{"url": "https://offnews.bg/politika/zashtoto-sa-sotcialisti-50-iskat-ostavkata-na-kornelia-ninova-715576.html", "text": "Оставка на лидера на БСП Корнелия Нинова, Изпълнителното бюро на партията и предизборния ѝ щаб искат 50 социалисти заради резултатите на местните избори.В анализ на резултатите, озаглавен \"Обективен прочит\", те казват, че партията на практика е повторила резултатите от изборите през 2015 година, когато има 60 кметове на общини и 930 общински съветници, докато сега има 58 кметове на общини и 1006 съветници, съобщи БНР.Чавдар Георгиев, член на Националния съвет коментира за „Хоризонт“, че резултатите на социалистите са слаби и за това политическата отговорност трябва да се носи от лидера Корнелия Нинова.„Най-лесният начин би бил ръководството да си подаде оставката, този път сериозно, а не наужким. Трябва да се свика ново заседание на Конгреса, за да може да се направят и някои уставни изменения според мен – тук не ангажирам останалите колеги от Националния съвет. Сега действащият устав създава предпоставки за утвърждаване на еднолична, авторитарна власт“, каза той.Депутатът от БСП Александър Симов определи позицията на 50-те като кабинетен анализ. Той обаче не отрече, че БСП е можело да постигне по-добър резултат.„Абсолютно съм убеден, че можеше и да е по-добър. Няма безгрешни кампании, направени са някакви грешки, но е факт, че като теглим чертата – в условия, които бяха предвидени, и от нивата, които тръгваме, всъщност има с какво да се гордеем с постигнатите резултати. За мен е важна тенденцията – че от парламентарните избори през 2017-а има покачване, бавно, но упорито на резултатите. Което показва, че пътят е правилен“, каза Симов.В неделя на заседанието на пленума на БСП се очаква основна точка да бъде анализът на изборните резултати.В партийния сайт няма съобщение за \"кървавото писмо\" на 50-те, но е публикуван коментар на евродепутата Иво Христов, според когото \"тъкмо хората, които завлякоха БСП на дъното, в момента са вътрешните критици на изборните резултати, а това е неубедително\".\"По времето на Сергей Станишев, който твърди, че БСП се е капсулирала, партията не беше изолирана; управляваше в т.нар. \"Тройна коалиция\" с познатия печален край. Ако това е цената на коалиционните споразумения, не мисля, че си струва да бъде плащана\", обясни Христов пред Дарик Радио.\"БСП е точно позиционирана като единствена твърда опозиция на властта в момента. Това е единствената значима партия, която никога не е била в коалиция с ГЕРБ, за разлика от всички останали - включително и онези, които днес протестират\", смята българският евродепутат.", "date": "2019.11.15", "title": "Защото са социалисти: 50 искат оставката на Корнелия Нинова"}
{"url": "https://offnews.bg/drugi/shtangistite-ni-s-titla-i-oshte-dva-medala-ot-turnira-v-pamet-na-naim-715577.html", "text": "Един златен и два бронзови медала в двубоите завоюваха българските щанги на започналия днес в Газиантеп (Турция) първи мемориален турнир в памет на легендарния трикратен олимпийски шампион Наим Сюлейманоглу.В кат. 67 кг Стилян Гроздев грабна титлата с три първи места – в двубоя и в отделните движения. Представителят на русенската школа с лични треньори Кръстина и Радослав Атанасови спечели изхвърлянето със 133 кг, след това отнесе конкуренцията и в изтласкването със 163 кг, за да триумфира в общото класиране с 296 кг.На подиума в южния турски град Газиантеп първа от нашите при най-леките в кат. 49 кг излезе Даниела Пандова. Тя спечели бронз в двубоя със 158 кг, плюс бронзовите отличия в отделните движения с 67 кг изхвърляне и с 91 кг изтласкване.По същия начин три трети места извоюва втората ни представителка Мая Иванова. В кат. 55 кг тя сърба двубой 174 кг (75 кг изхвърляне и 99 кг изтласкване).“Турнирът е много силен, като малко световно първенство. В Газиантеп пристигнаха щангисти от 28 държави, надпреварата е олимпийска квалификация,“ заяви старши треньорът на националните отбори Иван Иванов, олимпийски шампион от Барселона 1992.Утре, събота, в кат. 81 се очакват изявите на европейския шампион и бронзов медалист от Световното тази година Божидар Андреев, а българското участие ще завърши в неделя с опитите на Васил Господинов в кат. 109 кг.", "date": "2019.11.15", "title": "Щангистите ни с титла и още два медала от турнира в памет на Наим"}
{"url": "https://offnews.bg/politika/sobstvenitci-na-158-kashti-za-gosti-shte-platiat-43-1-mln-leva-globi-715583.html", "text": "ДФ „Земеделие“ стартира процедура по откриване на производства за издаване на актове за установяване на публично държавно вземане.От проверените на място през юни 288 проекта, получили финансиране за изграждане на къщи за гости по ПРСР 2007-2013 г. към момента са обработени резултатите за 276 от тях, съобщиха от фонда.До момента са открити 253 производства за общо 46,4 млн. лв. От тях 158 проекта са с наложена пълна санкция от 100% за общо 43,1 млн. лв.Останалите 95 проекта са с частична санкция, която възлиза на 3,3 млн. лева. Проектите, на които не е наложена санкция към момента са 23. По останалите 12 инвестиции още няма произнасяне и са в процес на обработка. За тях е необходимо извършване на детайлизиран анализ и проверка, включително получаване при необходимост на информация и от други институции.Санкциите, които ДФЗ – РА налага са в резултат на събраните документи и информация по време на извършване на проверките от страна на ДФ „Земеделие“ и са изцяло в съответствие с „Правила за определяне на размера на подлежащата на възстановяване безвъзмездна финансова помощ при установени нарушения по чл. 27, ал. 6 и 7 от ЗПЗП по мерките на ПРСР 2007-2013г.“.Съгласно правилата се определя и размерът, подлежащ на възстановяване на част или цялата получена безвъзмездна финансова помощ, в съответствие със степента, тежестта и продължителността на установените нарушения. Най-честите нарушения при проектите за къщи за гости, констатирани от ДФЗ – РА, са свързани с неизпълнение на показателите на одобрения бизнес план.По-конкретно, установените нарушения за неизпълнение на реализираните приходи от подпомогнатата дейност, неизпълнение на ангажимента за създаване на нови работни места, липса на активи, за които е изплатена субсидията, както и изкуствено създадени условия, с цел получаване на предимство в противоречие с целите на мярката.По разпореждане на земеделския министър през юни т.г. бяха проверени всички проекти, получили финансиране за изграждане на къщи за гости по ПРСР 2007-2013 г., за които 5-годишният период на мониторинг не беше изтекъл, припомнят от ДФЗ.Екипите на ДФ „Земеделие“ провериха общо 295 къщи за гости. От тях 288 проекта бяха в период на мониторинг и 7 - в извън- мониторингов период, по постъпили сигнали на журналисти. Проверките бяха извършени в присъствието на медиите. Общата субсидия за всички 288 къщи за гости възлиза на 81 млн. лв.", "date": "2019.11.15", "title": "Собственици на 158 къщи за гости ще платят 43, 1 млн. лева глоби"}
{"url": "https://offnews.bg/politika/maia-manolova-darzhavata-triabva-da-plashta-iztcialo-bolnichnite-a-p-715584.html", "text": "„43% от пенсионерите живеят под прага на бедност. Поетапно, от настоящия бюджет и в следващите години, пенсиите трябва да се преизчислят, докато минималната пенсия достигне прага на бедност от 363 лв.“, смята Мая Манолова.Тя изрази позицията си във Фейсбук, като подчерта, че решенията на управляващата коалиция да не се заплаща първият ден от болничния отпуск и минималната пенсия да се вдигне до 250 лева ощетяват гражданите, а бюджетът не спомага за преодоляване на бедността.От проекта за бюджета за 2020 г. се вижда, че въпреки твърдението на управляващите, че бил „пица с шунка”, то шунката остава за приятелските кръгове, а за пенсионерите и работещите хора са трохите“, посочва Манолова.Тя припомня, че пенсиите не са преизчислявани от 2009 г. – вече 10 години. Според нея е крайно време да се предприеме преизчисляването им, тъй като към момента хора с една и съща квалификация, заемали една и съща позиция, с един и същ трудов стаж и еднакъв осигурителен принос за времето си, получават различни пенсии, само защото са се родили 10-15 години по-рано и са се пенсионирали съответно по-рано.Ето какво пише още Манолова във Фейсбук:„Ръстът на пенсиите се определя по \"Златното швейцарско правило” на база 50% ръст на средния осигурителен доход и 50% от инфлацията.От 01.07.2020 г. пенсиите ще се индексират с 6,7%. Дотогава, разбира се, инфлацията, която сега е около 3,8%, а за 2020 г. се предвижда 2,1%, ще е „изяла” увеличението.България е най-бедната страна в ЕС и с най-ниски пенсии и заплати, и с всяка година се отдалечаваме, а не догонваме средноевропейското ниво:Според предвижданията:- минималната пенсия от 219,43 лв. ще стане 250,00 лв., каквато договореност се постигна в рамките на управляващата коалиция;- при праг на бедност 363,00 лв. за 2020 г. 43% от пенсионерите ще получават пенсия под прага на бедност;- социалната пенсия за старост от 132,74 лв. ще стане 141,63 лв. или с 221,37 лв. по- малко от прага на бедност;- средната пенсия се очаква да бъде за 2020 г. 412,28 лв. или само 49,28 лв. по-висока от прага на бедност.Това налага управляващите и парламентарните партии да започнат преизчисляване още от бюджета за 2020 г. и в следващите години. Предложеният Бюджет 2020 г. няма да намали бедността, като над 800 хиляди български пенсионери ще продължат да мизерстват с доходи под прага на бедност.По отношение на болничните, не приемам за справедливо хората да бъдат ощетявани, като не им се заплаща първият ден от болничните. Доводът на управляващите, че това било способ за борба с фалшивите болнични, е несъстоятелен. Фалшивите болнични следва да се ограничават чрез институционален контрол и ефективни мерки за борба с корупцията, а не като се намаляват доходите на работещите граждани.Припомням, че като антикризисна мярка работодателите бяха натоварени да плащат първите три дни от болничните, но след това временната мярка остана постоянна. Време е държавата да си поеме отговорностите и да заплаща всички дни на болничния на работниците и служителите, така че бизнесът да бъде разтоварен от това допълнително бреме.Въпрос на базисна справедливост е, щом гражданите имат задължението да се осигуряват, включително за временна неработоспособност, то и държавата е длъжна да спази своята част от задължението и да заплати болничния.Работниците не следва да бъдат санкционирани за това, че са болни, още повече че българските работници и служители са най-бедните в ЕС, а доплащанията в здравеопазването и цените на лекарствата, съотнесени към покупателната способност, са над средното за ЕС ниво“.", "date": "2019.11.15", "title": "Мая Манолова: Държавата трябва да плаща изцяло болничните, а пенсиите да се преизчислят"}
{"url": "https://offnews.bg/sviat/vapreki-sanktciite-na-es-ankara-prodalzhava-sondazhite-kraj-kipar-715585.html", "text": "Санкциите на ЕС няма да повлияят на плановете на Анкара за проучванията на находищата в Източното Средиземноморие.Това заяви вицепрезидентът на Турция Фуат Октай на тържествената церемония в Никозия за 36-годишнината от обявяването на Северно-Кипърската турска република, предаде Анадолската агенция.Тази република е призната единствено от Турция.Според Октай турският сондажен кораб „Фатих“ е приключил проучванията и сондажите в шелфа на Кипър /който Турция смята за собствен, бел.ред./ и вече е стартирал новата си мисия на юг от полуостров Карпас.Той определи като абсурдни опитите да бъде забит клин в отношенията между Анкара и Никозия. „Връзките, свързващи Турция с турската република Северен Кипър, са дълбоки и силни, и не могат да бъдат предмет на обсъждания от отделни политици или кръгове“, подчерта Октай.Вицепрезидентът припомни и приноса на Турция за защитата на интересите на кипърските турци.Според него отстраняването на заплахите над сигурността е възможно и без поражения върху мирното население.„Нагледен пример за това е операцията на въоръжените сили на Турция от 1974 г. за подкрепа на мира в Кипър. Същият този подход е заложен и в основата на продължаващата операция „Извор на мира“ в Сирия“, посочи вицепрезидентът.", "date": "2019.11.15", "title": "Въпреки санкциите на ЕС Анкара продължава сондажите край Кипър"}
{"url": "https://offnews.bg/sviat/kliuchov-lider-na-isliamska-darzhava-e-zaloven-v-ukrajna-715582.html", "text": "Службата за сигурност на Украйна е заловила в Киев един от лидерите на международната терористична организация Ислямска държава с прозвището Ал Бара Шишани, съобщава „Украински новини“.Според съобщението на службата, от 2012 г. гражданинът на Грузия с въпросното прозвище е заемал длъжността амир на джамаата „Ахадун Ахат“ в провинция Латакия в Сирия.През 2013 г. той е бил на един от висшите постове в Ислямска държава – заместник на военния амир. През 2016 г. се установил в Турция, където продължил да координира дейността на терористичната организация. През лятото на 2018 г. е пристигнал в Украйна с фалшив паспорт, където продължил с координацията.Ал Бара Шишани е задържан до частния дом, където живеел. Портретната експертиза доказала, че заловеният чужденец действително е издирван лидер на Ислямска държава.В момента той е в ареста в очакване на екстрадиция. Коя страна обаче ще го приеме, Службата за сигурност на Украйна не съобщава. Проверява се информация за негово участие в извършени престъпления на украинска територия.", "date": "2019.11.15", "title": "Ключов лидер на Ислямска държава е заловен в Украйна"}
{"url": "https://offnews.bg/politika/goranov-reshenieto-za-bolnichnite-ne-e-samotcelno-balgarinat-spekuli-715588.html", "text": "„Решението за промените в изплащането на болничните листове на Коалиционния съвет от вчера е свързано с цялостния модел за осигуряване и е пакет от мерки, които са предложени от управляващото мнозинство“.Това коментира министърът на финансите Владислав Горанов тази вечер в предаването „Панорама“ на БНТ.Според министъра, 30 г. след прехода народопсихологията не се е променила и проблемът е, че българинът не е достатъчно готов за солидарност, защото той гледа на държавата като на чуждо тяло и желанието да измамиш системата, или да спекулираш с нея, заема такива мащаби, че държавните органи трудно могат да преодолеят тези дефекти.„Надявам се, че това решение на коалицията може да бъде отстоявано, защото не е самоцелно. Подобни мерки в осигурителните системи на другите държави са доста по-сериозни – в Швеция периодът на изчакване, както е терминът, е около 7 дни“, допълни министърът.Той каза, че „непопулярните решения в политиката са признак на политическа смелост, те показват, че не си на власт самоцелно, защото понякога средата се променя с правилни решения, които не се харесват на всички“. Според финансовия министър, докато не възприемем като ценност, че всеки солидарно трябва да допринася за обществото, ще си останем бедни.В своя коментар за гласувания на първо четене бюджет за 2020 г. министър Горанов каза, че е чул критичност, че бюджетът дава още от същото, но, според него, „ние сме същите, ние сме това управление, което успява да печели доверието на избирателите през последните 10 години“.Владислав Горанов заяви, че образоването е приоритет на правителството, но ще има инвестиции в инфраструктурата, здравеопазването ангажира много повече ресурс, ангажиментите към НАТО също имат място в бюджета.„Още от същото е желанието да успеем в средното образование – то е обществено благо и ценност, но загубихме темпо да инвестираме достатъчно в него, загубихме най-ценното на едно общество – качеството на човешкия ресурс“, каза още финансовият министър.На въпрос защо България се е присъединила към декларацията, предложена от холандското правителство за данъчни мерки срещу замърсяването на въздуха от самолетите, Горанов отговори, че това е декларация, която констатира, че определен бизнес замърсява изключително много околната среда, като в нея се предлага ЕК да извърши анализ и да предложи законодателно решение.", "date": "2019.11.15", "title": "Горанов: Решението за болничните не е самоцелно, българинът спекулира с държавата"}
{"url": "https://offnews.bg/razsledvane/koj-iztochi-vodata-na-iazovir-studena-i-vkara-pernik-vav-voden-rezhim-715564.html", "text": "Кой източи водата на язовир Студена и вкара Перник във воден режим? Това е въпросът, който най-силно вълнува миньорския град тези дни.Версиите са 3.Първата е, че е източен заради ремонт на язовирната стена. Той трябвало да се извърши по най-скъпата технология - с водолази, но източили водата, за да спестят пари.Втората е, че за “Стомана Перник” отива много повече вода, отколкото се отчита. Третата е, че годината е изключително сушава.Нито една от версиите не обяснява кризата на 100%, но във всяка има истина и версиите не си противоречат една на друга.СушатаНе е истина, че тази година е по-сушава от предишните. По-сушави са единствено септември и октомври, когато криза вече имаше. Общото количество за цялата година е като в предишните и дори е повече, отколкото през миналата. През юни 2019 г. например в района на Чуйпетльово, където е вододайната зона на Перник, са паднали 153 литра дъжд на кв. м, което е повече от предходни години.На 30 км от язовир Студена е язовир Дяково. Вижте графиката на нивото на водата в двата язовира през последните 5 години. В продължение на 4 години данните са почти еднакви и за двата язовира, а една със друга годините много си приличат. На петата година графиката на Дяково пак е като при предишните години, Студена обаче, в пълен разрез с логиката, е много надолу.Природата този път не е виновна. Просто язовирът е източен. Въпросът е защо.РемонтътРемонтът на язовирната стена започва през лятото на 2017 г. Той трябваше да приключи до ноември 2018 г., но беше удължен до края на тази година. Ремонтът е наложителен. Язовирът не е ремонтиран от 1955 година, когато е построен. Максималният му обем е 25 млн. куб. м., но точно заради лошото състояние на стената МОСВ в последните години забранява да се пълни повече от 21 млн. куб. м. За последно язовирът е бил толкова пълен през юни 2018 г. Тогава дори започва контролираното му източване, което е обяснено с обилните дъждове. След това източване се извършват много от строителните работи по стената и водовземната кула.Възложител на ремонта е МРРБ, по това време с министър Лиляна Павлова. Търгът е спечелен от консорциум \"Хидроконструкция–Хидепито Солетанж Баши Мелялапозо (ХБМ)–Карпи\", в който влизат румънска и унгарска фирма. Според прессъобщението, което самото МРРБ пуска, компанията е извършила над 50 подобни обекта в Европа, Азия и Южна Америка.Цената за ремонта е определена на 32 млн. лв. Самата Лиляна Павлова с гордост съобщава, че ремонтът ще се прави по-най-добрата технология - с водолази, без да се източва водата от язовира, без да се нарушава водоподаването към Перник и без да се влошава качеството на водата. Финансирането е със заем от Световната банка.Технологията наистина е най-добрата, но е и най-скъпата. Подозренията в Перник са, че ремонтът не е правен по скъпия начин с водолази, а язовирът е полуизточен, за да си го прави компанията по най-лесния начин - на сухо.Данни за нивото на язовира в периода на ремонта косвено потвърждават тази версия.За първи път в историята на язовира през юни 2019 година обемът му не надвишава 13 млн. куб. м. В същото време язовир Дяково се напълва до нивото, до което се е пълнил всяка година.Точно по това време текат ремонтните работи по стената.Случайност? МРРБ е институцията, която е трябвало да контролира дали ремонтът се извършва по одобрената технология - с водолази или по евтината. По това време министър вече е Петя Аврамова.Питейна вода за \"Стомана\"Дори с 13 млн. куб. м. язовирът е достатъчно голям, за да пие вода Перник.Според данните на НСИ един жител на Перник в последните няколко години потребява между 100 и 109 литра вода на ден или около 3 кубика на месец. ВиК-Перник обслужва 130 000 души. Не всички от тях черпят вода от язовир Студена. Но дори да сложим на всеки от тях по 3 кубика, се получава, че разходът е около 0,43 млн. куб. метра на месец.Шефът на Иван Витанов ВиК-Перник дори залага по-голям разход 125 литра на човек. С него би трябвало Перник да изпива под 0,49 кубически метра вода на месец. Би стигнало за 2 години, дори да не капне капка дъжд.Обаче Иван Витанов залага в плана 65% от водата да се загуби по трасето, докато мине десетте километра от Студена до Перник.Дали наистина загубите от водопреносната мрежа са 65% или става въпрос за схема, по която от години наред се осигурява заводът \"Стомана\"-Перник да получава вода, без да плаща голяма част от нея.По принцип \"Стомана\"-Перник изобщо не би трябвало да взема вода от язовир \"Студена\". Водата там е с най-високата степен на чистота и не би трябвало да се ползва за индустриални нужди.За това още през 70-те години е изграден язовир \"Пчелина\". Той е построен с две цели - едната е да е утайник на индустриалните води на бившето ДМЗ (сега \"Стомана\"). Другата е да го захранва с индустриална вода.Понеже \"Пчелина\" е по-ниско от Перник, е изградена помпена станция, която качва водата на хълма, а после по гравитачен път по бетонен канал тя отива до завода.През 90-те години помпената станция е разграбена, а каналът е затлачен.Преди 6-7 години \"Напоителни системи\" започва да натиска \"Стомана\"-Перник да купува вода от \"Пчелина\", както е предвидено, вместо от \"Студена\", което е незаконно.Предлага със свои средства да изгради отново помпената станция и да прочисти канала. Изчислява, че с парите, които \"Стомана\" би платила, инвестицията ще се върне за 6 месеца.Въпреки че индустриалната вода от \"Пчелина\" е много по-евтина от питейната вода от \"Студена\", завод \"Стомана\" отказва предложението.Защо ли? Има ли друго обяснение, освен това, че \"Стомана\" плаща толкова малко вода, в сравнение с това, което потребява, че дори по-високата цена от \"Студена\" излиза много по-изгодна, отколкото ниската цена от \"Пчелина\"? Ако \"Стомана\" точи от \"Пчелина\" веднага ще се види колко точно потребява. Язовирът е малък и му личи колко вода е дръпната. И понеже водата в него не става за пиене, \"Стомана\" ще е единственият ползвател и ще трябва да плаща колкото харчи.Официално от юли 2018 г., когато започва източването на язовира, \"Стомана Перник” употребява по 0,28 млн. куб. м вода, а от януари 2019 г. - едва по 0,15 млн. куб. м.Дали \"Стомана\" наистина е ограничила потреблението си двойно? И дали то изобщо някога е било 0,28 млн. куб. м. или е било много повече, щом предпочита да плаща сметката за питейна вода, вместо за индустриална вода от \"Пчелина\".При положение, че топлата вода, която ползват перничани е само 0,08 млн. куб. метра, възможно ли е те да потребяват 1,6 млн. куб. м. студена вода - т.е. 20 пъти повече? Според статистиката съотношението в София на потребление на студена и топла вода е 1:1 през зимата и 3:1 целогодишно. С какво перничани са толкова различни, че при тях съотношението е 20:1?Има само едно обяснение - че във загубите от водопреносната система, се начислява водата за \"Стомана\", която перничани дружно плащат чрез сметките си, вместо собственикът на завода.Водата е излизала толкова евтина на \"Стомана\", че заводът дори е нямало смисъл да ползва собствените си водоизточници, с които разполага. Работата им е възобновена едва тази седмица. \"Топлофикация\" също си има свой сондаж, но също го пусна едва тази седмица.Има и четвърта версия, че водата е източена за производство на електроенергия, но данните не потвърждават това, а и ВЕЦът е в ремонт от юни тази година.Всички числа може да са грешниВсички числа, които споменахме по-горе, може да са грешни и то с много. Цялата статистика се събира и предава единствено от шефа на ВИК-Перник Иван Витанов, който е кумец на бившия кмет Вяра Церовска. Никой нагоре по веригата не проверява данните му. Възможно е още през юни 2019 г. язовирът да не е бил с 13 млн. куб. м., а с много по-малко. Възможно е месеци наред да не е източван с 2,4 млн. куб. метра, а с много повече. Възможно е години наред никой нищо да не е мерил, а в един кабинет в Перник някой да си е измислял данните и това да е причината числата да са толкова равни всеки месец.Според новоизбрания кмет на града Станислав Владимиров некомпетентно управление на ВиК е причината за водния режим, пред който се изправя сега градът. „Ситуацията с язовир „Студена“ бе подценена и предизборният период забави решаването на проблема. Ако имаше реакция по-рано, можехме да отидем на по-мек вариант на режим на водоподаване, който да се усети по-безболезнено, а не да се чудим всеки ден ли ще имаме вода или през ден“, каза той.", "date": "2019.11.15", "title": "Кой източи водата на язовир Студена и вкара Перник във воден режим?"}
{"url": "https://offnews.bg/futbol/finlandia-ni-napravi-usluga-za-evro-2020-715586.html", "text": "Националният отбор на България получи шанс за класиране на Евро 2020. Това стана факт след победата на Финландия над Лихтенщайн с 3:0 и по този начин се класираха на финалите през следващото лято, след като заеха второто място в група J, взeмaйки виза за шампионата на Стария континент заедно с лидера Италия.По този начин българският национален тим официално ще има шанс за класиране чрез плейофите в Лигата на нациите. Финландците заемаха четвъртата позиция в нашата Лига \"С\", но тъй като се класираха чрез квалификациите, петият отбор заема тяхното място, а това е България.На този етап не е ясно кой ще бъде съперникът на България. Той ще бъде определен чрез жребий, след който ще се разбере, дали страната ни отива в Лига \"А\" или Лига \"С\".Ако останем в нашата Лига \"С\", то ни предстои мач с Шотладния в Глазгоу. Победителят от него пък ще срещне някой измежду Норвегия и Сърбия. Ако обаче попадне в Лига \"А\", то въпросителни към днешна дата са доста и няма яснота кои точно ще са четирите отбора в нея.Единственото ясно е, че България ще е гост на 26 март, като сблъсъкът ще се реши в един мач.", "date": "2019.11.15", "title": "Финландия ни направи услуга за Евро 2020"}
{"url": "https://offnews.bg/obshtestvo/obiaviha-voden-rezhim-v-pernik-voda-shte-ima-po-10-chasa-na-den-715567.html", "text": "Кметът на града Станислав Владимиров обяви воден режим за перничани. Режимът започва от понеделник 18 ноември.Вода ще има в часовете:Сутрин: 05 – 10 часаВечер: 17 – 22 часаВода няма да има в останалите часове. Режимът ще важи всеки ден, включително събота и неделя.Търсим резервни водоизточници за Перник. каза по-рано министърът на регионалното развитие Петя Аврамова в парламента. „За съжаление язовирът, който снабдява Перник \"Студена\" е проектиран и изпълнен като едногодишен язовир. Т.е. основният му приток е от снеготопене. Знаете, че имахме тежка година, малко валежи, така че това създаде проблема със снабдяването с питейна вода в Перник\", посочи още Аврамова.\"Има идея за водоснабдяване от язовир \"Долна Диканя\". Търсим вариант за резервно захранване. В момента сме взели проби от язовира, за да видим дали изобщо става за питейни нужди. След това вече ще пристъпим към технически мерки за свързване на двата язовира“, каза още министърът.\"Ние сме на скрит воден режим от няколко месеца, без да е обявен официално от властите. Във всички квартали на Перник няма достатъчно налягане. Изправени сме пред една голяма криза\", каза вчера кметът Владимиров. Според него ситуацията е подценена от ВиК дружеството, индикации за сравнително суха година има от началото на 2019 г. Въпреки че нивата са били изключително ниски и в дъждовния период не е достигнат обем, който може да гарантира сигурност, но не са предприети никакви мерки от ВиК.\"Не искам да правя квалификации на управлението на ВиК, но това най-малко е безхаберие и недобро управление на повереното им дружество\", бе категоричен Станислав Владимиров.", "date": "2019.11.15", "title": "Обявиха воден режим в Перник, вода ще има по 10 часа на ден"}
{"url": "https://offnews.bg/futbol/bojko-borisov-izgleda-pobedata-na-mladezhite-nad-polsha-715581.html", "text": "Премиерът Бойко Борисов се появи на трибуните на стадион \"Славия\" в квартал \"Овча купел\" и изгледа европейската квалификация за младежи между България и Полша.\"Лъвчетата\" спечелиха с 3:0 и запазиха шансове за класиране на европейското първенство, което ще се проведе в Унгария и Словения от 13 до 27 юни 2021 година.Премиерът беше в сектор \"А\" на стадион \"Славия\" и видя на живо и трите гола на \"лъвчетата\" в полската мрежа. След мача Борисов поговори с някой бивши национали, които също изгледаха българския успех.Успехът дойде с две попадения на младата звезда на Левски Станислав Иванов, а едно добави Тонислав Йорданов. По този начин селекцията ни до 21 години остава на третото място в своята група 5.\"Трикольорите\" имат 8 точки от пет изиграни мача и изостават на три пункта от временния лидер Русия. Пред нас също са и поляците, но вече само с две точки повече.БЪЛГАРИЯ - ПОЛША 3:01:0 Йорданов (43\"), 2:0 Иванов (51\"), 3:0 Иванов (61\")СТАДИОН: \"Славия\"СЪДИЯ: Ю. Корзюк (Украйна)БЪЛГАРИЯ: Наумов, Турицов, П. Христов, А. Христов, Лясков, Найденов, Антов, Котев, Иванов, Кръстев, Йорданов (резерви: Дюлгеров, Чандъров, Гаврилов, Илиев, Ковачев, Минчев, Русев, Тилев, Янков)ПОЛША: Грабара, Гумни, Валукиевич, Собочниски, Пестка, Листовски, Фила, Богуж, Амброзиевич, Климала, Йозвяк (резерви: Булка, Бида, Ковалчик, Луйзиуж, Модер, Плахета, Шлиж, Томчик, Вишниевски)", "date": "2019.11.15", "title": "Бойко Борисов изгледа победата на младежите над Полша"}
{"url": "https://offnews.bg/dw/vaksinata-sreshtu-morbili-stava-zadalzhitelna-v-germania-715578.html", "text": "Истински скандално е, че тъкмо в Германия - тази високоразвита индустриална държава - през последните години периодично избухват регионални епидемии от морбили. А не би трябвало да е така, защото класическата ваксинация срещу морбили, паротит и рубеола функционира толкова добре, че опасността от морбили всъщност би трябвало да е ликвидирана напълно. А Германия би трябвало да е страна за пример в превенцията на болестта.Според последните данни на Световната здравна организация (СЗО), делът на имунизираните срещу тази болест обаче спада: от 97% през 2013 година на 92% в момента. А според експертите, за всеобща защита на населението може да се говорим при поне 95 процента имунизирани.Не от немарливостДве са причините за намаляващия дял на имунизираните: имиграцията на хора от страни с по-ниски здравни стандарти, както и разбиранията на много от младите германски родители. Повече от 10% от най-малките деца в Германия не са били имунизирани по начина, препоръчан от постоянната Комисия по имунизациите, а именно - два пъти през първите две години след раждането им. Защото само двойната ваксинация осигурява защита срещу заболяването за цял живот. Всяко дванайсето дете от родените през 2016 година в Германия няма нито една имунизация!И това обикновено не става от немарливост, а поради определени идеологически разбирания на родителите. Защото в една благоденстваща страна като Германия има и хора, които по твърде нерационален начин отричат достиженията на съвременната наука и по-специално на медицината. По екологични съображения редица хора демонизират ядрената енергия, бройлерите, генното инженерство в растениевъдството, топлинната обработка на прясното мляко и какво ли още не.Други са принципно против всякакви имунизации и лекарства на химическа основа. Тъкмо сред по-образованите слоеве от населението тези разбирания са най-силно разпространени. За мнозина е дори модерно да са против модерните достижения на науката.Звучи парадоксално, но е факт: тъкмо добре образованите и с висок социално-икономически статус майки са непропорционално високо представени сред противниците на ваксинациите. Техният стремеж към екологичното, естественото и първичното им пречи да видят това, че в развитите общества традиционната медицина с нейните технически достижения предпазва от болести, страдания, бедност и епидемии.Крайно време беше държавата да въведе редПотърпевши от тази идеология са децата. Когато родителите им отхвърлят имунизациите и се увличат по хомеопатията или по всевъзможни суеверни фокуси, те на практика ги лишават от възможно най-добрата медицинска защита. Но правото на децата на физическа и здравна неприкосновеност във всички случаи е по-важно от правото на родителите да определят житейския си стил.Затова законодателят в Германия взе най-правилното решение: имунизирането да стане задължително за всички деца, които ходят на ясли, градини и училища. Същото важи и за хората, живеещи в бежанските приюти. Тъкмо на подобни места, на които много хора живеят на твърде малка площ, болестта се разпространява особено бързо.Родителите, които въпреки това отказват да имунизират децата си, ще плащат глоба от 2500 евро. Тази сума на пръв поглед изглежда неправомерно висока. Но тъй като в Германия ходенето на училище е задължително, а родителите нямат право да изключват децата от учебния процес, е ясно, че санкцията трябва да е достатъчно сериозна, в противен случай би останала без ефект.", "date": "2019.11.15", "title": "Ваксината срещу морбили става задължителна в Германия"}
{"url": "https://offnews.bg/obshtestvo/shefat-na-pravitelstvenia-aviootriad-poiska-nov-samolet-da-zameni-falk-715570.html", "text": "След инфарктно кацане на правителствения \"Фалкон\" днес командирът на правителствения авиоотряд ген. Тодор Коджейков обяви, че самолетът няма да се ползва, докато не се отстрани проблемът в системите му. Според него на първо място е безопасността на пътниците, затова е време да се купи нов самолет.Коджейков смята, че днешната ситуация е била критична и пасажерите са били изложени на огромен риск. \"Старата апаратура си показва своите дефекти, има поне три инцидента преди това. Може би е време да се тръгне за закупуването на нов самолет\", бе категоричен командирът на Авиоотряд 28.Той напомни, че във \"Фалкона\" се вози политическия елит на държавата, служители на НСО и пр.\"Всичките 9 души на борда на \"Фалкона\" са се приземили благополучно заради професионализма на пилотите, те са разполагали и с други прибори, за да кацнат, \"но и заради това, че познават територията на софийското равно поле\", каза бившият гард на Бойко Борисов.", "date": "2019.11.15", "title": "Шефът на правителствения авиоотряд поиска нов самолет да замени Фалкона"}
{"url": "https://offnews.bg/temida/sled-dva-mandata-na-vlast-kmet-shte-dokazva-adresna-registratcia-715573.html", "text": "Съдът във Велико Търново нареди да бъдат проверени удостоверенията за адресна регистрация на кмета на Горна Оряховица Добромир Добрев. Делото е по жалба на местната коалиция „БСП, АБВ, Движение 21“, съобщи БНР.Социалистите настояват, че Добрев е избран нелегитимно за кмет на община Горна Оряховица на балотажа, защото не отговаря на условието за уседналост. Софийските адвокати на жалбоподателите отказаха да говорят пред медиите, а в съдебна зала поддържаха тезата, че Добрев няма актуална адресна регистрация нито в Горна Оряховица, нито в страната, а документите за регистрацията му са издадени от некомпетентни служители.Добромир Добрев не се яви в съда като заинтересована страна, а адвокатът му Деница Цветанова посочи:„Това е пропуск на длъжностните лица по гражданска регистрация. Не е въведен хартиеният носител в тази автоматизирана електронна система на национална база данни население“.Добрев управлява Горна Оряховица трети последователен мандат.Следващото заседание по делото е на 22 ноември.", "date": "2019.11.15", "title": "След два мандата на власт кмет ще доказва адресна регистрация"}
{"url": "https://offnews.bg/obshtestvo/vazmozhno-li-e-personal-za-f-16-da-se-obuchava-v-gorna-oriahovitca-ed-715574.html", "text": "До две години първите американски изтребители Ф-16, за които България плати 1, 2 млрд. долара, се очаква да бъдат доставени. Резонно възниква въпросът за поддръжката на тези самолети. Репортаж на БНР търси отговор на въпроса има ли шанс в училище в Горна Оряховица да се обучава персонал, необходим за обслужването на изтребителите.Отговорът изненадващо дойде преди месец, когато в разговора с премиера Бойко Борисов директорът за бизнес развитие на „Локхийд Мартин” Ранди Хауърд е споменал за възможността за обучение на пилоти и персонал, който да поддържа самолетите, като посочил, че с персонала това може да се случи с училище в Горна Оряховица.Как се подготвят авиационните техници в Горна Оряховица и може ли училището да изпълни искането на американците?Горна Оряховица може да получи сериозни дивиденти от сделката за изтребителите Ф-16, но никой в Професионалната техническа гимназия „Васил Левски“, където е една от трите паралелки в страната, където от 2017 г. се обучават авиационни техници, не е виждал на живо изтребител, нито са водени официални или неформални разговори с „Локхийд Мартин”.Учителите чули за възможността от медиитеЗа предложението училището да готви кадри, които да обслужват след няколко години американските самолети, учителите чули от медиите.„Никой не ни е търсил и нямаме нищо „черно на бяло“, сподели инж. Петър Ангелов, който е един от двамата учители, които подготвят бъдещите авиационни техници.„По медиите са го пуснали, но при нас не е постъпило, поне при нас като учители. Ако имаше, сигурно директорката щеше да каже, че има такова поне намерение заявено за „Локхийд Мартин“ да подготвим достатъчно добри специалисти за поддръжка, така че, за сега, нищо не можем да кажем“, добави той.Инж. Петър Ангелов и колегата му инж. Красимир Николов са дългогодишни и утвърдени специалисти по двигатели с вътрешно горене, но самолетните двигатели и за тях са предизвикателство.„Първи ние трябва да се научим и после ще обучаваме децата“, коментира инж. Красимир Николов.Базата е слаба, няма необходимото оборудване„В момента с тази практика, с която ги занимаваме, няма нищо общо с това, което очакват. Дано в 11-и и 12-и клас някои от нещата да се засилят. Предполагаме, че там повече технически дисциплини трябва да се изучават. Базата ни е доста слаба. Нямаме необходимото оборудване. Не знам просто какво трябва да ги научим“, добави инж. Николов.През 2017 г. в София, Пловдив и Горна Оряховица Министерството на образованието едновременно разкри за първи път специализирана паралелка „Ремонт на летални апарати“. Учениците в момента са в десети клас и почти нищо не знаят за самолетите, защото специализираните авиационни предмети по програмата на Просветното министерство са предвидени за изучаване основно в 11-и клас и след това в 12-и.23-има са учениците в Горна Оряховица, които се подготвят за авиационни техници.„Авиационна техника, защото ми харесва и със самолети искам да се занимавам. Не съм виждал самолет на живо“. „Смятам, че това е много добре за нас и като цяло много по-лесно ще си намерим работа. До 12-и клас има време, ще се подготвим“. „Записал съм се, за да мога да научи нещата и след време, ако ми потрябват, да ги направя. Искам да се занимавам с авиация“. „Ходим на практика, но с двигатели още не сме се занимавали. Правим общи неща. За самолети учихме, че имат газотурбинни двигатели. Това е устройство на самолета“. Такива са коментарите на учениците.С теорията – добре, но практиката…Паралелката „Ремонт на летателни апарати“ в Професионалната техническа гимназия „Васил Левски“ в Горна Оряховица е разкрита по настояване на Общината пред Просветното министерство след като петото у нас международно летище в града си намери концесионер. Представител на софийската фирма не е стъпвал в училището, където му подготвя кадри, споделиха преподавателите.„Теоретичните занятия ще бъдат проведени, педагозите се готвят, но проблемът е къде учениците ще провеждат учебната си практика в реална работна среда , която според стандартите на Министерството на образованието е 252 часа“, сподели директорката на гимназията инж. Габриела Данаилова.„Учебната практика и производствената, за съжаление, тук, в училище няма къде да я проведат по простата причина, че нямаме такава изградена база. Нормално е да нямаме такава, първо е свързано с много средства, специалността е на две години, нова е в България. Предстои ни среща със заместник-декана на „Авиационна техника“ в Долна Митрополия точно с тази цел – с какво можем да си бъдем взаимно полезни по-скоро за учебни материали, помагала, макети, които можем да вземем от тях, за да бъдат при нас в училището“, каза директорката.Заради специфичния и строг пропускателен режим на Летище Горна Оряховица е невъзможно практиката в реална работна среща да се провежда на аерогарата, казва още директорът на гимназията инж. Габриела Данаилова.Училищното ръководство остава оптимистично настроено и се надява все пак американският производител на изтребителите Ф-16 да посети гимназията и да поеме конкретен ангажимент към бъдещите авиационни техници, които се очаква да завършат след две години.", "date": "2019.11.15", "title": "Възможно ли е персонал за Ф-16 да се обучава в Горна Оряховица. Едва ли"}
{"url": "https://offnews.bg/obshtestvo/trafikat-po-uchastak-ot-am-trakia-samo-v-edna-lenta-utre-715572.html", "text": "Утре – 16 ноември, от 8 ч. до 17 ч., движението по АМ „Тракия“ между 30-и и 28-и км, в посока София, ще се осъществява в една лента, предупреждават от АПИ.Поради ремонтни дейности на пътната настилка преминаването по активната лента ще бъде ограничено, а трафикът ще се пренасочва в скоростната.Шофьорите е необходимо да карат с повишено внимание и съобразена скорост, като спазват стриктно поставената сигнализация.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.11.15", "title": "Трафикът по участък от АМ \"Тракия\" само в една лента утре"}
{"url": "https://offnews.bg/sviat/bivsh-savetnik-na-tramp-e-priznat-za-vinoven-zaradi-lazhi-pred-kongres-715580.html", "text": "Близкият приятел на президента Тръмп и негов бивш съветник Роджър Стоун бе признат за виновен по всички 7 пункта от обвинението, повдигнато от правосъдното министерство, за дадените показания пред Конгреса, съобщи CNN.Съдът го призна за виновен за лъжливите показания, както и за възпрепятстване на правосъдието и оказване на натиск върху свидетели в рамките на делото за намесата на Русия в американските избори.Съдебните заседатели се съгласиха с това, че Стоун е излъгал, за да скрие нелицеприятната истина в разговорите си с WikiLeaks. Посочва се, че той е искал да получи информация, която би помогнала на Тръмп в предизборната кампания.За разлика от обвинителния акт, в съдебния иск са разкрити имената на посредниците на Стоун в контактите му с ръководителя на WikiLeaks Джулиан Асандж – журналистът Джером Корси и водещият на ню-йорско радио Ранди Кредико. Корси е считан за съучастник в заговора, но името му не фигурира в списъка с ответниците.Роджър Стоун е последният от ответниците по гражданския иск на Демократическата партия, обвиняеми от разследването на спецпрокурора Робърт Мълър. Бившият шеф на щаба Пол Манафорт, както и Рик Гейтс и Джордж Пападопулос още през октомври 2017 г. бяха признати за виновни в препятстване на правосъдието, а първите двама и в заговор срещу САЩ.В Туитър президентът на САЩ определи решението на съда като проява на двойни стандарти. „Сега те осъждат Роджър Стоун заради лъжа и искат да го пратят в затвора за дълги години. А какво за Хилъри, Коми, Пейдж, МакКейб, Бренън, Шифти Шиф и всички останали, в това число и самия Мълър? Нима те не лъгаха?“, пише Тръмп.През май 2017 г. в САЩ започна разследване за предполагаемата руска намеса в изборите от 2016 г., оглавено от сцепрокурора Робърт Мълър. Един от свидетелите по делото се оказа Стоун. През март 2019 г. следствието обяви, че са установени многобройни опити от страна на представители на Русия за намеса в предизборната надпревара в САЩ. Но да се докаже наличието на договорка между Доналд Тръмп и Русия бе невъзможно поради липсата на достатъчно улики.", "date": "2019.11.15", "title": "Бивш съветник на Тръмп е признат за виновен заради лъжи пред Конгреса"}
{"url": "https://offnews.bg/sviat/oon-za-dva-dni-sirijskiat-idlib-e-bombardiran-nad-100-pati-715587.html", "text": "Над 100 авиоудари са нанесени на зоната за деескалация Идлиб само през последните два дни.Това е съобщил заместникът на генералния секретар на ООН по хуманитарните въпроси Марк Лоукок по време на заседанието на Съвета за сигурност.Според него в резултат на въздушните удари и артилерийския обстрел в южната и западната част на зоната има много загинали мирни жители. Четири медицински заведения са разрушени, а мирното население е подложено на натиска и на бойците от терористичната организация „Хайят Тахрир ал-Шам“.Лоукок отбеляза, че вследствие на договореностите на Турция със САЩ и Русия напрежението в североизточната част на Сирия е спаднало. Но са регистрирани сблъсъци в районите Расулайн и Тал-Абяд.Повечето от местните жители, които са над 200 000, започват да се завръщат по домовете си, посочи той. Според него Турция е оказала подкрепа и помощ на хуманитарните операции, възстановила е системите за водоснабдяване и електрозахранване.Лоукок припомни, че в подконтролния на кюрдските милиции YPG/PKK лагер „Ал-Хол“ са блокирани 68 600 терористи от Ислямска държава, сред които има много граждани на чужди държави. „Сред затворниците там има и граждани, членуващи в съвета за сигурност на ООН. Всички страни са длъжни да си върнат своите граждани, да ги привлекат към отговорност и да гарантират повторната им интеграция в обществото“, заяви Лоукок.Турция обвинява армията на Башар Асад и военните части на Русия за бомбардировките върху населените места в зоната за деескалацията. Анадолската агенция съобщи за 7 убити сирийци и 10 ранени в петък в района на Идлиб.Източници от опозицията съобщават, че руската авиация е нанесла удари по 4 селища. По данни на управлението на гражданската отбрана /Белите каски/ в резултат от атаките на Русия в две села са загинали 6 души, 7 са ранени.В същото време армията на Асад е обстрелвала други два селски района в Идлиб, загинал е един човек, ранени са трима мирни жители.„Белите каски“ продължават издирвателно-спасителните операции. По данни от техен доклад в резултат на армията на режима на Асад, проиранските групи и военните на Русия в тази зона за месец са убити 75 сирийци, сред тях 13 деца.", "date": "2019.11.15", "title": "ООН: За два дни сирийският Идлиб е бомбардиран над 100 пъти"}
{"url": "https://offnews.bg/zdrave/ananiev-otpadaneto-na-lekarite-spetcialisti-optimizira-rabotata-na-te-715560.html", "text": "„Практиката до приемането на изискването за участие в експертизата на лекар по профила на заболяването, въведена през август 2018 г. не доказва наличие на проблеми при освидетелстването на лицата. По тази причина считам, че отпадането на изискването за участие в съставите на ТЕЛК на специалисти по всички профили на заболяванията не само не влошава работата на комисиите, но и оптимизира изискванията към тяхното окомплектоване в съответствие на потребностите и възможностите.“, заяви Кирил Ананиев в отговор на депутатски въпрос за условията на труд и заплащане в системата на медицинската експертиза.Във връзка с възнагражденията на работещите в ТЕЛК министърът уточни, че те се определят от ръководството на съответното лечебно заведение и това е регламентирано със Закона за лечебните заведения. Той допълни, че с промяна в Закона за здравето е дадена възможност на лекарите от съставите на ТЕЛК да упражняват същевременно и медицинската си професия и това им формира по-големи възнаграждения.Заплатите на служителите в Регионалните здравни инспекции са регламентирани с Наредбата за заплатите на служителите в държавната администрация, припомни министърът.В проекта на бюджет за 2020 г. са предвидени средствата за увеличение на възнагражденията на работещите в системата на спешната медицинска помощ, в съответствие с приетата от МС „Концепция за развитие на спешната помощ в Република България 2014-2020 г.“, каза още министърът в отговор на депутатски въпрос.", "date": "2019.11.15", "title": "Ананиев: Отпадането на лекарите-специалисти оптимизира работата на ТЕЛК"}
{"url": "https://offnews.bg/sviat/nad-20-dushi-zaginaha-ot-malnii-v-pakistan-715568.html", "text": "Мълнии убиха над 20 души и раниха няколко в пакистанската пустиня Тар, съобщиха местни медии, цитирани от Франс прес.Местна полиция нарече случая \"безпрецедентен\".По неофициална информация жертвите са повече. Силните гръмотевични бури убили предимно пастири, които били на открито в планинските райони. Освен загиналите хора, са убити и цели стада животни - овце, кози и крави. Бурите унищожили и десетки домове. Според метеоролозите необичайните гръмотевични бури и валежи са следствие от климатичните промени. ", "date": "2019.11.15", "title": "Над 20 души загинаха от мълнии в Пакистан"}
{"url": "https://offnews.bg/112/pravitelstveniat-falkon-otnovo-pokaza-defekt-infarktno-katcane-na-pre-715555.html", "text": "Проблемите с правителствения \"Фалкон\" продължават.  едва не завърши фатално. Навигационната система на малкия самолет, в който е пътувал премиерът Бойко Борисов на връщане от Солун, е блокирала напълно при опит за кацане на летище \"София\".Системата отказала, когато \"Фалкон\"-ът се опитал да кацне в мъгла и при условия на силна турбуленция, потвърдиха от правителствената пресслужба. Инфарктното приземяване е станало в 11.00 часа днес.Пилотите не са успели да рестартират системата. Не успял да се справи със ситуацията и пътуващият с премиера борден инженер.При втори опит самолетът все пак е успял да кацне на летище \"София\", след като машината е приземена в ръчен режим и водена с команди от Ръководството на въздушното движение.Министър-председателят Бойко Борисов бе в Гърция за участие в Четвъртата среща на върха в Солун.", "date": "2019.11.15", "title": "Правителственият Фалкон отново показа дефект. Инфарктно кацане на премиера"}
{"url": "https://offnews.bg/temida/ks-obiavi-10-te-kriteria-za-balans-mezhdu-svobodata-na-slovoto-i-lichn-715565.html", "text": "10-те критерия за преценка дали журналистите са спазили баланса между правото на информация и изискванията за защита на личните данни са противоконституционни. Конституционният съд е постановил, че разпоредбата от Закона за защита на личните данни, която ги въвежда, е противоконституционна, пише правният портал lex.bg.Решението е взето с 8 на 4 гласа. На особено мнение са били Павлина Панова, Красимир Влахов, Гроздан Илиев и Анастас Анастасов.КритериитеОбявеният за противоконституционен текст гласи:Чл. 25з. (Нов – ДВ, бр. 17 от 2019 г.) (1) Обработването на лични данни за журналистически цели, както и за академичното, художественото или литературното изразяване, е законосъобразно, когато се извършва за осъществяване на свободата на изразяване и правото на информация, при зачитане на неприкосновеността на личния живот.(2) При разкриване чрез предаване, разпространяване или друг начин, по който лични данни, събрани за целите по ал. 1, стават достъпни, балансът между свободата на изразяване и правото на информация и правото на защита на личните данни се преценява въз основа на следните критерии, доколкото са относими:1. естеството на личните данни;2. влиянието, което разкриването на личните данни или тяхното обществено оповестяване би оказало върху неприкосновеността на личния живот на субекта на данни и неговото добро име;3. обстоятелствата, при които личните данни са станали известни на администратора;4. характера и естеството на изявлението, чрез което се упражняват правата по ал. 1;5. значението на разкриването на лични данни или общественото им оповестяване за изясняването на въпрос от обществен интерес;6. отчитане дали субектът на данни е лице, което заема длъжност по чл. 6 от Закона за противодействие на корупцията и за отнемане на незаконно придобитото имущество, или е лице, което поради естеството на своята дейност или ролята му в обществения живот е с по-занижена защита на личната си неприкосновеност или чиито действия имат влияние върху обществото;7. отчитане дали субектът на данни с действията си е допринесъл за разкриване на свои лични данни и/или информация за личния си и семеен живот;8. целта, съдържанието, формата и последиците от изявлението, чрез което се упражняват правата по ал. 1;9. съответствието на изявлението, чрез което се упражняват правата по ал. 1, с основните права на гражданите;10. други обстоятелства, относими към конкретния случай.Президентът Румен Радев наложи вето върху закона, а разпоредбата беше атакувана от депутати от БСП, според които критериите са „абстрактни, неясни, обтекаеми и субективни“. Това създава сериозен риск за произволни тълкувания и ще доведе до затрудняване на свободата на словото - смятат те и допълват, че прекалено казуистичното изброяване на въпросните критерии ще доведе до цензура. Според депутатите тази разпоредба погазва изискването за предсказуемост на действията на администрацията – в случая на Комисията за защита на личните данни, като ѝ дава прекалено широка, дори произволна, преценка при тълкуването на въпросните критерии. Депутатите изтъкват още, че с атакувания от тях чл. 25з, ал. 2 от ЗЗЛД се дава и превес на защитата на личните данни над правото на информация.Мотивите на КС са, че разпоредбата въвежда неясни критерии. „Изискването за априорно прилагане на въведените с чл.25з, ал.2 ЗЗЛД (в общо правило) неясни критерии води до автоцензура и така се явява непропорционално навлизане в еднакво бранените от конституцията, наред с неприкосновеността на индивида (чл.32, ал.1 от Основния закон), право на свобода на изразяване и право на информация (чл.39 и чл.41 от основния закон). Като нарушава мярата, продиктувана от належащата нужда да бъде защитена неприкосновеността на личните данни, законодателната ограничителна мярка в крайна сметка препятства постигането на целите на журналистическата дейност и функцията на средствата за масова информация в едно демократично общество“, заявява мнозинството от конституционните съдии.Критериите бяха част от големите изменения в ЗЗЛД, които бяха направени след влизането в сила на Общия регламент за защита на данните (GDPR) миналата година. Те бяха отговорът на законодателя на опасенията за цензура, които изказаха много журналисти и фоторепортери и бяха изведени от практиката на Европейския съд по правата на човека.", "date": "2019.11.15", "title": "КС обяви 10-те критерия за баланс между свободата на словото и личните данни за противоконституционни (допълнена)"}
{"url": "https://offnews.bg/zdrave/s-30-se-uvelichavat-zaplatite-na-sestrite-ot-karlovo-715562.html", "text": "Постигната е договореност с председателя на Общински съвет - Карлово за увеличение на възнагражденията на специалистите по здравни грижи с близо 30%, считано от 01.10.2019 година, съобщи министърът на здравеопазването в отговор на депутатски въпрос за МБАЛ „Д-р Киро Попов” Карлово.Подадените от медицинските специалисти заявления за напускане са оттеглени и към момента няма напрежение и протести от страна на работещите в болницата, допълни Ананиев.Министърът каза още, че във връзка с очакваното нарастване на средствата за болнична помощ, заложено в проекто-бюджета за 2020 г. и предвиденото увеличение на МРЗ, управителят на здравното заведение в Карлово планира следващо увеличение на заплатите от 1 януари идната година. Така болницата се надява привлече млади лекари и специалисти по здравни грижи и да повиши качеството на здравните услуги.Ананиев припомни, че с въвеждането на Наредба 5 за утвърждаване на стандарти за финансова дейност Министерството на здравеопазването започна да проследява по ключови показатели и болниците с общинско участие в капитала.Очакванията на ведомството са, че въведените мерки ще доведат до подобряване на финансовата дисциплина и оптимизиране на разходите на лечебните заведения за болнична помощ и да се осигурят възможности за повишаване на възнагражденията на медицинските специалисти. Така здравният министър отговори на съмненията, че увеличението на средствата за болниците няма да стигне до специалистите по здравни грижи.", "date": "2019.11.15", "title": "С 30% се увеличават заплатите на сестрите от Карлово"}
{"url": "https://offnews.bg/kultura/zapochnaha-zapisvaniata-za-majstorskite-klasove-na-dimitar-marinov-715548.html", "text": "Димитър Маринов - актьорът, който развя българско знаме на сцената на \"Оскар\"-ите, ще води майсторски класове в България. Актьорът открива своята Академия за актьори в НДК, а записванията вече са в ход, съобщава БНР. Академията ще продължи от 25-и ноември до 6 декември.Целта на срещите на Димитър Маринов с младите актьори не е да ги учи на актьорство, а да сподели опита си от Холивуд и да ги поощри да следват мечтите си. За да насърчи и провокира участниците, той ще представи техники и похвати от школата на Бернард Хилър и на „Маринов актърс студио“, съчетани с най-ценното от американската система на обучение за подготовка на актьори в кино индустрията.В Академията за актьори в НДК могат да участват всички с професионален опит, както и такива с интерес към актьорската професия – тийнейджъри и възрастни до 35 години.\"Аз не идвам в България, за да преподавам актьорско майсторство за кино, телевизия и реклама. Аз идвам, за да споделя системата и да демонстрирам начина, по който се работи в САЩ, в студиото на Бернар Хилър, в моето студио, и въобще школите в Америка. Как младите хора научават първите стъпки или влизат в различни техники. Това е целта на тази академия, защото, съгласете се, за 3 дни по 5 часа на ден аз не мога да дам пълното актьорско образование на когото и да било. Но на хора, които са или желаят да влязат в тази индустрия, на едните бих могъл да дам елементарните стъпки идеи – те да си направят разликата от това, което учат в България, за да си изберат кой начин за тях най-добре работи\", казва пред БНР Димитър Маринов.\"Нашата професия не е показване, а представяне. Ти не може по никакъв начин да решиш да ставаш актьор, за да си известен и популярен. В нашата професия сам създаваш своето бъдеще, а известността ти я дават другите, след като успееш, ако успееш. Много хора си мислят, че нашата професия е индивидуалност. Ние индивидуално работим, но колегиално и колективно се пласираме. Най-голямото удовлетворение за мен е, когато предавам опита си и наученото на други, за да могат те да поправят грешки, които аз съм правил, и да влязат в играта по-бързо\", споделя актьорът.", "date": "2019.11.15", "title": "Започнаха записванията за майсторските класове на Димитър Маринов"}
{"url": "https://offnews.bg/obshtestvo/3-godishno-dete-e-pochinalo-v-stolichna-bolnitca-715563.html", "text": "3-годишно дете е починало в столична болница на 14 ноември. Министър Ананиев е назначил проверка, съобщиха от пресцентъра на МЗ. Момченцето е постъпило в детската болница \"Проф. д-р Иван Митев\" откъдето е било изпратено в болница \"Лозенец\".  След преглед в \"Лозенец\" е било насочено за домашно лечение. След като състоянието на детето се влошило родителите отново го завели в Педиатрията, откъдето е транспортирано в \"Пирогов\" и малко по-късно е починало.Родителите винят лекарите за смъртта му. На 14 ноември, преди да издъхне, 3 годишното дете е посетило две болници. По думите на доц. Калайков от Специализираната детска болница „Проф. Иван Митев\", цитиран от Cllinica.bg, малкият пациент е приет, след като е лекуван от личния си лекар с антибиотик, в амбулаторни условия.Доц. Калайков обяснява, че детето е прието с температура и състоянието му не е предполагало такъв развой на нещата. Впоследствие е започнало бързо да се влошава и се е наложило да го транспортират в Пирогов.\"Детето е пролежало при нас около 5-6 часа. Всичко, каквото е било нужно като терапия, е направено при нас. Вчера сме го приели, а вечерта е приведено с реанимобил в Пирогов, като при транспортирането е присъствал и лекар от болницата\" обяснява за здравния сайт медикът.Последното лечебно заведение, в което се е лекувало детето, е Пирогов. При тях то е докарано в крайно тежко състояние. Въпреки усилията на екипа, не е било спасено.„Изразявам съболезнования на родителите. Назначил съм незабавна проверка на случая в трите болници, през които детето е минало. До сряда трябва да ми докладват и ако наистина се установи някакво нарушение, може да бъдете сигурни, че ще има наказани”, обяви здравният министърът Кирил Ананиев.От Министерството на здравеопазването обявиха, че ще бъдат проверени трите болници, които имат отношение по случая -  „Проф. д-р Иван Митев”, „Лозенец” и „Пирогов”.От министерството не дават информация какво е било заболяването на детето.", "date": "2019.11.15", "title": "3-годишно дете е починало в столична болница"}
{"url": "https://offnews.bg/112/zhertvata-ot-iambol-e-zhiveela-s-ubietca-si-715542.html", "text": "35-годишната убита жена в Ямбол и заподозреният 61-годишен Димитър Сотиров са живели заедно, съобщи .Според прокуратурата резултатите от ДНК и съдебно-медицинската експертиза сочат, че именно Сотиров е извършителят. Мъжът запазил пълно мълчание в съдебната зала и не е направил самопризнания. В нощта срещу 11 ноември под влиянието на алкохол  и тя починала на място. На задържания е повдигнато обвинение за убийство по особено жесток начин, като за това се предвиждат 20 г. затвор. По информация на bTV жената е била бездомна, а Сотиров я подслонил временно.", "date": "2019.11.15", "title": "Жертвата от Ямбол е живеела с убиеца си"}
{"url": "https://offnews.bg/temida/sadii-danail-kirilov-i-ivan-geshev-uronvat-avtoriteta-na-sadebnata-vl-715575.html", "text": " 24 съдии от ВКС и ВАС, 40 съдии от Софийски апелативен съд, Софийски градски съд, Софийски районен съд, Окръжен съд Русе, Окръжен съд Стара Загора, Районен съд Луковит се подписаха под обръщение, изразяващо възмущение от поведението на Данаил Кирилов, министър на правосъдието и председателстващ ВСС, както и на новоизбрания главен прокурор Иван Гешев.Магистратите настояват за образуване на дисциплинарно производство срещу Гешев заради заплахите, отправени към члена на ВСС Атанаска Дишева и неуважителното отношение към нея и Олга Керелска по време на заседание.Обръщението е отворено за присъединяване, се посочва в писмото, разпространено до медиите. В началото на другата седмица ще бъде обявен броят на новоприсъединилите се съдии. Ето и целия текст, адресиран до българските граждани, президента, председателя на парламента, премиера, Висшия съдебен съвет и Инспектората към ВСС:Изразяваме дълбокото си възмущение от поведението на Данаил Димитров Кирилов (понастоящем министър на правосъдието и председателстващ Висшия съдебен съвет) и Иван Стоименов Гешев (кандидат за длъжността главен прокурор) по време на проведените на 14.11.2019 г. и на 24.10.2019 г. заседания на Висшия съдебен съвет. Съдържанието на техните изказвания и формата, в която бяха направени, не само грубо нарушават изискванията на Кодекса за етично поведение на българските магистрати и са в очевидна несъвместимост с изискванията за притежаване на високи професионални и нравствени качества съгласно Закона за съдебната власт и Конституцията на Република България, но уронват недопустимо авторитета на съдебната власт и са неприемливи дори от гледна точка на най-ниските изисквания за етично отношение, вежливост и възпитание.Арогантното поведение и езикът на персонална конфронтация нямат място нито във Висшия съдебен съвет, нито в съдебната система и държавното управление въобще. Данаил Димитров Кирилов от позицията на председателстващ заседанието на Висшия съдебен съвет използва недопустими изрази и обиден тон, които принизяват работата на висшия орган на съдебната власт и създават впечатление за недопустимо политическо толериране на едни членове на съвета за сметка на други.Очевидната заплаха от страна на кандидата за главен прокурор Иван Гешев към члена на Висшия съдебен съвет Атанаска Дишева и пренебрежителното отношение към друг член на Висшия съдебен съвет от квотата на съдиите – съдия Олга Керелска, при предходното изслушване представляват по същността си и дисциплинарно нарушение, тъй като уронват престижа на съдебната власт.Съдия Атанаска Дишева и съдия Олга Керелска са избрани за членове на Висшия съдебен съвет ПРЯКО от съдиите, те са носители на нашето доверие и ние заставаме категорично зад всяка казана от тях дума, зададен въпрос и изразено становище както в заседанието от 14.11.2019 г., така и при предишното заседание на Пленума на Висшия съдебен съвет от 24.10.2019 г., в което беше изслушан кандидатът Иван Гешев. Ние също мислим и казваме това, което беше предадено на господин Гешев от представителите ни съдия Олга Керелска и съдия Атанаска Дишева!От друга страна, отправените към тях обидни реплики и недвусмислена заплаха възприемаме като обиди и заплахи както към всеки съдия и магистрат, така и към всеки един гражданин на Република България. Почти неограничените властнически и репресивни правомощия, с които разполага главният прокурор, изискват заемащият длъжността да съблюдава такова публично поведение, което не оставя и следа от съмнение в обществото за агресивност и личностни нагласи за силово налагане, за неравнопоставено третиране на съдиите, прокурорите, членовете на Висшия съдебен съвет и гражданите.Още по-малко длъжността позволява поведение, което създава впечатление за насаждане на страх и за саморазправа с опоненти. За съжаление поведението на г-н Гешев не отговори на високите професионални и етични изисквания за длъжността и това беше непосредствено възприето от гражданите.Затова настояваме за незабавно и публично извинение от г-н Данаил Кирилов и г-н Иван Гешев за недопустимото им поведение по време на заседанията на Висшия съдебен съвет.Настояваме за образуване на дисциплинарно производство срещу г-н Иван Гешев за извършени на 24.10.2019 г. и на 14.11.2019 г. дисциплинарни нарушения по смисъла на чл. 307, ал. 3, т. 3 от Закона за съдебната власт вр. Раздел ІІ, т.4 и т.5 от Кодекса за етично поведение на българските магистрати, а именно – отправяне на заплахи към члена на Висшия съдебен съвет Атанаска Дишева на 14.11.2019 г. в сградата на Висшия съдебен съвет, неучтиво, нетолерантно и неуважително отношение към членовете на Висшия съдебен съвет Атанаска Дишева и Олга Керелска в проведеното на 24.10.2019 г. заседание на Пленума на Висшия съдебен съвет.", "date": "2019.11.15", "title": "Съдии: Данаил Кирилов и Иван Гешев уронват авторитета на съдебната власт"}
{"url": "https://offnews.bg/ikonomika/sporazumenie-mezhdu-mosv-i-svetovnata-banka-se-udalzhava-do-31-maj-dog-715547.html", "text": "Споразумението между МОСВ и Световната банка се удължава до 31.05.2020 г., съобщиха от правителствената информационна служба.Министерският съвет одобри проект за изменение на Споразумение за предоставяне на консултантски услуги между Министерството на околната среда и водите и Международната банка за възстановяване и развитие, което беше подписано на 28.09.2016 г.Споразумението осигурява на Министерството на околната среда и водите съдействие за разработване на Национална програма за качество на атмосферния въздух и Национална програма за намаляване на общите годишни емисии на серен диоксид, азотни оксиди, летливи органични съединения, фини прахови частици и амоняк в атмосферния въздух.Срокът се удължава до 31.05.2020 г., като целта е да се осигури ефективно изпълнение на договорените практически дейности по Плана за изграждане на капацитет за изпълнение на Дейност №3 \"Институционална координация и ангажираност\".Споразумението се финансира със средства от европейските структурни и инвестиционни фондове 2014-2020 г., предоставени чрез оперативна програма \"Околна среда 2014-2020 г.\", като предвиденото изменение на споразумението не засяга общата бюджетна рамка на проекта и не изисква допълнително финансиране.", "date": "2019.11.15", "title": "Споразумение между МОСВ и Световната банка се удължава до 31 май догодина"}
{"url": "https://offnews.bg/temida/prezidentat-niama-nikakvo-vreme-za-razmisal-koga-da-izdade-ukaza-za-ge-715566.html", "text": "Президентът Румен Радев трябва да побърза с издаването на указа за назначаването на Иван Гешев за главен прокурор. Около това мнение, се обединиха юристи пред \"Лекс\". В конситуцията не е записан изричен срок, само, че държавният глава не може да откаже назначаването при повторно направено предложение от Висшия съдебен съвет.Специалисти по казуса бяха единодушни, че в този случай държавният глава трябва да го направи веднага. Според тях Радев се е произнесъл в напълно разумен срок от 2 седмици при първото предложение за Гешев. Тогава той трябваше да прецени дали да се обърне към Конституционния съд, или да върне решението на ВСС.В решение №2/2002 г. КС е записал, че при повторно направено предложение на ВСС той не разполага с избор измежду юридически равностойни варианти. Професорът по конституционно право и бивш член на КС Пламен Киров обясни, че президентът няма право да откаже указ, но въпросът е как той и неговите съветници ще изтълкуват правилото за разумния срок. \"Чуват се гласове, че президентът може да се бави неограничено, защото няма тълкувание какво означава \"разумен срок\", още от римското право датира принципът, че онова, което се дължи без срок, се дължи незабавно\", коментира проф. Киров.Преподавателят по конституционно право доц. Наталия Киселова смята, че Радев трябва да пусне указа за Гешев до 10 януари, когато изтича мандатът на Сотир Цацаров.Министърът на правосъдието Данаил Кирилов очаква президентът да е готов най-късно до 7 дни. Според него този срок е разумен.Представляващият ВСС Боян Магдалинчев пък коментира пред „Фокус“, че действително не е регламентиран срок за издаване на указа, но и това не е необходимо, за да действат институциите разумно и добросъвестно. „В някои разпоредби не е необходимо непременно всичко пунктуално да бъде разписано или да бъде непременно посочен срок. Предполага се навсякъде, когато се приемат такива актове, добросъвестност в изпълнение на законовите разпоредби. Независимо, че няма определен срок, в края на краищата държавният глава е достатъчно разумен човек, за да прецени дали да издаде съвсем своевременно указа, или да не го издаде. Той досега показа, че действително в един много разумен срок, както направи с издаването на указа на колегата Георги Чолаков, така и сега с главния прокурор, не би забавил неопределено дълго време издаването на указа“, обясни Магдалинчев.", "date": "2019.11.15", "title": "Президентът няма никакво време за размисъл кога да издаде указа за Гешев"}
{"url": "https://offnews.bg/futbol/rahijm-starling-zashtiti-dzho-gomes-ot-osvirkvaniata-715556.html", "text": "Нападателят на Манчестър Сити и английския национален отбор Рахийм Стърлинг защити Джо Гомес, който снощи бе освиркван от част от феновете на стадион \"Уембли\" по време на евроквалификацията между \"трите лъва\" и Черна гора (7:0).Припомняме, че двамата се скараха сериозно в понеделник като едва не се сбиха заради което футболистът на \"гражданите\" бе изваден от тима за сблъсъка с балканците.Въпреки че играчите на Сити и Ливърпул изясниха отношенията си, някои от привържениците явно смятаха, че футболистът на мърсисайдци е виновен за скандала.\"На всички фенове на Англия искам да кажа, че желанието ми бе да оставим тези неща в миналото, но сега ще трябва да говоря отново.Трудно ми бе да видя как мой съотборник бе освиркван за нещо, заради което аз бях виновен. Джо не е направил нищо нередно и не мога да приема такова отношение, особено след като той работи страшно усърдно на тренировките.Приемам пълната отговорност и последствията от случилото се и смятам, че това е нещо, което трябва да кажа\" написа Стърлинг в официалния си профил в социалната мрежа Туитър.Селекционерът Гарет Саутейт също осъди поведенията на част от феновете като обяви, че Гомес не е виновен за нищо, но за пореден път изтъкна, че в отбора всички са единни и между играчите няма проблеми.", "date": "2019.11.15", "title": "Рахийм Стърлинг защити Джо Гомес от освиркванията"}
{"url": "https://offnews.bg/politika/goranov-predlozhenieto-za-neplatenia-bolnichen-e-na-upravliavashtata-715541.html", "text": "Финансовият министър Владислав Горанов внесе яснота по въпроса чие е предложението за неплащането на първия ден от болничните, след като депутатите от ГЕРБ и патриотите си прехвърляха топката в началото на деня.\"Предложението за болничните е на управляващата коалиция и е в пакет, оттам нататък всичко е опит за създаване на напрежение, което не съществува\", обяви Горанов. Според него става въпрос за технология. \"Нито г-жа (Менда) Стоянова, нито народният представител от ВМРО присъстваха на заседанието на политическия съвет, което се проведе в 9.00 ч. в Министерски съвет“, отчете финансовият министър.Той обясни, че „двамата грешно коментират пакета от предложения, които вчера анонсирахме от страна на управляващата коалиция\". \"Този пакет съдържа не само тази тема, която вие коментирате, а и темата за увеличение на минималната пенсия за осигурителен стаж и възраст и мерки, свързани с подобряване на достъпа на деца до детски градини“, допълни още Горанов.Според него анализите показвали, че със сигурност ще се намали склонността за злоупотреби, тъй като подобна практика има в две трети от европейските държави. „Това не е изолиран за България проблем. Голямо впечатление прави екстремалното нарастване само за няколко години при равен брой заети с близо удвояване на дните във временна неработоспособност. Така че това е един проблем, който със сигурност трябва да бъде адресиран“, каза Горанов. Години наред работодатели, синдикатии и специалисти си говорели, но проблемът останал нерешен.Във връзка с твърдението на ДПС, че това е скрито увеличение на социалните осигуровки, Горанов отвърна: „Ако се говори за баланс на системата, имайте предвид, че фондът за общо заболяване и майчинство традиционно от години е на дефицит. В този смисъл осигурителната вноска за този фонд не покрива рисковете, които той покрива. Като свържем тази тема и с едно друго небалансирано решение, свързано с почивните и празнични дни, стимулите за нарушения и възможността за контрол са силно ограничени, особено в малките населени места, където има много тясна връзка между общопрактикуващите лекари и тези, които предпочитат да ползват този механизъм за осигуряване на една няколкодневна почивка, обяви Горанов. ", "date": "2019.11.15", "title": "Горанов: Предложението за неплатения болничен е на управляващата коалиция"}
{"url": "https://offnews.bg/obshtestvo/stefan-danailov-e-izvaden-ot-medikamentoznata-koma-715551.html", "text": "Любимият актьор на поколения българи Стефан Данаилов е излязъл от състоянието на медикаментозна кома и е в съзнание. Това съобщи синът му Росен Цанков пред бТВ.Ламбо остава на апаратно дишане в реанимацията на ВМА.През последния месец легендата на българското кино и театър на два пъти бе поставян в състояние на медикаментозна кома. За последно такова медицинско решение бе взето на 2 ноември.Данаилов бе приет във ВМА заради проблем с белите дробове.", "date": "2019.11.15", "title": "Стефан Данаилов е изваден от медикаментозната кома"}
{"url": "https://offnews.bg/volejbol/volejbolniat-elit-poiska-ostavkata-na-dancho-lazarov-715553.html", "text": "Водещи волейболни клубове в България официално поискаха смяната на президента на федерацията Данчо Лазаров. Инициативата бе оповестена на специална пресконференция.Искането е подкрепено от 10 от големите отбори в страната. Това са ЦСКА, Левски, Хебър, Добруджа, Марек, Дунав, Пирин (Разлог), Черно море и Славия при мъжете и шампионът при жените Марица. Всички те настояват за свикване на извънредно общо изборно събрание, на което да се гласува оставка на 76-годишния Лазаров.\"Аз не се чувствам комфортно, когато трябва да говоря. Поканихме ви да обявим създаването на инициативен комитет, целящ да предизвика извънредно общо събрание на БФВ и на него да се избере нов председател на Управителния съвет, както и нови членове. Смятаме, че е крайно време да имаме една работеща федерация, която да спре спускането по нанадолнището в българския волейбол. В общи линии, ние вярваме, че имаме нужда от федерация, която се грижи за клубовете, която подпомага адекватно работещите клубове. И една федерация, която да насочи усилията си към ДЮШ, защото всички виждаме резултатите на представителните отбори, но тези резултати бяха заложени в миналото. Вярваме, че имаме нужда от федерация, която да бъде коректен партньор към всички, с които е ангажирана – клубове, национални отбори, спонсори и фенове\", каза президентът на волейболен клуб Левски Владимир Николов.\"Ще бъде много трудно да се свика това общо събрание. Както каза Сашо, се пращат знайни и незнайни емисари, които заплашват клубове. Предлагат се материални облаги на други такива, а най-страшното е, че на това събрание ще присъстват 30 \"мъртви\" клуба, които са там само да гласуват. Точната бройка ще я имаме скоро, но не са един и два, а повече от 20. Те не развиват дейност, а имат право на глас. Отправям призив към всички хора, които се занимават с волейбол. Не се страхувайте и не се поддавайте на провокации. Гласувайте за това, което мислите, че е по-добро.130 клуба трябва да гласуват. Ясно е за какво направиха събранието на 20-и декември, за да махнат Любо Ганев от УС и да не може да бъде кандидат на опозицията. Ние търсим човек върху, който да се обединим и да изпълни промяната, която искаме. Те не могат да махнат целия управителен съвет. Ние не сме достатъчно опитни като господин Лазаров в тези апаратни игри. Опитахме се и разбрахме, че тези номера ги употребява и използва перфектно. Ще опитаме да минимализираме тези намерения, които така или иначе ги знае\", каза още Николов.Обединили сме се на 99% клубовете в Суперлигата, но нашият глас е същият като тези \"мъртви отбори\", допълниха от Изпълнителния комитет.\"Един човек сега води всички неща във волейбола – Станислав Николов. На отделните постове различни хора напуснаха, а федерацията чака накъде ще задуха вятъра. Зная от първо лице, че треньори, статистици и физиотерапевти им се дължат над 100 хиляди лева. Това е само при мъжете - при жените, не зная.Със сигурност знам за треньори, които повече от пет години им се дължат пари от БФВ. Да, Камило Плачи има да взима две заплати – недопустимо е. От Левски има четири момчета, които тази година работиха в националния. Четиримата имат да взимат пари и заплати, и то повече от една, което е… Очевидно е, че федерацията, в лицето на Лазаров, не се справя с финансите. Дължат се пари на всички клубове, на хотели, на доставчици и оправданието е няма пари\", акцентира още Владо Николов.", "date": "2019.11.15", "title": "Волейболният елит поиска оставката на Данчо Лазаров"}
{"url": "https://offnews.bg/kultura/posledni-novini-za-kontcerta-na-balkandzhi-i-the-groovin-pipers-715533.html", "text": "Концертът на 'Балканджи' и 'The Groovin' Pipers' ще се състои тази събота, 16 ноември от 19:00 часа в столичния клуб „Микстейп 5“.Балканджиите ще представят за първи път пред публика новата си песен „Юнак“, а Вероника Георгиева – Рони (Virus, The A.X.E. Project и Verdandi) ще вплете магичния си глас в няколко от емблематичните песни на групата.Програмата за вечерта ще е следната:19:00 Врати20:00 часа - 'The Groovin' Pipers'21:00 часа - 'Балканджи'От BGTSC декларират желанието за провеждане на събитието в приятна и безопасна за здравето среда. Концертът ще се проведе при познатите на феновете условия за комфорт и сигурност.Опасни предмети и неакредитирани лица с непрофесионална техника, пушене(във всичките му форми), антисоциално поведение, животни и малолетни без придружител няма да бъдат допускани в клуба.Не пропускайте магията на народната музика представена с каба гайда, кавал, гъдулка, китари и ударни инструменти и ритми, вплетени с магичните гласове на едни от най-добрите ни изпълнители!Билетите ще са вече в продажба онлайн и в мрежата на Евентим, а някои от местата, на които можете да ги намерите са Бензиностанции OMV , Technopolis, Български пощи, Orange, Usit Colours, магазини На Тъмно, дюкян Меломан, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.*Клубът не работи с резервации**Политика за достъп на непълнолетни:   ***Гардероб - пътване за употреба:  Организаторите препоръчват навременното закупуване на билети и спазването на реда в клуба! Събитието е 18+", "date": "2019.11.15", "title": "Последни новини за концерта на 'Балканджи' и 'The Groovin' Pipers'"}
{"url": "https://offnews.bg/interviu/da-operirash-zheleznia-chovek-715521.html", "text": "Д-р Найденов, когато публикувахме новината, че е бил изваден мозъчен тумор с тегло над 1 килограм, скептиците казаха, че това е невъзможно, защото човешкият мозък тежи около 1,4 кг. Как в една човешка глава може да се събере толкова голям тумор?Вижте колко е останало от мозъка назад. Това е по-голямо от мозъка.Но нека Ви убедя в действителността. Звучи страшно нереално наистина и има въпроси, които възникват покрай този пациент. Когато за първи път дойде на преглед при мен, не можех да повярвам, че съществува такъв човек. Честно казано, бях в комплексен шок. Първо, не можех да си представя, че е в състояние да ходи. Второ, не можех да си представя, че се опитва да говори. Трето, че има толкова сила за борба в себе си.В крайна сметка се касае за доброкачествен тумор според хистологичния резултат, който излезе. Но той не се е появил за месец-два, расъл е в продължение на години. Защо в България има пациент с толкова голям тумор е голяма въпросителна. Дали няма системна грешка в здравеопазването? Защото появата на един такъв пациент е индикатор за някаква грешка в системата. Не е нормално в страна - членка на ЕС да се случва такова нещо. В Индия са описани тумори, последният е рекордьор в световен мащаб с тегло от килограм и 800 г. Да, в някаква глуха индийска провинция това може да се случи. Но това е човек от сравнително интелигентно семейство, който обаче се е доверил на системата и я е слушал, а тя го е изпуснала.През какъв път е минал, преди да стигне до Вас. Паралелът с Индия не работи в наша полза, очевидно.Единственият колега, който в последния момент е заподозрял, че има някакъв проблем е софийски лекар-офталмолог, който е решил, че работната диагноза „глаукома“ надали е вярна и е преценил, че се касае за повишено вътречерепно налягане. Така е изпратил този пациент на скенер. Там вече се вижда, че има огромно образувание назад от челото.В крайна сметка е бил направен ядрено-магнитен резонанс и след многобройни консултации пациентът идва при нас. За съжаление, това, което аз му казах, не е по-различно от това, което другите колеги са му казали, включително и в чужбина. Заболяването е в твърде напреднал стадий и рисковете от оперативно лечение, което е единствено възможното, са огромни.Защо този тумор тежи един килограм? Защото обемът му е приблизително 960 см, като голяма част от него е с костна плътност. Относителната маса на костното вещество е 1,7-1,8 гр./см, което го прави малко по-тежък от 1 кг, при всички случаи.Това как изглежда, хомогенно ли е?Не пожелавам на никого да го види как изглежда по време на операцията. Това е тумор, който е изключително труден за отстраняване, изключително твърд, с костна плътност, и изключително кървящ. В рамките на броени минути този човек може да загуби количества кръв, които са несъвместими с живота, ако няма предварителна подготовка. Така че външният изглед е само върхът на айсберга. Същността на тумора е в дълбочина, притискайки мозъка.С какви симптоми дойде пациентът при Вас? Силно потисната мозъчна дейност, отпадналост, намалена концентрация, силно главоболие. Беше започнал да ослепява заради вътречерепното налягане. Цялата картина на един тежък синдром на повишено вътречерепно налягане. Нещо, което съвсем скоро щеше да го убие. Несъвместимо е с живота. Може би това, че туморът е нараствал една идея по-бавно, е причината този човек да е все още жив.Разбрах, че сте работили цял екип от специалисти.Аз съм един обикновен човек, осъзнавам какви са моите възможности и възможностите на медицината и определено бях наясно, че сам човек не може да се справи с такова нещо, какъвто и да е той. Дори екип специалисти, както бяхме ние, също рискуваше да не може да се справи. Фактът, че приехме това предизвикателство и за момента го водим към щастлив завършек, е малко чудо, според мен, защото въпреки подготовката, този пациент пак беше на границата между живота и смъртта.В екипа се включи доц. Сираков, който е нашият инвазивен радиолог. Той успя да изолира голяма част от съдовете, които хранят тумора, преди самата операция, така че да се намали кръвозагубата по време на интервенцията.Анестезиологът ни, д-р Падарски, успя да подготви пациента, по време на тази масивна кръвозагуба да овладее потенциалния шок, който можеше да бъде непосредствената причина за смърт. Всички колеги в Нервоинтензивен сектор, всички колеги, които се грижат за този пациент в момента в отделението, всички колеги, които са били дежурни през цялото време са истинската причина да се случи това малко чудо. Отстраняването на тумора е недостатъчно, за да се спаси такъв човек.Като Ви слушам, оставам с впечатление, че един от аргументите да направите тази операция е, че сте в тази болница и в този екип.Ще подразня някои хора, но това е безспорно. На локално ниво тук нещата се случват, защото има разбиране, както от ръководството на клиниката, така и от ръководството на болницата. Има далновидност на ръководно ниво. Защото, за да предприема тази интервенция, аз съм получил разбиране от страна на моя ръководител на клиника. Ние сме обсъждали този случай в клиниката и наше общо мнение е, че трябва да се даде шанс на този пациент да живее.Колко време продължи този процес?Осем часа е самата операция, която беше проведена в понеделник, 4 ноември. Преди това в петък, на 1 ноември, доц. Сираков осъществи изолирането на част от хранещите съдове, подготвяйки пациента за нашата интервенция.Остана ли нещо от мозъка?Разбира се, остана целият мозък. На контролните изследвания се вижда, че започва да се разгъва към пространството, което туморът му е отнел, връща си територията. Този преходен момент е рисков за пациента. Но мисля, че вече премина критичните дни.Предполагам, че в момента наблюдавате този пациент и чакате да видите дали някъде ще се появи страничен ефект от операцията.Опитът с такива пациенти е бих казал никакъв. Има единични случаи и няма как да се извади някаква статистика. В момента, лекувайки го, се учим на медицина. Модифицираме собствените си познания. Досега нещата се развиват в добра посока.Той е силен, 41-годишен мъж. Има мотивация да живее. Той и съпругата му са хора с увреждания. Имат 7-годишно дете, на което бащата винаги е показвал какво е да се бориш с трудности и да оцеляваш. Затова и синът му го нарича Железния човек. Това понятие описва много добре този човек. Днес му стиснах ръката и му казах: „Ти наистина си Железния човек!“. Почти ме победи на канадска борба тази сутрин. Железния човек е мотивиран да остане винаги такъв в очите на детето си. Той живее и се бори за него.В какво състояние е сега?Адекватен е, поръчва си храна. Иска близките да му донесат „тригуна и кюфтета“. Знае кой ден сме, знае кой съм аз.И все пак това е риск. Защо го поехте? Няма такъв случай в медицинската практика у нас, доколкото знам.Аз имам подобен случай, но с поне една трета по-малък тумор, разположен на по-безопасно място. Но такова нещо - не.Ще го запазите ли?Този случай основно ще го запазя в сърцето си, защото наистина вложихме всичко от нас и го приехме много лично. Социалният статус на семейството на пациента е много тежък, борят се с какви ли не неща, а накрая и това им е дошло до главата. Колкото и да си железен лекар, все пак си човек. Това остава в теб. Този случай тепърва ще го осмислям. Не можех да откажа помощ на този човек.Възможно ли е да е бил неглижиран, защото е с увреждане, и да не са подхождали достатъчно сериозно към оплакванията му?Трудно ми е да намеря обяснение как се е стигнало дотук. Преди около 2,5-3 години този човек не е имал никакво външно изменение. В рамките на две години, какъвто и да си, ти виждаш, че на този човек му расте буца на челото. Не знам как може да се подмине такова нещо. Буквално му го „пише“ на челото. Очеизвадно е.Какви бяха прогнозите Ви за изхода от операцията, преди да я извършите?Вътрешно бях убеден, че шансовете са 50 на 50. Очакванията ми не почиват на някакъв световен опит, тъй като този пациент сам по себе си е медицина, която се пише. Той е опитът, който тепърва ще бъде ползван. Надявам се, не в България. Но пък е предизвикателство за неврохирурга.Много колеги в много болници в столицата и провинцията, които почиват на чисто комерсиален принцип, не биха искали да имат такъв пациент. Това е пациент, който няма как да възстанови психическия, емоционален, физически и финансов разход по него. Но той има право да живее.Като говорим за финансов разход, какво ще струва тази операция на болницата?Не знаем все още.Клиничната пътека едва ли отразява реално направените разходи.Като си говорим за реалното и нереалното, можем да направим един паралел с Белгия, където е консултиран този пациент. Разликата е около 20 пъти като абсолютна стойност, която съответните осигурителни дружества в Белгия или Германия плащат за такава интервенция и това, което ние ще получим тук.Разликата според мен се поема от „мускулите“ на персонала. Самият пациент трябваше да покрие разходи, които НЗОК не поема. Консумативите са много скъпи, даже повече от самата клинична пътека. Благодарение на благотворителна кампания бяха събрани част от необходимите средства. Това е човек с увреждане, който е на социална пенсия, жена му също. Имат дете, за което се грижат. Ако не е тази кампания, те са за никъде.В това семейство тепърва предстоят много грижи покрай таткото. Ще имат нужда от средства. Надявам се добри хора да им помогнат, за да живеят що-годе нормално, защото той в момента е „извън строя“, възстановява се. Дай Боже, да се възстанови напълно, да има доходи. Той винаги е работил, между другото.Какъв период на възстановяване прогнозирате?Много ми харесва думата „прогнозирате“, защото прогнозата тепърва се пише. Критичният период беше в рамките на първите 3-4 дни. Той е преодолян. В момента пациентът вече се изправя на крака, провежда активна рехабилитация.Надявам се в рамките на седмица да си бъде вкъщи. Следва период на допълнителна физиотерапия, за да придобие силата, която е имал, защото мотивацията я има. Той го иска.Оттук нататък ще се опитаме да вкараме този нестандартен пациент в стандартен цикъл на проследяване. Смятам, че ще успеем. Има контролни прегледи, които са планирани. Дай Боже, нещата да са стабилни и той да живее нормално и дълго.Това ли е най-голямото Ви професионално предизвикателство досега?Да. Аз още не мога да го осмисля.Не е трудно човек да забележи, че имате вкус и към политиката в здравеопазването. Първите Ви думи бяха за пропуските в системата, допуснала един човек да е в толкова тежко състояние. Видях, че сте един от учредителите на Гражданската инициатива „Млади лекари за ново здравеопазване“.Това е гражданска инициатива, която включва няколко неправителствени организации. Поколението се сменя, надявам се нови, млади лекари да поемат щафетата, защото ние постигнахме доста, що се касае до проблемите на специализантите.Изглежда имате концепция за здравеопазването, не мога да се сдържа да не Ви питам каква е.Ново здравеопазване със стари мутри не става. Ако трябва да перифразирам една друга фраза. Мутрата не е задължително мускулеста персона, но задължително е обвързана. Старите мениджъри не работят за ново здравеопазване, защото системата, в нейния порочен вид, има механизми, които я стабилизират. Всеки опит за нарушаване на тая патологична хомеостаза има реакция. Самата система, в тоя патологичен вид, се бори срещу промяната. Тя е учудващо стабилна. Има бели лястовици, включително бившия директор на болницата ни, които се опитват нещо да променят, но системата резистира.Тази битка със системата не хаби ли неврохирургична енергия в крайна сметка?Много повече енергия ми ограбва работата в болна система. Така че идеята ми е нещата лека-полека да се променят. Или изведнъж, революционно. Защото според мен е необходима шокова терапия. Тези палиативни грижи за системата, отлагат неизбежната шокова терапия, която ще се случи рано или късно. Колкото по-рано, толкова по-добре.Въпросът е да има политическа воля и да няма варианти, при които някои властимащи да използват това за политически цели. Опитът за промяна и негодуванието не бива да бъдат използвани като бухалка за политически удари. Здравеопазването не бива да се използва за политика. Би трябвало политиката да бъде използвана за него.Това е разбиране, при което финансовите аспекти не стоят на преден план - какво ще спечелим от този пациент. Печалбата в здравеопазването не трябва да има конкретни финансови измерения. Тя трябва да има индиректни измерения по отношение на здравето на цялото общество.Логиката е такава, че здравеопазването винаги генерира разходи, но тези разходи се връщат като увеличен приход от това, че има здрави индивиди, които работят за това общество. Няма как здравеопазването да е приход, освен ако не лекуваме само чужденци, например. Да се благодарим, че има болници, при които финансовият баланс не стои на първо място, а основната идея на болничното заведение е хуманната му функция – да помогне.Ние за това сме учили като лекари. Ставаме от студентската скамейка с идеята, че сме хора на изкуството. Че практикуваме изкуство. Не практикуваме счетоводство. Ако това се забрави в някакъв момент, нещата се израждат. В този баланс между счетоводство и изкуство, винаги изкуството трябва да е водещо.Да помогнем на Железния човек да се възстанови!Дарителска банкова сметка в ООБ: Божидар ЕтрополскиBG16 UBBS 8448 4010 5014 13BIC / SWIFT: UBBSBGSF", "date": "2019.11.15", "title": "Да оперираш Железния човек"}
{"url": "https://offnews.bg/zdrave/boian-iurukov-darzhavata-realno-ne-znae-kolko-detca-sa-imunizirani-715546.html", "text": "\"Проблемът в България е, че не е ясно колко точна и надеждна е статистиката за имунузираните деца, за да може да се предвиждат епидемии и да се реагира навреме.\" Това заяви блогърът и автор на социални проекти Боян Юруков пред БНР.Той направи коментара си по повод приетия вчера в Германия закон, с който се задължават родителите на децата, които посещават детски градини и училища, да ги ваксинират. Родители и училища, които откажат да се съобразяват с новото правило, са заплашени от глоби. Задължителна ваксинация ще има за учители, бежанци, кандидати за убежища, които живеят в публични общежития, както и служителите в тях.Юруков, който живее в Германия посочи, че ситуацията в страната много наподобява тази у нас.„Едно от предложенията в Германия е да се създаде електронен регистър, електронен имунизационен картон – нещо, което в България вече е направено, но не се използва заради неуредици. Реално може да се разбере колко деца не са имунизирани единствено и само ако се ходи по всички лични лекари и се карат родителите да дават листчета с ваксините“, допълни той.По думите му в Германия реално не се знае колко деца са имунизирани и колко са пропуснати. Отговорността е прехвърлена към личните лекари, детските градини и училищата, за да следят за това. Подобно на България не се отделя бюджет, за да се компенсират тези училища и детски градини, за да извършват тази дейност.„Дори в общество с добра здравна система, изливаща сериозни ресурси в информационни кампании, това не помага и прибягват до такова нещо като задължение“, подчерта той.Припомняме, че темата за ваксини придоби нова актуалност, след като Сливенския апелативен съд отсъди, че недопускането на неимунизирано дете на детска градина е дискриминация, и създаде прецедент, който застрашава здравето на популацията.", "date": "2019.11.15", "title": "Боян Юруков: Държавата реално не знае колко деца са имунизирани"}
{"url": "https://offnews.bg/obshtestvo/sedem-s-proekti-za-rekonstruktciata-na-ploshtad-sv-nedelia-715554.html", "text": "Седем водещи архитектурни бюра подадоха проекти в международния конкурс на Столична община за възстановяване и обновяване на площад „Св. Неделя“.Това са: консорциум: OW/MA/CL (УУ/МА/КЛ) с членове на консорциума: One Works, Maofficina, Сracknell; Студио Паола Вигано; \"Конкурент-90\" ЕООД; Студио Вилмот; Студио Фуксас; Обединение AI Architects LLD, CLAB Architettura, Юрий Шередега, Дина Дридзе, Евгений Ширинян; Обединение \"ДжиТиЕрЕф & Студио Морфе“ с участници в обединението: Студио „Морфе“ и „Джовани Тортели Роберто Фрасони Аркитети“.Международният конкурс за реконструкция на пл. „Св. Неделя“ заедно с експониране на разкритото археологическо наследство тази година. На първия етап на конкурса участваха 14 екипи, като до втори кръг – изготвяне на идеен проект – достигнаха 7, сред които утвърдени архитектурни студиа от Италия, Франция, Русия и България.На автора на класирания на първо място проект Столична община ще възложи изработването на проектите за обновяване на пл. „Св. Неделя“. ", "date": "2019.11.15", "title": "Седем с проекти за реконструкцията на площад Св. Неделя"}
{"url": "https://offnews.bg/politika/ninova-nakazvate-izriadnite-rabotnitci-zashtoto-ste-bezsilni-da-spre-715550.html", "text": "БСП няма да подкрепи предложението да не се плаща първия ден от болничните. Това е възможно най-несправедливото решение на управляващите. Това заяви лидерът на партията Корнелия Нинова в декларация от парламентарната трибуна.Аргументът ви е, че има увеличаване на фалшивите болнични и така признавате безсилието на правителството да се справи с този проблем. Вместо контрол и наказание на тези, които издават фалшиви болнични, вие наказвате изрядните работници, коментира Нинова. Вместо контрол и наказания за тези, които издават или ползват фалшиви болнични, вие наказвате изрядните работници и ги лишавате от правото да получат обезщетение. Тези, които работят, внасят си осигуровките дисциплинирано в държавния бюджет и в случай на заболяване имат право да получат обезщетение от собствените си пари, няма да го получат. Те ще бъдат наказани. Работиш, плащаш, и когато се разболееш – не можеш да получиш обезщетението от това, което сам си платил, подчерта лидерът на БСП. Освен че категорично ще се противопоставим при гласуване, ако това влезе в зала, призовавам всички работещи да не приемат мълчаливо, че им се отнема поредното право, да не се примиряват с това действие на правителството. Имате нашата парламентарна и политическа подкрепа в защита на ваши основни права, заяви още Корнелия Нинова. ", "date": "2019.11.15", "title": "Нинова: Наказвате изрядните работници, защото сте безсилни да спрете злоупотребите"}
{"url": "https://offnews.bg/zdrave/ananiev-bolnitca-lozenetc-ima-razreshenie-za-transplantatcia-na-bia-715549.html", "text": "Университетска болница „Лозенец\" има разрешение за извършване на трансплантация на бял дроб, както всяко лечебно заведение в страната има право да предприема действия за повишаване на квалификацията на работещите в него медицински специалисти. Това съобщи Кирил Ананиев по време на парламентарния контрол.Той обясни, че в началото на 2019 г. България е подновила сътрудничеството си с отделението по гръдна хирургия към университетската болница във Виена. Постигната е договореност за планирани обучения по белодробна трансплантация на български специалисти от УМБАЛ „Света Екатерина\" и Военномедицинска академия. Те ще започнат в началото на 2020 г.Министърът допълни, че е приет подробен график за осъществяване на обучителната програма. Предвижда се екипите от медицински специалисти, подготвени по тази програма, да започнат работа по трансплантации и следтрансплантационно наблюдение на пациентите след завършване на обучението, т. е. в края на 2020 г. или началото на 2021 г.Ананиев отново потвърди, че МЗ е било информирано за целия процес по белодробната трансплантация извършена в болница Лозенец. Дежурният екип на ИА „Медицински надзор\" е координирал действията по донорската ситуация, транспортирането на донора от Варна до София и всички действия преди извършване на трансплантацията.\"След приключване на операцията бе изнесена информация пред медиите, първо от трансплантационния център, какъвто е нормалния ред, а след това и от Министерство на здравеопазването\", допълни министърът.На 12 ноември той лично е посетил трансплантирания пациент в болница \"Лозенец\". Ананиев е установил, че пациентът е добре, движи се самостоятелно и диша без кислород.Екипът на лечебното заведение го е информирал, че пациентът провежда рехабилитационна програма.Министърът потвърди, че Министерство на здравеопазването и Изпълнителна агенция „Медицински надзор\" продължават своята работа, насочена към обучения на български специалисти, изграждане на двустранни отношения със страни с развити трансплантационни програми и реализиране на национални мерки за изграждането на съвременна система по донорство и трансплантация. ", "date": "2019.11.15", "title": "Ананиев: Болница 'Лозенец' има разрешение за трансплантация на бял дроб"}
{"url": "https://offnews.bg/ikonomika/pravitelstvoto-odobri-dopalnitelni-24-mln-lv-za-bedstvia-715539.html", "text": "Министерският съвет одобри допълнителни 24 039 032 лева за предотвратяване, овладяване и преодоляване на последиците от бедствия.Сумата се осигурява от резерва за непредвидени и неотложни разходи по Закона за държавния бюджет за 2019 г.Съгласно друго правителствено постановление се одобряват допълнителни разходи по бюджета на Министерството на вътрешните работи за 2019 г. в размер на 7035 лв. за сметка на предвидените средства по централния бюджет за 2019 г.Средствата са за военноинвалидите и военнопострадалите, посетили курортните комплекси и базите за отдих на Министерството на вътрешните работи и болниците за продължително лечение и рехабилитация - филиали на Медицинския институт на Министерството на вътрешните работи.", "date": "2019.11.15", "title": "Правителството одобри допълнителни 24 млн. лв. за бедствия"}
{"url": "https://offnews.bg/zdrave/patcientski-organizatcii-protiv-iskaneto-na-dzhipitata-za-1-lv-potreb-715516.html", "text": "\"Не сме съгласни да се заплаща потребителска такса 1 лев от родителите за децата при преглед от лекар. Настояваме да отпадне напълно потребителската такса за всички пациенти (деца и възрастни) при посещение при общопрактикуващия лекар.\" Това заявяват в официална позиция до здравния министър, изпратена до медиите, от Пациентски организации \"Заедно с теб\".Повод за обръщението към здравния министър е искането на Български лекарски съюз (БЛС) за плащане на потребителска такса от 1 лев от децата и създаденото напрежение и тревога у пациентите, както и вълна от негативни мнения на родители в социалните мрежи, обясняват от \"Заедно с теб\".Тъй като с подписването на Национален рамков договор (НРД) бюджетът за общопрактикуващите лекари ще бъде увеличен с 19 милиона лева, в т. ч. и за така наречената капитация (сума, отпускана за всеки пациент ежемесечно, независимо дали посещава лекаря или не) това ще осигури достатъчно допълнителни средства за лекарите, смятат още от организациите.Според тях таксата е трудна заплащане за голяма част от родителите на боледуващите деца с ниски доходи. Тяхно проучване е показало, че такава потребителска такса не са заплаща в редица европейски страни.\"Приоритети на държавата са детското здравеопазване и справянето с демографския проблем и очакваме да има реални действия в тази посока, а не затруднения за родителите. Не сме съгласни на наш гръб да се стоварват изискванията на неудовлетворените от системата, заявяват още от \"Заедно с теб\".", "date": "2019.11.15", "title": "Пациентски организации против искането на джипитата за 1 лв. потребителска такса на дете"}
{"url": "https://offnews.bg/tenis/dzhokovich-federer-me-nadigra-vav-vsichki-aspekti-715522.html", "text": "Сръбската суперзвезда в мъжкия тенис Новак Джокович призна, че Роджър Федерер е бил по-добрият играч от двамата в снощния сблъсък на финалите на АТР в Лондон.Швейцарецът победи с 6:4, 6:3 и по този начин се класира за 1/2-финалите, докато Джокера шокиращо отпадна още в групите на надпреварата.\"Той беше по-добрият играч от двамата на корта и напълно заслужено победи. Мисля, че ме надигра във всички аспекти тази вечер.Сервираше страхотно, движеше се изключително добре на корта, а освен това и ретурите му се получаваха по страхотен начин. Федерер направи всичко точно така, както трябва и го поздравявам за победата\", каза Джокович.Вероятно най-щастлив от загубата на сърбина е испенецът Рафаел Надал. Матадора ще завърши сезона на първото място в световната ранглиста.", "date": "2019.11.15", "title": "Джокович: Федерер ме надигра във всички аспекти"}
{"url": "https://offnews.bg/futbol/dimitar-penev-grisha-ganchev-mnogo-otdavna-pravi-zhestove-za-tcska-715540.html", "text": "Почетният президент на ЦСКА Димитър Пенев коментира пред \"Тема Спорт\" стартиралото изплащане на парите към кредиторите.Между тях ще бъдат разпределени 8-те млн. лева, платени от \"Ред Енимълс\". Най-големият дял от задълженията вече е изчистен. Националната агенция по приходите е получила по своя сметка близо 5 млн. лв.Останалата сума се разпределя между над 140 футболисти, треньори и служители, които са имали договори с фалиралото дружество.Десетки от кредиторите вече са получили своите суми, но други не са предоставили банкови сметки и парите им не са прведени. Сред тези, които не са подали необходимата информация, е Стойчо Младенов. Той е най-едрият кредитор след НАП с 240 620 лв.\"Гриша Ганчев много отдавна прави тези жестове за ЦСКА. Това е поредното му голямо дело. Да му пожелаем отборът да му дава поводи да е в добро настроение.Да видим дали някой ще дари за школата. Хора, които чакат по 500-1000 лева, вече обявиха, че ще го направят. Но дали примерът им ще бъде последван от тези с по-едрите суми?Смятам, че е редно да се направи такъв малък жест, да се помогне на школата. Както наскоро помогнахме на волейбола, така и на футбола може да се помогне.Да се надяваме, че отборът ще продължи успешната си серия в първенството. Трябва да се справим с Лудогорец на \"Армията\", за да се върнем в битката за титлата. Трудно ще е, но не и невъзможно\", каза Пенев.", "date": "2019.11.15", "title": "Димитър Пенев: Гриша Ганчев много отдавна прави жестове за ЦСКА"}
{"url": "https://offnews.bg/sviat/9-godishno-dete-zavarshi-universitet-715518.html", "text": "Деветгодишният Лоран Симонс от Белгия получи бакалавърска степен от Технологическия университет в Айндховен, съобщи Си Ен Ен.Момчето учи електротехника в Технологичния университет в Айндховен - труден курс дори за студенти. Описван от преподавателите си като \"просто изключителен\", той ще получи своята диплома през декември тази година. Планира да започне докторска програма по електротехника, а след това да учи медицина, споделя баща му пред Си Ен Ен.Бабите и дядовците на Лоран забелязаха нещо изключително у него, но смятах, че преувеличават, коментира майка му Лидия.Подложили детето на тест, за да може учителите да разберат степента на неговите таланти. \"Казаха ни, че той е като попивателна\", допълва баща му. Лоран произхожда от семейство на лекари, но родителите му и досега нямат обяснение защо техният син е способен да учи толкова бързо. От Технологичния университет позволили на момчето да завърши по-бързо от останалите студенти - за година и половина. \"Това не е необичайно\", казва в изявление Шорд Хушофд, образователен директор на учебното заведение. Специалните студенти, които имат основателни причини, могат да си направят график за посещение. По същия начин помагаме и на най-добрите учениците в спорта, добавя Хушофд.Любимата дисциплина на Лоран е електроинженерството, но детето иска да учи и медицина. Въпреки че Лоран очевидно е в състояние да се учи по-бързо от повечето ученици, родителите му внимават да се наслади и на детството си.\"Не искаме той да е прекалено сериозен. Нека прави, каквото желае\", казва баща му Александър. \"Трябва да намерим баланс между това да е дете и да развива талантите си.\"Макар и 9-годишен, Лоран вече знае с какво иска да се занимава - да създава изкуствени органи.Междувременно младият талант трябва да завърши бакалавърската си степен и да избере в коя академична институция ще продължи да се развива. ", "date": "2019.11.15", "title": "9-годишно дете завърши университет"}
{"url": "https://offnews.bg/politika/boil-banov-svede-skandala-za-largoto-do-lichna-vendeta-715525.html", "text": "Срокът за обжалване на делото за ремонта на Ларгото е злонамерено изпуснат, обяви министърът на културата Боил Банов пред бТВ.През януари прокуратурата започна проверка на МК заради , който уличава Боил Банов в корупция. Аудиозаписът показва как тогавашният зам.-министър ходатайства за опрощаване на обществена поръчка. „Това са лични, мръсни, гадни вендети. Много добре зная кой стои зад това, няма как да кажа в студиото кой е, ще имам проблеми в личен план, но да знае много добре, че го зная кой е”, заяви днес Банов.Министерството на културата е пропуснало последния срок да обжалва съдебното решение, с което бе отхвърлена претенцията му за неустойка към строителя на Ларгото. Това стана ясно от определение на ВКС, с което делото бе окончателно приключено.След решението е ясно, че министерството няма да получи 750 хил. лв. неустойка, но и ще трябва да плати над 73 хил. лв. разноски по делото. Именно ремонтът на Ларгото стана повод за скандала, той придобива известност като „Ало, Банов съм” . Заради него през пролетта БСП поиска оставката на Банов.Банов отказа да подаде оставка заради пропуснатите срокове, оставка обаче подаде директорът на правния отдел в МС, който според Банов не му е съобщил за опасността.„Директорът на дирекция е назначен по времето на Вежди Рашидов. Не може да става въпрос за липса на опит. Седем месеца аз и главният ми секретар знаем, че чакаме дело във ВКС – понякога може да се чака година да се насрочи дело”, обясни днес министърът.Той повтори, че ще се обърне към прокуратурата за вътрешно разследване на случая.", "date": "2019.11.15", "title": "Боил Банов сведе скандала за Ларгото до лична вендета"}
{"url": "https://offnews.bg/obshtestvo/stoianka-mutafova-pri-stefan-danailov-v-reanimatciata-na-vma-715529.html", "text": "Голямата българска актриса Стоянка Мутафова е била преместена в реанимацията на Военномедицинска академия снощи, съобщи БНТ. Лекарите правят всичко възможно за лечението й. Мутафова бе в болница „Лозенец\", където оперираха възпалената ѝ жлъчка. Тя получи сепсис и бе с висока температура, която бе овладяна с много усилия за десетина дни.Дъщеря ѝ Мария Грубешлиева-Муки в момента е при нея. Информация за състоянието на актрисата ще има по-късно следобед.В реанимацията на ВМА продължава да е и Стефан Данаилов, състоянието му е без промяна.", "date": "2019.11.15", "title": "Стоянка Мутафова при Стефан Данаилов в реанимацията на ВМА"}
{"url": "https://offnews.bg/kultura/gabrovskiat-teatar-s-nagrada-ot-mezhdunarodnia-teatralen-festival-v-pr-715527.html", "text": "Габровският драматичен театър спечели наградата „Най-добра постановка – изборът на студентите“ за спектакъла „Истината или се осмеляваш“ на режисьора Васил Дуев от третото издание на Международния театрален фестивал в Прищина, Косово. Форумът се проведе от 4 до 9 ноември, а габровското участие беше в последния ден на фестивала и е по покана на организаторите от театър „Фарук Беголи“ към колежа „ААБ“.Тази година ДТ „Рачо Стоянов“ беше единственият български представител. Другите участници бяха театрални трупи от Хърватия, Гърция, Република Северна Македония и Косово. Журирането беше разделено на три комисии – „изборът на студентите“, „изборът на медиите“ и професионално жури от актьори и режисьори от Хърватия, Босна и Херцеговина, Сърбия и Косово.Габровската трупа получи общо шест номинации от трите комисии. От професионалното жури в категориите: „най-добър актьор“ – за Адриана Димова и за Ангел Калев; „режисура“ – за Васил Дуев и „най-добра постановка“. От медийното жури в категорията „най-добра постановка – изборът на медиите“ и от студентското жури в категорията „най-добра постановка – изборът на студентите“. Езиковата бариера не затрудни зрителите да разберат посланията на габровската постановка и да вникнат в театралния ѝ език. В предишните две издания на фестивала са участвали Народен театър „Иван Вазов“ със спектакъла „Слугините“, режисьор Диана Добрева, 2017 г. и Театрална работилница „Сфумато“ заедно със Спам студио (SPAM studios) с постановката „Кокошка“, режисьор Ана Батева, 2018 г.Спектакълът „Истината или се осмеляваш“, създаден по текста на младия австрийски драматург Щефан Лак, е първото представление на Васил Дуев като щатен режисьор на Габровския театър. Като режисьор и актьор, той е многократно номиниран за наградите АСКЕЕР и Икар. Като актьор, Васил Дуев е познато лице от софийската театрална сцена. Последните му изяви са в спектаклите на Театрална работилница „Сфумато“.В „Истината или се осмеляваш“ участват актьорите Ангел Калев и Адриана Димова, които търсят истината за копнежите и страховете на младите хора, за двубоя между половете, за смелостта да противостоиш на стереотипите и за първите избори в живота. Третият актьор, който участва само с гласа си, е Живко Гущеров. Всички те са от габровската трупа, изявени в много хитови представлния от репертоара на театъра: „Свекърва“, „Начало на спектакъла“, „За Първото българско царство: Отшелника“, „Жана д’Арк“, „Мнимият болен“, „Чешити“, „Михал Мишкоед“, както и в много детски представления.Сценографията и костюмите са изработени от Даниела Николчова (художник на спектакъла „Свекърва“) и Наталия Андреева. Хореографията е на Филип Миланов и Валери Миленков, а помощник-режисьор е Гинка Дичева. Пиесата е преведена на български език от проф. Владко Мурдаров. С „Истината или се осмеляваш“ Габровският театър смело сваля свенливостта и притеснението от темата за „първия път“ в любовта.През октомври тази година спектакълът участва в 11-то издание на фестивала „Младите в театъра 2019“, организирано от Драматичен театър – Ловеч, с подкрепата на Министерството на културата и Община Ловеч. През март 2020 г. постановката ще бъде представена на театралната сцена в Сърбия.", "date": "2019.11.15", "title": "Габровският театър с награда от Международния театрален фестивал в Прищина"}
{"url": "https://offnews.bg/futbol/as-na-ludogoretc-propuska-bitkata-na-varha-715520.html", "text": "Контузията на най-постоянния играч на Лудогорец - Антон Недялков, не е е никак лека, пише \"Меридиан мач\". Той има проблем с адукторите, заради които тренира на облекчен режим от началото на седмицата и отделно от останалите футболисти.Към днешна дата участието му в дербито с Локомотив Пловдив е под въпрос. Заради тази контузия, която се усложни в двубоя с Витоша Бистрица, Недялков дори отпадна от състава на националния тим за двубоите с Парагвай и Чехия, а на неговото място бе повикан Петър Занев.Ако един от фаворитите за Футболист на годината не може да играе срещу Локо (Пд) на 23 ноември, то позицията на ляв бек ще заеме един измежду Станислав Манолев и Талеб Тауата.Друг от защитниците на Лудогорец - Драгош Григоре, също тренира на облекчен режим. Той бе ударен в главата от играч на Витоша.Румънският национал обаче ще поднови нормални занимания съвсем скоро и би трябвало дори да е титуляр в дербито със \"смърфовете\" веднага след паузата.", "date": "2019.11.15", "title": "Ас на Лудогорец пропуска битката на върха"}
{"url": "https://offnews.bg/futbol/selektcionerat-na-anglia-spechelihme-grupata-si-bez-osobeno-naprezhen-715538.html", "text": "Селекционерът на английския национален отбор по футбол Гарет Саутгейт не скри задоволството си след разгромната победа със 7:0 над Черна гора.Успехът от срещата в Група А подпечата класирането на \"трите лъва\" за Евро 2020. Това бе и победа номер 1000 в историята на британците. \"Играхме комбинативно, подавахме си добре и хладнокръвно завършвахме головите ситуации, които създавахме. В миналото сме имали проблеми срещу отбори, които минават за аутсайдери и действат подчертано дефанзивно. Сега обаче разполагаме с футболисти, способни да се справят с всяка защита. Спечелихме групата си без особено напрежение. Разбира се, има и неща, които трябва да подобрим. Играта без топка е сред тях. Важното е, че работим и се стремим да се развиваме постоянно\", каза Саутгейт. В последната си квалификация Англия ще гостуват на Косово в мач без значение и за двата отбора.", "date": "2019.11.15", "title": "Селекционерът на Англия: Спечелихме групата си без особено напрежение"}
{"url": "https://offnews.bg/kultura/obshtina-dupnitca-poluchi-ot-mc-savet-teren-za-izgrazhdaneto-na-mladez-715528.html", "text": "Община Дупница получи от Министерски съвет терен за изграждането на Младежки център.С решение на Министерски съвет имотът на така наречения КЕЧ е вече официално собственост на община Дупница.Имотът е с площ от 12 930 кв. м заедно с построените в него сгради. Младежкият център ще се използва за провеждане на безплатни образователни, социални, културни и спортни дейности, както и за реализиране на мерки за превенция на противоправното поведение сред подрастващите.Заниманията ще се водят от квалифицирани и правоспособни специалисти в съответните области.", "date": "2019.11.15", "title": "Община Дупница получи от МC съвет терен за изграждането на Младежки център"}
{"url": "https://offnews.bg/ikonomika/balgaria-i-niderlandia-sas-spogodba-za-izbiagvane-na-dvojnoto-danachno-715526.html", "text": "Министерският съвет одобри проект на нова Спогодба между България и Нидерландия за избягване на двойното данъчно облагане с данъци на доходите и предотвратяване на отклонението и заобикалянето на данъчно облагане.На държавите се предлагат решения, с които да се преодолеят различията в съществуващите международни данъчни правила, които позволяват на компаниите да минимизират данъчните си задължения, прехвърляйки изкуствено корпоративните си печалби към юрисдикции с ниски или нулеви данъчни ставки.Мерките създават и предпоставки за по-голяма данъчна предвидимост и правна сигурност за компаниите чрез намаляване на споровете между бизнеса и администрациите при прилагането на международните данъчни правила и изисквания.Данъчните правила в проекта на Спогодба са съобразени с данъчното ни законодателство и съвременните принципи в международното данъчно облагане.Сключването на нова Спогодба между двете страни се налага поради последните развития в областта на международното данъчно облагане, инициирани от държавите от Г-20 и Организацията за икономическо сътрудничество и развитие (ОИСР) за противодействие на свиването на данъчната основа и прехвърлянето на печалби.Също така правителството упълномощи министъра на финансите да проведе преговорите и да подпише спогодбата от името на Република България при условие за последваща ратификация. В момента между двете страни действа Спогодбата, подписана в София на 6 юли 1990 г. в условията на различни икономически отношения между двете държави и при действието на различна правна регламентация в българското законодателство в областта на данъците.", "date": "2019.11.15", "title": "България и Нидерландия със спогодба за избягване на двойното данъчно облагане"}
{"url": "https://offnews.bg/zdrave/blagotvoritelna-vecher-na-chudesata-v-podkrepa-na-nedonosenite-detca-715536.html", "text": "За втора поредна година фондация „Нашите недоносени деца“ (ФННД) организира благотворителна кампания под надслов “Големи чудеса за малките герои” по случай Световния ден на недоносените деца, който се отбелязва на 17 ноември. Денят беше честван в България за пръв път през 2012 г. по инициатива на фондацията. Оттогава, по традиция, ФННД продължава мисията си в подкрепа на малките герои чрез най-разнообразни обществено-информативни дейности и събития. Тази година Световният ден ще бъде отбелязан със “Среща - празник на малките герои” в десетки градове в страната, съвместно с екипите на неонатологичните отделения.По повод празника на 14 ноември в Софийска градска художествена галерия се проведе благотворителна “Вечер на чудесата”.  Тази година патрон на събитието беше доц. Михаил Околийски от Офиса на Световната здравна организация в България.Н.пр. Сьорен Якобсен, посланик на Дания, приветства присъстващите, а Нина Николова, председател на ФННД, представи постиженията на фондацията през изминалата година и постави целите за идната.Мисията за 2020 г. е създаването на Национална програма за проследяване на здравето на недоносените деца в периода от 0 до 7 години.По време на „Вечер на чудесата“ всички присъстващи имаха възможността да подкрепят каузата като закупят благотворителен календар или фотография от изложбата под надслов „Родени герои – животът, който предстои\", посветена на правото на пълноценен живот на всички недоносени деца и новородени бебета с влошено здравословно състояние.В събитието се включиха десетки представители на бизнеса, медиите, известни личности и много други заставащи зад каузата на недоносените. От благотворителната изложба бяха продадени над 100 фотографии и календари.За целите и резултатите на фондация \"Нашите недоносени деца\"Дейността на Фондацията за миналата година е успяла да подкрепи неонатологичните отделения в градовете София, Пловдив, Стара Загора, Добрич, Велико Търново, Търговище, Силистра, Пазарджик, Монтана, Шумен, Кърджали, Ловеч, Сливен.Осигурени са кувьози, транспортни кувьози, термолегла, билирубинометри, пулсоксиметри, перфузори, ламинарен бокс за превенция на инфекции, консумативи от първа необходимост и др.През 2019 г. фондацията е открила да шестата семейна стая в страната - в неонатологичното отделение в Русе, както и да подпомогне дооборудването на нова семена стая в болницата в Бургас.В рамките на Социалната програма на Фондацията са осъществени 130 терапевтични сесии в Център за детско развитие “Малки чудеса” за децата от семейства с финансови затруднения с различни специалисти - логопед, психолог, ерготерапевт, специалист ранно детско развитие.Благодарение на същата програма са подпомогнати повече от 80 семейства с безплатни специализирани консултации.Всяка година фондацията изпраща плетива за недоносените бебета, покривала за кувьози, дрешки, както и коледни подаръци в близо 30 отделения в страната. Организацията разпространява безплатно и два наръчника „Всичко за недоносените бебета“ и \"Спасителна прегръдка за недоносените бебета\".През годините зад каузата са заставали известни личности като дългогодишния посланик Ники Кънчев, както и Румяна Нейкова, Силвия Лулчева, Петър Бакърджиев, Милена Златкова, Димитър Павлов, Йоана Буковска-Давидова, Веско Ешкенази, посланикът на Дания н.пр. Сьорен Якобсен и други, които са популяризирали ежедневната борба за живот на недоносените деца.Как може да се окаже подкрепа?Кампанията продължава до 31 декември 2019, а всеки съпричастен може да се включи в „Големи чудеса за малките герои”, като направи своето дарение на специалната платформа www.donate.premature-bg.com или със DMS BEBE на номер 17 777.Извън рамките на благотворителната “Вечер на чудесата”, календарът може да бъде поръчан и през  за заявки.", "date": "2019.11.15", "title": "Благотворителна 'Вечер на чудесата' в подкрепа на недоносените деца"}
{"url": "https://offnews.bg/politika/sardit-mlad-chovek-v-sos-boris-bonev-ne-kazva-glasuval-li-e-za-elen-g-715519.html", "text": "Независимият общински съветник Борис Бонев от \"Спаси София\" определя като \"конспирация\" информацията, че е подкрепил кандидата на ГЕРБ за председател на СОС Елен Герджиков на първото заседание на новия Столичен общински съвет. Бонев пусна първи коментар по темата във фейсбук, в който обаче не признава официално за кого е дал гласа си. Герджиков беше избран с мнозинството от 33-ма съветници при тайно гласуване миналия вторник. ГЕРБ, ВМРО и \"Атака\" събират общо 33 гласа, Волен Сидеров обаче не участва във вота за председател на СОС. Кандидатът на левицата Милка Христова получи подкрепата на петнайсете съветника от БСП, а Методи Лалов взе всичките 12 гласа на Демократична България. Така единственият вариант за глас № 33 в подкрепа на Герджиков остава този на Борис Бонев. Изненадващото му гласуване предизвика много реакции в социалните медии, тъй като Спаси София и лично Бонев са сред най-големите критици на управлението на ГЕРБ в столицата. От текста му във фейсбук става ясно, че е обиден на ДБ за \"приятелски огън\" и \"среднощни хрумвания\" по време на кампанията. Коментарът на Борис Бонев: Като нов човек за политическите нрави си дадох сметка, че не искам да придобивам някои от тях. Например, след 2 месеца и половина кампания, обилно гарнирани с ругатни и приятелски огън, изведнъж възникна предложението да съм компромисният кандидат за балотажа. Звучеше екстравагантно и разбира се невъзможно. Това е така, защото подобни решения се вземат на политически преговори, а не са среднощни хрумвания заради обстоятелства, които вече са факт. (т.е.след балотажа). Затова и не обърнах голямо внимание.Онзи ден се избираше председател на общински съвет. Оказа се, че всички знаят, че ще бъде избран Елен Герджиков, но е много важно да се запишат, че са участвали в мача със свое предложение. А според политическия фолклор в СОС, имало две гласувания, на които трябва да заявиш опозиционност - за председател и за бюджет. Но тук пак имаме същата случка - . Аз обичам да се занимавам с политически действия и решения за реалните проблеми на хората. И тепърва ще продължа да го доказвам и показвам. Всичко останало оставям на теоретиците на конспирацията и свободното им време във фейсбук.", "date": "2019.11.15", "title": "Сърдит млад човек в СОС: Борис Бонев не казва гласувал ли е за Елен Герджиков"}
{"url": "https://offnews.bg/temida/zhertva-li-e-poetat-nedialko-jordanov-na-prokurorski-tormoz-715523.html", "text": "Поетът Недялко Йорданов смята, че е подложен на тормоз от страна на прокуратурата. Това той сподели във фейсбук страницата си. Поетът участвал в пътен инцидент, случил се преди месеци, като разследването е било прекратено, след взимане на свидетелски показания и категорично заявление на пострадалия, че няма никакви претенции към Йорданов. Въпреки това наскоро поетът е привлечен като обвиняем. Според него това е по нареждане от високите етажи на прокуратурата, а причината е публичната защита в социалните мрежи към единия си син – Асен Йорданов, собственик на разследващия сайт „Биволъ“, обявил, че напуска България. Другият му син – Недялко Недялков, собственик на сайта ПИК – „френетично“ защитава избора на Гешев.Самата Апелативна прокуратура в Бургас категорично отрича да е упражнявала тормоз. Публикуваме целия текст, без редакторска намеса: ", "date": "2019.11.15", "title": "Жертва ли е поетът Недялко Йорданов на прокурорски тормоз"}
{"url": "https://offnews.bg/obshtestvo/mon-zadalzhitelnata-detska-gradina-za-detcata-ot-maltcinstvata-niama-715530.html", "text": "Задължителната детска градина за децата от малцинствата няма да им осигури предимство за прием при недостатъчно места, заявиха днес от образователното министерство в отговор на журналистически въпроси, провокирани от вчерашното решение на коалиционния съвет на ГЕРБ и Обединени патриоти. Според него всички деца на 4, 5 и 6 г. от \"ниските социални слоеве\" - по думите на Валери Симеонов - ще ходят задължително на детска градина, а държавата ще покрива таксите за нея.Предучилищното обучение за 5-, и 6-годишните и сега е задължително, въпросът как ще се обхванат 4-годишните обаче стои. По данни на МОН сега между 10 хил. и 11 хил. от 4-годишните деца не са обхванати от образователната система.Проблемът, чието решение се търси по този начин, е недоброто владеене на български език от ромските деца, което автоматично ги изключва по-нататък и от училището, и от пазара на труда. Липсата на места в градините, особено в София, предизвиква въпроси как точно ще бъде реализирана мярката. Безплатното им посещение на детска градина поражда и въпроса не дискриминира ли това родителите, които плащат - особено тези, които, поради липса на места, са записали децата си в частни градини.Ако в градината няма достатъчно места, тези деца могат да бъдат обучавани почасово в градината, като една група ще може да бъде увеличена с до 2 деца. Друг вариант е мобилни групи учители да провеждат занятията на място, в съответните общности или в училища, обясни зам.-министърът на образованието Деница Сачева.Тя е категорична, че не става въпрос за дискриминационна политика. \"Социалната политика в България дискриминационна политика ли е, или е приобщаваща политика? Кое му е дискриминационното?\", попита на свой ред тя.Липсата на места ще бъде преодоляна със строеж на нови детски градини, за което годишно ще се отпускат по 70 млн. лева с пари от фонд, за чието създаване коалиционните партньори се договориха също на вчерашния коалиционен съвет. Кога, къде и колко детски градини ще се построят засега са въпроси без отговор.Разходите за децата, които ходят безплатно на детска градина, ще бъдат плащани от държавата директно на съответната градина. Семействата няма да получават пари, с които да покриват таксите - уточни Сачева.Пари ще се дават, само ако наистина детето посещава занятията, а не ако просто е било записано. А как ще се проверява дали евентуалните отсъствия са наистина по уважителни причини, или родителите носят оправдателни бележки, защото не искат да пуснат детето - засега остава неуточнено.Сачева коментира решението на коалиционния съвет в контекста на представянето на два проекта с европейско финансиране, изпълнявани по Оперативна програма \"Наука и образование за интелигентен растеж\". Единият също касае приобщаването на деца в системата на предучилищното образование. Казва се \"Активно приобщаване в системата на предучилищното образование\", на стойност 82,5 млн. лева е и ще се изпълнява две години и половина (30 месеца).Той е насочен към 1500 детски градини от цялата страна и се очаква да обхване 50 хил. деца. Предвидено е с парите да се назначат 300 психолози, логопеди и ресурсни учители, както и 600 образователни медиатори, помощник-учители, социални работници, помощник-възпитатели. Ще бъде осигурена възможност учителите чрез игрови модели да помагат на децата да преодолеят затрудненията си в ученето. 1500 учители ще бъдат обучени как да правят това до края на ноември.Вторият проект е \"Образование за утрешния ден\". Той ще се изпълнява в рамките на 3 години, а заложените средства са близо 105 милиона лева. Очаква се в него да се включат 220 хил. деца и ученици и 2000 училища и детски градини.Целта му е внедряването на облачна среда с образователни ресурси и съдържание, включително снимки и видео. Ще бъде финансирано изработването на 10 хил. електронни образователни ресурси за всички класове и по всички предмети, както и адаптирани ресурси за деца със зрителни или слухови проблеми. Идеята е достъп до ресурсите да имат и българските училища в чужбина. По проекта ще могат да се купуват интерактивни дъски, интерактивни маси за детските градини, таблети, мултимедийни проектори и дисплеи за визуализация на интерактивно съдържание и специализирана техника за деца със специални образователни потребности.През втория срок на тази учебна година ще бъдат сформирани занимания по интереси по ключови дигитални умения (за I-XII клас) и по компютърно моделиране - за V-XII клас.Очаква се да се включат около 60 хил. ученици, по данни на МОН.", "date": "2019.11.15", "title": "МОН: Задължителната детска градина за децата от малцинствата няма да им осигури предимство за прием"}
{"url": "https://offnews.bg/112/otkradnaha-bastuna-na-pencho-slavejkov-ot-kultovata-pejka-v-sofia-715535.html", "text": "Вандали са откраднали бастуна на Пенчо Славейков от бронзовата композиция на столичния площад \"Славейков\". Статуята на Георги Чапкънов - Чапа бе върната на реновирания площад преди няколко месеца. Пейката с баща и син Славейкови е любимо място на софиянци и гости на столицата. Сега обаче синът остана без бастуна си, съобщи БГНЕС. От Столична община вече са поръчали нова част за композицията, информира бТВ. Бастунът на Пенчо Славейков не за първи път става жертва на подобно отношение. Преди години хулигани го бяха огънали. В момента се преглеждат записите от камерите и се уточнява кога точно бастуна на Пенчо Славейков е бил откраднат. Тази година скулптурата беше реставрирана и върната на площада, написа във фейсбук кметът Йорданка Фандкова.   ", "date": "2019.11.15", "title": "Откраднаха бастуна на Пенчо Славейков от култовата пейка в София"}
{"url": "https://offnews.bg/temida/prokuraturata-sledvame-zakona-spriamo-obviniaemia-nedialko-jordanov-715537.html", "text": "Пресцентърът на Апелативна прокуратура-Бургас обяви, че действията ѝ стриктно спазват закона по отношение на \"обвиняемия Недялко Йорданов\", след като .Самият поет свърза действията на държавното обвинение с дългата ръка на прегласувания вчера от ВСС за главен прокурор Иван Гешев. Според Недялко Йорданов прокуратурата му отмъщавала заради негова позиция в защита на сина му Асен Йорданов, който е собственик на разследващия сайт \"Биволъ\".Броени дни след това той се оказва обвиняем за причиняване на средна телесна повреда по непредпазливост, въпреки че е оказал първа помощ на възрастния човек, който е бутнал с колата си и въпреки че той е дал показания, оневиняващи Недялко Йорданов за инцидента.Причината за това била, че в постановление на наблюдаващия прокурор, изготвено на 04.11.2019 г., изрично е посочено, че деянието, за което е привлечен към наказателна отговорност г-н Недялко Йорданов е извършено на пешеходна пътека.Ето и цялата позиция на прокуратурата в Бургас:По досъдебно производство, наблюдавано от Районна прокуратура – Бургас, към наказателна отговорност е привлечен г-н Недялко Йорданов., обвинен в причиняване по непредпазливост на средна телесна повреда на пешеходец, настъпила в резултат от пътнотранспортно произшествие, допуснато на пешеходна пътека.Г-н Недялко Йорданов е обвинен за това, че на 26.03.2019 г., около 10.30 ч., в гр. Бургас, на кръстовището на бул. „Демокрация” и ул. „Ген. Гурко”, регулирано с работеща светофарна уредба и пешеходна пътека, при управление на лек автомобил марка „Опел”, модел „Зафира”, нарушавайки правилата за движение – чл.120, ал.1, т.2 от ЗДвП: „Когато преминаването на пешеходците през пешеходната пътека се регулира с пътен светофар или от регулировчик, водачът на превозното средство е длъжен след подаване на сигнал, който му разрешава преминаването – да пропусне пешеходците, които все още преминават на пешеходната пътека”; чл.20, ал.1 от ЗДвП: „Водачите са длъжни да контролират непрекъснато пътните превозни средства, които управляват” и ал.2: „Водачите на пътни превозни средства са длъжни при избиране скоростта на движението да се съобразяват с атмосферните условия, с релефа на местността, със състоянието на пътя и на превозното средство, с превозвания товар, с характера и интензивността на движението, с конкретните условия на видимост, за да бъдат в състояние да спрат пред всяко предвидимо препятствие. Водачите са длъжни да намалят скоростта и в случай на необходимост да спрат, когато възникне опасност за движението”; чл.116 от ЗДвП – „Водачът на пътно превозно средство е длъжен да бъде внимателен и предпазлив към пешеходците, особено към ... престарелите хора”; чл.119, ал.1 от ЗДвП: „При приближаване към пешеходна пътека, водачът на нерелсово пътно превозно средство е длъжен да пропусне стъпилите на пешеходната пътека или преминаващите по нея пешеходци, като намали скоростта или спре”; чл.119, ал.3 от ЗДвП: „Пешеходната пътека е част от платното за движение, очертана или не с пътна маркировка и сигнализирана с пътни знаци, предназначена за преминаване на пешеходци ...”, и чл.54 от ППЗДвП: „Пътен знак Д17 Пешеходна пътека”, като по непредпазливост допуснал пътнотранспортно произшествие с пресичащия отдясно-наляво по пешеходна пътека на зелен сигнал на светофара пешеходец К.Л., като му причинил средна телесна повреда, изразяваща се в счупване външния малеол на левия крак, довело до трайно затруднение на движението на левия крак за срок от около 2-3 месеца при обичаен ход на оздравителния процес – престъпление по чл.343, ал.3, пр. последно, б.„А”, пр. второ, вр. ал.1, б.„Б”, пр. второ, вр. чл.342, ал.1 от НК, вр. чл.120, ал.1, т.2, вр. чл.20, ал.1 и ал.2 , вр. чл.116, чл.119, ал.1 и ал.3 от ЗДвП, вр. чл.54 от ППЗДвП.Обвинението е повдигнато въз основа на заключение от изготвената съдебно-автотехническа експертиза, в което е посочено, че лекият автомобил управляван от обвиняемия е извършил маневра – завиване наляво в кръстовището от ул. „Ген. Гурко“ към бул. „Демокрация“, в посока УМБАЛ Бургас, на зелен светофар, като маневрата е извършена със скорост от 20 км/ч. Пешеходецът е предприел пресичане на пътното платно отдясно наляво по пешеходната пътека по бул. „Демокрация“, движението му е извършено на зелен светофар за пешеходци. Ходът му е бил спокоен, със скорост от 3.2 км/ч. Според експерта, опасността е възникнала, когато автомобилът е навлязъл в кръстовището и водачът за пръв път е можел да го възприеме, като пресича пешеходната пътека. В този момент, пешеходецът не е попадал в опасната зона за спиране на автомобила. Според експерта, настъпилият удар е бил предотвратим.На основание чл. 60 от НПК, спрямо г-н Недялко Йорданов е била взета мярка за неотклонение „Подписка“. Тази мярка за неотклонение е най-леката, предвидена такава в НК. По съществото си, тя не налага забрана обвиняемият да напуска местоживеенето си.Обвиняемият Недялко Йорданов е дал подробни обяснения в присъствието на упълномощен от него защитник. Заявил е, че не желае материалите по разследването да му бъдат предявени. Посочил е, че иска да бъдат предявени на упълномощения от него защитник. На 31.10.2019 г. разследването е било предявено на посочения от Недялко Йорданов адвокат. Защитникът е направил искане за преквалификация на престъплението по чл.343а от НК, тъй като обвиняемият е оказал помощ на пострадалия след деянието. Това искане е било отразено в протокола за предявяване на досъдебното производство.Воля за прекратяване на досъдебното производство е изразил и пострадалият К.И. Той е направил това на 29.10.2019 г., когато материалите от досъдебното производство са били предявени на упълномощен от него адвокат. Последният е заявил от името на доверителя си, че няма претенции към водача и не желае да бъде водено наказателно производство срещу г-н Недялко Йорданов, като в този смисъл не поддържа направено искане в депозирана (на 16.04.2019 г.) молба да се провежда такова наказателно производство.Въпреки заявената воля за прекратяване на досъдебното производство, изразена от пострадалото лице и Недялко Й., Районна прокуратура – Бургас е оставила без разглеждане искането за това.В постановление на наблюдаващия прокурор, изготвено на 04.11.2019 г., изрично е посочено, че деянието, за което е привлечен към наказателна отговорност г-н Недялко Йорданов е извършено на пешеходна пътека. Поради тази причина, законът не позволява прекратяване на наказателното производство по искане на пострадалия.Независимо, че поради настъпването на ПТП на пешеходна пътека, наказателното производство не би могло да бъде прекратено по искане на пострадалия, фактът че г-н Недялко Йорданов е оказал помощ на последния след деянието, следва да се отчете единствено и само като смекчаващо вината обстоятелство.Въпреки, че Районна прокуратура – Бургас е оставила без разглеждане искането за прекратяване на досъдебното производство, наблюдаващият прокурор е изразил воля да назначи повторна тройна съдебно-автотехническа експертиза. Това се прави изцяло в съответствие със закона, за да бъде извършено пълно, всестранно и обективно разследване, като така ще се защитят правата на пострадалото и обвиняемото лице.В обобщение на посоченото по-горе, заявяваме категоричната си позиция, че Районна прокуратура – Бургас е действала при стриктно спазване на закона, като всякакви внушения, че това не е било сторено не отговарят на истината.", "date": "2019.11.15", "title": "Прокуратурата: Следваме закона спрямо обвиняемия Недялко Йорданов"}
{"url": "https://offnews.bg/obshtestvo/iskate-vashiat-biznes-da-bade-denonoshtno-dostapen-s-easybook-bg-tova-714860.html", "text": "Присъствието онлайн е задължителен елемент от маркетинг стратегията на всеки бизнес. Въпреки бурното развитие на интернет технологиите, пътят към всеки един потребител обаче остава сложен и уникален процес. От изключителна важност за успешен маркетинг е не само наличието на уеб сайт и присъствие в социалните мрежи, но и оптимизирането и скъсяването на разстоянието между бизнеса и клиентите.Клиентите, от своя страна, са все по-взискателни при формирането на избора си. За последните две години търсенията на продукти и услуги в интернет по критерии „близо до мен“ и „отворено сега“ са се увеличили с 300%. При това тези търсения са регистрирани предимно късно вечер и през почивните дни. Възможно ли е бизнесът да отговори на темпото на своите клиенти, като осигури денонощен инструмент за резервиране на услуги, без допълнителен персонал и извънредни разходи?Оказва се, че е възможно. Онлайн резервирането на услуги по всяко време на денонощието и то чрез мобилен телефон е реализирано чрез новата онлайн платформа . Клиентите избират , защото може да отговори на най-важните им търсения: не само да направят резервация по всяко време на денонощието, но и да локализират най-близката и удобна за тях услуга.Гъвкавостта на платформата предоставя едновременно гаранция за реални клиенти, чрез предварително заплащане на резервираните услуги, а същевременно и възможност за отказ и промяна на деня и/или часа на вече платената резервация. Така и двете страни имат време за реакция и оптимизиране на своето време.С регистрацията си в , търговецът започва веднага продажба на своите услуги или продукти, като продажбите му отговарят на всички изисквания на GDPR, на закона за защита на потребителите, на изискванията на НАП. Всеки търговски обект има собствен профил в платформата с всички детайли, снимки, услуги, групирани в категории, ценова листа, специалисти, актуален график за резервиране на дата и час, google интерактивна карта с локацията.Платформата позволява проследяване на графика, резервациите и плащанията в реално време. Това гарантира едновременно по-голяма продуктивност на бизнеса и все по-добра услуга за клиентите. В  клиентът може да резервира търсената услуга, избирайки предпочитан обект и служител. Плащането е удобно, сигурно и безопасно- чрез безкасовото плащане онлайн от всяка точка и по всяко време чрез ePay или банкови карти.Възможността за присъствие онлайн и директен контакт с клиентите, без влагане на значителни средства е друго важно предимство, което  предоставя на търговците. Това е възможно заради рекламата, която  предоставя на всяка регистрирана в нея фирма, и за която не се заплаща допълнително. Не само финансовата, но и технологичната страна на една онлайн рекламна стратегия често е непосилна за малкия бизнес.Намирането и интегрирането на нови клиенти с  е гарантирано именно, благодарение на интегрираността и интерактивността на платформата. Всеки търговец може без усилие да проследи историята на клиентите си, да реагира спрямо реалните им потребности, както и да оптимизира комуникацията си с тях.Мощен и ефективен инструмент за планиране на време , се развива и усъвършенства непрекъснато, така че да отговори на потребностите и на бизнеса, и на клиентите. Затова като следващата стъпка в развитието на платформата, предстои създаването на отделен модул за фрийлансъри. Така и най-малкият бизнес, и най-смелата идея може да се нареди до най-големите търговци, възползвайки се наравно с тях от най-модерните и интегрирани възможности онлайн.", "date": "2019.11.15", "title": "Искате вашият бизнес да бъде денонощно достъпен? С еasybook.bg това вече е възможно"}
{"url": "https://offnews.bg/obshtestvo/valezhite-spirat-a-slantceto-se-vrashta-dnes-715495.html", "text": "Днес ще преобладава слънчево време, с температури до 16-21 градуса, прогнозира Националният институт по метеорология и хидрология (НИМХ). Ще духа слаб юг-югоизточен вятър.Валежите в повечето райони ще спрат през нощта срещу петък, до сутринта в Дунавската равнина още ще има превалявания. Сутринта на места в равнините ще има ниска облачност или мъгла. Ще бъде почти тихо.Над планините ще бъде предимно слънчево. Ще духа слаб до умерен вятър от юг-югозапад. Максималната температура на височина 1200 метра ще е около 13°, на 2000 – около 7°.Над Черноморието преди обяд ще бъде предимно облачно, след обяд облачността ще се разкъса. Ще духа слаб изток-югоизточен вятър. Максималните температури на въздуха ще са 18°-19°. Температурата на морската вода е 17°-18°. Вълнението на морето ще е 2-3 бала.", "date": "2019.11.15", "title": "Валежите спират, а слънцето се връща днес"}
{"url": "https://offnews.bg/obshtestvo/universitetski-prepodavatel-za-boian-petrov-ako-mu-biah-butnal-v-ratc-715441.html", "text": "\"Ако му бях бутнал в ръцете на летището тази комбинация от добавки, ... можеше още да е между нас.\"Това пише в публичен пост във Фейсбук университетски преподавател по адрес на изчезналия в Хималаите през месец май 2018 г. легендарен български алпинист Боян Петров. Той прилага и две снимки, на една от които са двамата с Боян, а на друга - въпросните добавки. Публикацията на доц. д-р инж. Георги Иванов от Университета по архитектура, строителство и геодезия в София от 13.11. предизвика реакции на отвращение от мисълта, че някой може да прави реклама на гърба на Боян Петров, а един от прочелите я изпрати сигнал до OFFNews. \"Смятам, че е изключително неморално университетски преподавател да използва името на Боян Петров, за да рекламира мултилевъл маркетинг продукти\", пише той.Потърсихме доц. Иванов, който не намери нищо укорително в написаното от него.Публикацията му във Фейсбук гласи дословно:\"Някои са възмутени, някои харесват публикацията - каза доц. Иванов по телефона, потърсен от OFFNews. - Ако отидете на другата, професионалната публикация, която е на страницата ми, а не там, където са хейтърите, ще видите, че болшинството харесват това, което съм написал\". Според сайта на УАСГ той преподава на студенти физика (на български и на английски); нанотехнологии и наноматериали в стрителството и пречистването и мониторинга на водата; приложна електротехника.На въпрос смята ли за уместно да използва името на Боян Петров в реклама той отговори: \"Защо да е реклама? На няколко места съм обяснил, че не е реклама!\"Попитахме го дали близките на Боян са съгласие името му да бъде използвано в този контекст. \"А защо трябва да им искам съгласие? Той мой приятел ли е бил, или не е бил мой приятел? - попита на свой ред доцентът. - След като е бил мой приятел, имам право да използвам името му, нали? Вие използвате ли името на Тодор Живков, примерно, без да искате разрешение на близките му?\" - отговори той.Поинтересувахме се смята ли написаното за етично и морално. \"Вижте сега, дайте да се разберем - аз правя научна публикация (става въпрос за пост във Фейсбук - бел. ред.). Прочетете публикацията в страницата ми. Ако не Ви е ясно, това е научна публикация - заяви доцентът. - Там съм заснел данните от тренировъчния ми компютър и показвам как тялото ми реагира при тренировка, която Боян ми е препоръчал да правя, не съм си измислил аз тази тренировка. При това и Боян ме консултира как да правя тази тренировка. Ние с него сме си говорили как трябва да тренирам.\"За изречението \"Ако му бях бутнал в ръцете на летището тази комбинация от добавки, ... можеше още да е между нас\" каза, че по-надолу в текста е уточнил, че \"дори да му я бях бутнал, той едва ли е загинал от липса на енергия. Значи, нещо там е станало рязко - или се е счупила дъска, или е пропаднала лавина. Ако прочетете целия текст, ще видите, че така е написано, нали?\"Георги Иванов казва,че използвал името Боян Петров \"в памет на моя приятел Боян Петров\". Това, че хората не възприемали поста му като уважителен към паметта на Боян било \"техен проблем\". \"Тези, които ме познават, знаят, че няма да използвам името на Боян Петров с неморални съображения. Обясних защо това не е реклама - защото аз от това не печеля. Освен това самият Боян Петров рекламираше хранителни добавки, рекламираше барчета, нали?\"Опитвам се да помогна на живите с експеримент върху себе си с добавки, които твърдят, че са най-добрите в света - изтъкна той.След разговора по телефона получихме и писмени отговори на въпросите си от доцента в УАСГ.В тях той отново повтаря, че става въпрос за научна публикация, в която не споменава името на добавките и фирмата производител (снимка на самите добавки също е приложена към поста във Фейсбук - бел. ред.) и допълва: \"Нищо не рекламирам. Реклама е, ако спомена името на фирмата, вида добавки или пък някой печели от евентуални продажби. Аз не печеля от такива продажби (може да се провери в НАП какви са приходите ми от тази фирма), а управителят на фирмата настоява да изтегля публикацията си\".Доцентът пише още, че \"на Боян тази публикация щеше да му хареса - сигурен съм. Ако съпругата или децата му ми се обадят да я махна публикацията - веднага я махам. Но само те. А не някакви хейтъри, които по-далеч от снимката не са стигнали\".\"Не приемам упреците в липса на морал - пише още той. - Защото аз всъщност правя нещо добро в името на Боян. На него вече е късно да му помогнем, но следващите когато тръгват нагоре могат да си вземат тези пакетчета и да си ги забъркват с вода. Аз така правя. ... Имам вече личен опит и наблюдение как тези добавки работят на височина. Имам и съм чел и научните публикации по въпроса.\"Допълва, че би било \"аморално да знам нещо, да знам как може да помогне на закъсали хора тук в БГ или на алпинисти там горе, и да не го споделя!\"\"Някои искаха да си купят добавки. Отговорих им: \"Аз не продавам!\" - пише доцентът и по-нататък разяснява как добавките биха помогнали на алпинист.\"Вижте, аз съм сериозен патриот, и когато всичките ми колеги 90-92 г. се изнесоха към САЩ, само аз останах тук - твърди още той. - При това единствен с английска гимназия. Останах, за да правя нещата тук, а не там. Направихме 2 академични спин-офа, последния с 5-има професори от БАН. Защото искаме да произвеждаме свръхвисокотехнологични продукти тук, а не там. Експортно ориентирани продукти с огромна добавена стойност (1000% за нано биосензорите - не е печатна грешка). Задайте си въпроса защо му е на човек като мен да петни името на мъртвия си приятел или да прави реклама на негов гръб. Защото точно тези продукти са свръхвисоките, космически технологии в храненето. А нас ни заливат с тъпи реклами от телевизорите на още по-тъпи неща, минали през 5 прекупвача, всеки сложил в джоба си разходи и комисионна. Да, това е реклама на МЛМ, но за една конкретна компания и за едни конкретни продукти. Не е ли важно всички ние да плащаме по-малко в магазините и да ядеме по-качествена храна. Или като ядем храната от супера да си прочистване и поддържаме организма със съответните добавки.\"Група възмутени от публикацията на доц. Георги Иванов обмислят да сезират етичната комисия на УАСГ, разказа пред OFFNews човекът, който ни подаде сигнала за нея.", "date": "2019.11.15", "title": "Университетски преподавател за Боян Петров: Ако му бях бутнал в ръцете тези добавки, можеше още да е между нас"}
{"url": "https://offnews.bg/koloezdene/pochina-legendata-v-koloezdeneto-rajmon-pulidor-715544.html", "text": "Едно от големите имена в колоезденето - Раймон Пулидор, почина на 83-годишна възраст. Той е издъхнал в болницата в Сен Леонар де Ноблат във Франция, където е настанен преди 30 дни заради проблеми с дишането и бъбреците.Пулидор ще остане в историята като един от най-харизматични и обичани колоездачи в историята, въпреки че никога не печели най-големите състезания в спорта.Съперничеството му с Жак Анкетил и по-късно с Еди Меркс, става нарицателно за 60-те и 70-те години, като цели осем пъти е на подиума на най-добрите трима в \"Тур дьо Франс\", без да успее да триумфира като победител.Публиката обаче го обича, кръщава го галено Пупу, а с годините се появява и прякор, който Раймон също си харесва - Вечният втори.Той печели няколко големи еднодневни класики като Милано - Сан Ремо и Обиколката на Валония, взима и медели за Франция от Световни първенства по шосейно колоездене.Има 7 етапни победи на \"Тура\" и е първият състезател, проверен за допинг на Обиколката на Франция. Пише няколко автобиографии, като една от тях е с предговор от Анкетил, а друга - от Меркс.", "date": "2019.11.15", "title": "Почина легендата в колоезденето Раймон Пулидор"}
{"url": "https://offnews.bg/obshtestvo/dnes-e-krajniat-srok-za-postaviane-na-zimni-gumi-zapochvat-proverki-715511.html", "text": "Изтича крайният срок за поставяне на зимни гуми на автомобилите, напомнят от \"Пътна полиция\".Според изискванията на закона грайферът не трябва да е по-малък от 4 мм.Глобите за неизрядните шофьори започват от 50 лева.Освен гумите, проверяващите ще преглеждат фаровете и чистачките на автомобилите.", "date": "2019.11.15", "title": "Днес е крайният срок за поставяне на зимни гуми, започват проверки"}
{"url": "https://offnews.bg/futbol/lechkov-obvini-tv-vodesht-che-oblachva-horata-s-lazhi-715513.html", "text": "Вицепрезидентът на Българския футболен съюз Йордан Лечков изпусна нервите си по време на днешното си гостуване в студиото на bTV. Бившата футболна звезда обвини водещия на предаването \"Тази сутрин\" Антон Хекимян, че \"всяка сутрин облъчва хората с лъжи\".Основната тема бяха действията на Лечков от последните дни, който внесе жалба в съда срещу временния президент на БФС Михаил Касабов.\"Няма нещо нередно. Действам по устав. Искам категорично да заявя, че не съм подал оставка, аз съм първи вицепрезидент на БФС. Ние сме повече международна организация, отколкото национална - БФС. 14 години съм първи вицепрезидент, неслучайно съм избран от президента за такъв. И продължавам да бъда, така че документите аз ги разписвам\", обяви Лечков.По повод подадената от него жалба в съда относно вписването в търговския регистър на Михаил Касабов като временен президент на БФС, сливналията каза: \"Предприел съм действия, които са по закон. Неприятното е, че пак коментираме странични неща, а футболът остава на заден план.\"\"Понеже един ваш чест гост не спира да ръси лъжи по мой адрес, ще ми позволите и аз да кажа нещата без да ме прекъсвате. Аз никога не съм имал амбиции да бъда президент на БФС. Това ясно ли е? Разбрахте ли ме? Ако от моята уста е излязло \"конгрес\" или \"оставка\", веднага се хвърлям пред някоя кола. Имам карти, които ще използвам, когато се наложи. Казах ви - има си ред, по който се боря\", продължи Лечков.Попитан кой е взел решението Михаил Касабов да е временен президент на БФС, той каза: \"Без коментар\".\"Как какво правя на базата в Бояна? Аз отговарям за националния отбор. Никога не се крия, когато ми звъните веднага се появявам. И снощи след мача дадох интервю. Не се крия. Нищо не премълчавам. Готов съм и на полиграф да застана, ако е необходимо\", продължи Лечков.По повод коментарите на Венци Стефанов по негов адрес, героят от САЩ`94 беше лаконичен и не пожела да влиза в полемика с члена на Изпълкома: \"За Венци или добро или нищо\". \"Това е отделна тема\", каза Лечков след питане той или Касабов управлява БФС в момента.\"Да, чуваме се с Боби Михайлов. И се виждаме\", добави вицепрезидентът на футболната ни централа, oбяснявайки и защо снощи гледа контролата с Парагвай (0:1) встрани от спортния министър Красен Кралев, Михаил Касабов и Атанас Фурнаджиев - \"Ако не сте забелязали, винаги от там гледам мачовете. Нямам проблем с Кралев и колегите\".Впоследствие Лечков беше попитан кога ще се проведе конгрес за избор на ново ръководство на БФС. \"Много правилен въпрос. Най-после ми зададохте правилния въпрос. Ако някой иска да има конгрес, има си ред, 1/3 oт клубовете трябва да го поискат\", каза Лечков.\"Някои документи в БФС аз ги подписвам. Първи вицепрезидент съм все пак. За другите подписи не отговарям. Каквото е необходимо - го подписвам. Много искате да знаете! Достатъчно ви казах! Това, което зависи от мен, аз го подписвам. Ако във вашата телевизия се разболее някой шеф, какво става? Спирате да излъчвате ли\", обърна се Лечков към водещия.\"Вие, г-н Хекимян, колкото пъти сте ми се обадили, винаги съм коментирал. Интервю не съм ви отказвал. Но един журналист трябва да бъде обективен, а не като вас - да облъчвате хората с лъжи всяка сутрин\", отсече бившият кмет на Сливен, след което Хекимян сложи край на интервюто.", "date": "2019.11.15", "title": "Лечков обвини тв водещ, че облъчва хората с лъжи"}
{"url": "https://offnews.bg/tenis/federer-dadoh-vsichko-ot-sebe-si-za-da-moga-da-pobedia-dzhokovich-715515.html", "text": "Швейцарската легенда в мъжкия тенис Роджър Федерер бе на седмото небе от щастие след победата си над Новак Джокович с 6:4, 6:3.Така Маестрото се класира за 1/2-финалите на финалния турнир на ATP в Лондон и изхвърли сърбина от надпреварата още в груповата фаза. Благодарение на успеха Федерер гарантира на Рафаел Надал първото място в света в края на сезона.Това беше първа победа на Федерер над Джокович от 5 години насам. Швейцарецът взе сладък реванш за поражението на Уимбълдън през лятото.\"Страхотна атмосфера, страхотен противник и страхотен вечер за мен. Насладих се максимално на това преживяване. Определено това бе нещо наистина специално.Той показа също, че колкото и да отрича още помни драматичния финал на \"Уимбълдън\" на който не успя да си вкара мачболите и загуби по нелеп начин.Този път успях да се възползвам от мачбола си. Бе една невероятна вечер на която се насладих максимално. Играх наистина невероятен тенис.Знаех, че трябва да дам всичко от себе си, за да мога да победя Новак. Нещата се получиха просто вълшебно за мен\", каза Федерер.", "date": "2019.11.15", "title": "Федерер: Дадох всичко от себе си, за да мога да победя Джокович"}
{"url": "https://offnews.bg/futbol/igrach-na-tcska-e-pred-zavrashtane-v-brazilia-715517.html", "text": "Халфът на ЦСКА Енрике Рафаел ще се завърне за постоянно в Бразилия, пише \"Меридиан мач\". Футболистът е много близо до подпис с втородивизионния Парана.Това няма да е нова авантюра за Рафаел, тъй като той вече е играл за отбора в периода 2015-2016 година. Бразилецът е в ЦСКА вече трети сезон, но повече време е прекарал извън терените заради непрекъснатите си контузии.През този сезон той все още няма официален мач. Крилото страдаше от възпаление на капачката на коляното, но след това се обадиха и други травми и той постоянно е извън терена.Енрике се възстановява в родината си, където вероятно е осъществил контакт с бившия си клуб.На мача с Рига в Лига Европа през миналата година той си счупи ключицата на рамото, което наложи операция и пак бе извън терените няколко месеца.", "date": "2019.11.15", "title": "Играч на ЦСКА е пред завръщане в Бразилия"}
{"url": "https://offnews.bg/obshtestvo/laurinas-jonushauskas-shte-e-pocheten-konsul-na-balgaria-v-litva-715534.html", "text": "Министерският съвет прие решение за назначаването на литовския гражданин д-р Лауринас Йонушаускас за почетен консул на Република България във Вилнюс и консулски окръг, обхващащ територията на Република Литва. Като дипломат Д-р Йонушаускас е отговарял за двустранните отношения между Литва и България.България няма представителство на литовска територия, като посолството ни във Варшава е акредитирано за Република Литва и Република Латвия.Назначаването на д-р Йонушаускас за почетен консул ще допринесе за задълбочаване връзките на България с Литва във всички области от взаимен интерес и ще осигури възможности за оказване на консулско съдействие на българските граждани, пребиваващи в страната, се посочва в решението.Лауринас Йонушаускас е бил личен дипломатически сътрудник на президента на България Петър Стоянов по време на участието му в Международната конференция за сътрудничество на страните от Централна и Източна Европа във Вилнюс на 4-6 септември 1997 г.", "date": "2019.11.15", "title": "Лауринас Йонушаускас ще е почетен консул на България в Литва"}
{"url": "https://offnews.bg/obshtestvo/menda-stoianova-praviloto-za-bolnichnite-niama-da-vazhi-pri-bolno-det-715512.html", "text": "Правилото първият ден от болничните да е за сметка на работника няма да важи при болно дете и трудова злополука. Това съобщи пред Нова телевизия председателят на Комисията по бюджет и финанси в Народното събрание Менда Стоянова.Вчера коалиционният съвет при премиера Борисов одобри пакет от мерки, с които се предлага първият ден от болничните да е за сметка на работещия. Работодателските организации приветстваха решението, тъй като според тях това щяло рязко да ограничи злоупотребите.Според Менда Стоянова от подобни промени ще има два ефекта. Единият ще бъде икономия от болничните, които плаща НОИ след третия ден, защото ще има общо намаляване на болничните. Вторият ще се получи при работодателите, които, така или иначе, плащат една маса за работна заплата и голяма част от нея отива за болнични.По думите ѝ предложението е \"изкристализирало\" в резултат на анализ, направен от работодателите след рязкото повишаване на болничните в последните години. При варианта първите три дни да се плащат от работодателя няма ефект, затова от управляващата коалиция са решили да разделят отговорността между работодателя и този, който получава болничните. Междувременно по bTV президентът на КНСБ Пламен Димитров съобщи, че синдикатите са в стачна готовност, заради предложението на управляващите първият ден от болничния да се плаща от работника. Според него идеята по този начин да пресекат практиката за взимане на фалшиви болнични няма как да бъде оправдана и няма да доведе до нищо добро.„Смятам, че хората ще реагират и ние ще ги поведем. Ако някой си мисли, че така лесно ще мине този въпрос, е сбъркал”, каза Димитров. Според него тази мярка ще доведе и до това хората да взимат повече дни болничен, вместо три, каквато е обичайната практика сега.Той обърна внимание и на друг аспект - изчисленията на синдикатите показват, че годишно една майка ще бъде ощетена с около половин заплата. \"Как ще обясним на една майка, която трябва да си гледа болното дете, че първият ден няма да ѝ бъде платен? Около 10 пъти в годината тя взима болнични. Това означава да ѝ вземем горе-долу половин заплата на година, без да ѝ обясним защо. Това е скандално”, заяви президентът на КНСБ.Според синдиката трите дни болнични трябва отново да се плащат от НОИ. От КНСБ искат среща с премиера, на която ще настояват предложението да бъде оттеглено. ", "date": "2019.11.15", "title": "Менда Стоянова: Правилото за болничните няма да важи при болно дете"}
{"url": "https://offnews.bg/sviat/nu-pogodi-se-zavrashta-s-26-novi-epizoda-715514.html", "text": "Легендарният детски анимационен сериал \"Ну, погоди!\" се завръща на малки екран с 26 нови епизода.Филмовото студио \"Союзмультфильм\" снима нова поредица в чест на 50-ата годишнина от създаването на анимационния герой, съобщава ТАСС.Първият епизод ще бъде излъчен през лятото на 2020 г., каза ръководителката на филмовото студио Юлияна Слащева пред репортери на културния форум в Санкт Петербург.Оттам допълват, че новите епизоди са подарък за днешното поколение деца.Съветския сериал \"Ну, погоди\" (на бълг. \"Само почакай!\") е създаден и излъчван в периода 1969 – 1986 г. Филмчето разказва за Вълка, който все иска да хване Заека, за да го изяде, но никога не успява. Негов режисьор е Вячеслав Котьоночкин, а прототип на Заекът е актрисата Клара Румянова, която озвучава оригинала. Репликите на Вълка са озвучени от Анатоли Папанов (Вълкът).Допълнителни серии на \"Ну, погоди!\" са създадени през 1993 и 2006 година.", "date": "2019.11.15", "title": "'Ну, погоди!' се завръща с 26 нови епизода"}
{"url": "https://offnews.bg/obshtestvo/zapochvat-kolednite-posti-40-dni-do-rozhdestvo-715509.html", "text": "От днес започват 40-дневните Коледни или Рождественски пости, които ще завършат на 24 декември. През първата седмица от поста е разрешена само растителна храна. Същите са ограниченията между 20 и 24 декември. През останалите дни (без сряда и петък) се разрешава риба.Венчавките се забраняват до Въведение Богородично (21 ноември) и от Игнажден (20 декември) до Богоявление, Йордановден (6 януари).Изключение се прави за деца, бременни жени, за болни и възрастни хора, на които са разрешени мляко и млечни продукти по време на поста.Постът подготвя християните за идването на Божия син Исус Христос.", "date": "2019.11.15", "title": "Започват Коледните пости, 40 дни до Рождество"}
{"url": "https://offnews.bg/zdrave/bls-otpuska-stipendii-za-studenti-i-shte-finansira-uchastia-na-mladi-l-715531.html", "text": "За осма поредна година Българският лекарски съюз ще подпомага развитието на младите български лекари чрез проект за финансово стимулиране, съобщиха от съсловната организация.БЛС ще осигури стипендии за студенти по медицина и финансиране за участие на млади лекари в национални и международни форуми.За 9-месечна стипендия могат да кандидатстват студенти в пети и шести курс. Месечният ѝ размер е 150 лева. Кандидатства се от 18 ноември до 18 декември 2019 г.Финансирането за участие в национални и международни научни форуми е за млади лекари до 35 години, специализанти, които не са завършили своята специализация, докторанти (редовни или на самостоятелна подготовка), които имат договор за обучение и не са отчислени към датата на подаване на заявлението. Срокът за кандидатстване е целогодишен.Критериите за отпускане на стипендии и за финансиране на участията в национални и международни форуми, както и образците за кандидатстване са публикувани на сайта на съсловната организация: . Документите се приемат на адрес: София, бул. “Акад. Ив. Гешов“ №15, Център по хигиена, ет. 2, ст. 6.", "date": "2019.11.15", "title": "БЛС отпуска стипендии за студенти и ще финансира участия на млади лекари в научни форуми"}
{"url": "https://offnews.bg/sviat/strelba-v-uchilishte-v-kalifornia-dve-detca-sa-ubiti-shestima-sa-ran-715510.html", "text": "Двама ученици бяха убити, шестима души - ранени в училище в Калифорния.Стрелбата в гимназия \"Саугус\" в Санта Кларита - град на 48 км северозападно от Лос Анджелис, започва минути преди началото на учебния ден. Първият сигнал за нея е получен в 7:38 ч. Две минути по-късно първите полицейски части са на мястото, каза шериф Алекс Вилянуева на пресконференция.Заподозрян е 16-годишен младеж, който същия ден празнувал рождения си ден. Той е един от ранените - след стрелбата се е прострелял в главата. По данни на американска медия името му е Натаниел Бероу.Жертвите са 16-годишно момиче и 14-годишно момче. Те са починали от раните си. Трима от ранените са ученици в училището - две момичета на 15 и 14 г. и 14-годишно момче.АП цитира съученичка на Натаниел - Брук Райзли, която казва, че той е бил затворен и умен, че е имал приятелка и че е бил бойскаут. Според очевидци извадил пистолета от раницата си и стрелял по петимата ученици, преди да стреля в главата си. Полуавтоматичният пистолет е открит изпразнен.Предстои претърсване дома на заподозрения.Училището и съседни училища бяха затворени. Блокадата бе вдигната около 3 часа по-късно.", "date": "2019.11.15", "title": "Стрелба в училище в Калифорния: две деца са убити, шестима са ранени"}
