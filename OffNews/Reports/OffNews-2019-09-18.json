{"url": "https://offnews.bg/bojni/pantaleev-ni-nosi-parvi-medal-ot-10-godini-nasam-ot-svetovno-po-boks-711447.html", "text": "За първи път от 10 години насам мъжкият ни бокс спечели медал от световно първенство. Взе го Радослав Панталеев, който в категория до 91 килограма на шампионата в Екатеринбург си гарантира минимум бронз.На четвъртфиналите Радо победи категорично с 5-0 съдийски гласа Ерисланди Савон. Кубинецът е бронзов медалист от олимпийските игри в Рио де Жанейро 2016.Панталеев влезе в мача изключително уверено. Още в първия рунд той натисна съперника си и започна да работи много добре с удари в тялото. Във края на частта от носа на българина потече кръв, но това не го разколеба.Дори напротив – Радо започна да играе още по-агресивно и до края не остави никакво съмнение в превъзходството си. Така на полуфиналите в петък следобед Панталеев ще се срещне с руснака Муслим Гаджимагумедов.Междувременно стана ясно, че треньорският ни щаб е подал контестация срещу резултата от мача на Даниел Асенов. Тайсъна бе видимо ощетен в четвъртфинала си срещу Шахобидин Зоиров (Узбекистан), като съдиите дадоха загуба за българина с 0-5.", "date": "2019.09.18", "title": "Панталеев ни носи първи медал от 10 години насам от световно по бокс"}
{"url": "https://offnews.bg/politika/ep-izrazi-gotovnost-za-novo-otlagane-na-brekzit-711449.html", "text": "Мнозинството в Европейския парламент изрази днес готовност да подкрепи ново отлагане на оттеглянето на Великобритания от ЕС, предаде БТА.Финландското председателство на Съвета на ЕС заяви, че новото британско правителство е внесло допълнителна неяснота в преговорите. Според председателството е много трудно да се предвиди какво ще се случи и вероятността за раздяла без споразумение на 31 октомври засега остава твърде голяма.Председателят на Европейската комисия Жан-Клод Юнкер посочи, че на обяда с британския премиер Борис Джонсън по-рано тази седмица е бил запознат с желанието на Лондон за постигането на споразумение. Джонсън е уточнил, че неговата страна ще напусне ЕС на 31 октомври при всяко положение.Има действителна опасност от раздяла без сделка. За да постигнем споразумение - и това все още е възможно - основният въпрос е свързан с предпазната мярка за ирландската граница. Предложих на Джонсън да даде писмени работещи предположения. Докато не ги получа, не бих могъл да кажа, че е постигнат напредък, заяви Юнкер. Ще работим денонощно, не съм сигурен, че ще успеем, но съм убеден, че ще опитаме, добави той.", "date": "2019.09.18", "title": "ЕП изрази готовност за ново отлагане на Брекзит"}
{"url": "https://offnews.bg/temida/visshiat-advokatski-savet-ivan-geshev-ne-e-za-glaven-prokuror-711451.html", "text": "Висшият адвокатски съвет (ВАдС) счита, че Иван Гешев не притежава нужните качествата, за да може отговорно, професионално, безпристрастно, справедливо и при спазване на принципа на законност и на върховенство на правото да осъществява функциите на главен прокурор на България. Това е становището на съвета.ВАдС намира за абсолютно неприемливи и несъвместими с конституционната роля на прокуратурата разбиранията на кандидата, отразени в концепцията му, че липсата на справедливост “няма как да бъде обяснена или оправдана с нищо, още по-малко с буквата на закона”, съчетана с идеята на кандидата за промени в Наказателния процес, който бил твърде формален. Справедливост има само там, където законът се прилага точно и еднакво спрямо всички и където процесуалният закон е гаранция за нейното постигане, са категорични от ВАдС.Според адвокатите в концепцията на Гешев дори не е спомената адвокатурата, нито е разпозната и отчетена нейната роля в защитата на правата и законните интереси на гражданите. „Изразеното публично становище на г-н Гешев, че адвокатът “взима пари от хората, които защитава, независимо каква е истината”, е абсолютно неприемливо.В становището се казва още, че няма правова държава там, където няма гарантирано право на защита. Няма ли професионална защита, каквато по конституция се осъществява от адвокатурата, няма гаранции за прилагане на презумпцията за невиновност, нито за справедлив процес.  Иван Гешев не е подходящ за поста и защото в публичните му изяви се съдържат обвинения срещу граждани и твърдения за извършени от тях престъпления, което е недопустимо.От ВАдС призовават Висшия съдебен съвет да прекрати сегашната и да насрочи нова процедура за избор на главен прокурор.", "date": "2019.09.18", "title": "Висшият адвокатски съвет: Иван Гешев не е за главен прокурор"}
{"url": "https://offnews.bg/futbol/nigerijki-karat-probi-v-levski-chepintci-711452.html", "text": "Две нигерийки пристигнаха на проби в женския тим на Левски от Чепинци, съобщава сайтът Vitoshanews.com.Деймиън Окиначи и Джиди Тогвете играят съответно на позициите дефанзивен халф и крило. Двете ще преминат пробен период в клуба от Чепинци, преди ръководството да реши дали да ги привлече.Ако се стигне до трансфер на двете, то това би било прецедент в женския ни футбол. До този момент нито една африканка не е играла за роден тим.В последните години станахме свидетели на много трансфери на африканци почти във всички мъжки футболни дивизии у нас, но не и в женския ни футбол, пише още Vitoshanews.com.Женският футбол е в подем. През лятото световното първенство във Франция предизвика сериозен интерес. Дори испанския гранд Реал Мадрид преосмисли позицията си и се включи в шампионата при дамите, като откупи лиценза на нов член на елита.", "date": "2019.09.18", "title": "Нигерийки карат проби в Левски (Чепинци)"}
{"url": "https://offnews.bg/politika/deputati-dariha-krav-v-parlamenta-snimki-711444.html", "text": "Депутати от всички парламентарни групи се включиха в кръводарителска акция, като дариха днес сутринта кръв на работното си място.Целта на акцията бе народните представители да послужат за пример и да стимулират даряването на кръв. В нея заместник-председателят Емил Христов (ГЕРБ), лидерът на левицата Корнелия Нинова, Кристиян Вигенин (БСП за България) и др.Щастлива съм, че днес за пореден път показахме политическо единомислие по отношение на подкрепата на важни каузи, каквато е и кръводаряването, отбеляза пред присъстващите председателят на парламентарната Комисия по здравеопазването и председател на парламентарната група на ГЕРБ д-р Даниела Дариткова. Тя самата не дари кръв заради нисък хемоглобин, но сподели, че последно я дарявала през април и вероятно затова хемоглобинът ѝ все още не се е възстановил.Акцията се проведе по инициатива на Комисията по взаимодействието с неправителствени организации и жалбите на гражданите, съвместно с Комисията по здравеопазването, Националния център по трансфузионна хематология и Българският червен кръст.Председателят на Комисията по взаимодействието с неправителствени организации и жалбите на гражданите Георги Гьоков изрази благодарност към Комисията по здравеопазването и нейния председател за подкрепата на инициативата.Председателят на Българския червен кръст академик Христо Григоров заяви, че всички трябва да работят за това България да не бъде на последно място по брой кръводарители в Европа.През 2018 г. броят на дарилите кръв граждани се е увеличил с 3,7 на сто спрямо 2017 г., отбеляза при представянето на инициативата директорът на Националния център по трансфузионна хематология д-р Николай Николов. Той подчерта, че се полагат усилия за повишаване на качеството на кръвта и кръвните продукти, които се подават на здравните заведения. В кръвните центрове в София, Пловдив, Варна, Плевен и Стара Загора вече има налична нова апаратура, но е нужно да бъде увеличено финансирането им, което ще позволи да се изследва поотделно всяка единица дарена кръв, подчерта д-р Николай Николов.", "date": "2019.09.18", "title": "Депутати дариха кръв в парламента (снимки)"}
{"url": "https://offnews.bg/politika/1222-kmetstva-shte-imat-kmetski-namestnitci-711453.html", "text": "Депутатите от парламентарната Комисия по регионална политика, благоустройство и местно самоуправление внесоха промени в Закона за местното самоуправление и местната администрация.С тях ще бъде уреден статутът на кметствата, в които няма да се провеждат избори за кметове, тъй като жителите им са под 350 души.Според внесените изменения в тези населени места ще могат да се назначават кметски наместници. След изтичане на мандата им кметовете на кметствата ще изпълняват временно функциите на кметски наместници до освобождаването им от новоизбрания кмет на общината.Поправките се одобрняват от Националното сдружение на общините в Република България (НСОРБ). Данните на ЦИК показват, че в 1222 кметства в страната няма да бъдат проведени местни избори за кметове на 27 октомври 2019 г.", "date": "2019.09.18", "title": "1222 кметства ще имат кметски наместници"}
{"url": "https://offnews.bg/zdrave/lichnite-lekari-shte-obsazhdat-sardechnosadovite-zaboliavania-711446.html", "text": "„Пътят на пациента със сърдечносъдови заболявания – диагностично, комуникативно и терапевтично предизвикателство“ е темата на XI-та научна среща-обучение на Сдружението на обучителите и изследователите в България по Обща Медицина (СОИБОМ).Форумът ще се проведе на 27-29 септември 2019 г. в хотел „Метрополитан“ в София.Във фокуса на научнообучителната програма на специалистите по обща медицина са пациентите със сърдечносъдови заболявания. Ще бъдат представени възможностите на ехокардиографията и коронарографията, показанията и противопоказанията за насочването на пациентите към тях, както и последващото им наблюдение в общата практика.Общопрактикуващи лекари и кардиолози ще обсъждат клинични случаи, ще споделят опит и подходите за сътрудничество при решаване здравните проблеми на пациентите.В рамките на събитието, е организирана дискусия по проблемите на обучението по Обща медицина с участие на проф. д-р Мехмет Унган, президент на Световната организация на общопрактикуващите лекари – World Organization of Family Doctors (WONCA Europe), Съвета на Европейската организация на обучителите по обща медицина, колеги от над 30 държави - European Academy of Teachers in General Practice/Family Medicine (EURACT), представители на институции и на академичната общност от страната.", "date": "2019.09.18", "title": "Личните лекари ще обсъждат сърдечносъдовите заболявания"}
{"url": "https://offnews.bg/obshtestvo/4-novi-industrialni-zoni-v-sofia-metro-tragva-i-kam-kremikovtci-711450.html", "text": "Четири индустриални зони ще се създадат в София. Най-голямата ще е в северните територии - \"Кремиковци“, \"Нови Искър“ и \"Връбница“. Още три ще има в \"Младост“, Надежда“ и \"Овча купел“, но те ще бъдат по-малки по размери. Това обяви кметът на София Йорданка Фандъкова на форум на тема \"Германските инвестиции в България 1990-2017. Германо-българските търговски отношения 2001-2018“.\"Територията , особено тази в \"Кремиковци“ е изключително привлекателна със своята транспортна свързаност – жп. транспорт, близост до летище, пътища. В нашите планове сме поели ангажимент да осигурим връзка с метро до тази зона – наземно, леко метро. Процесът предстои да стартира, обяви кметът. Тя допълни, че предвижда въвеждането на специален ресор, който ще бъде ангажиран с дигитализирането и въвеждането и използването на технологиите на общината. На форума стана ясно и, че от 1 ноември провеждането на обществени поръчки ще се извършва изцяло по електронен път. „Една от нашите програми е цялостно престрояване на детските градини с етернитови панели. Те бяха общо 18, останаха 3, по които работим в момента. С тази детска градина работим по две от нашите много важни политики: увеличаваме местата и предоставяме здравословни и съвременни условия за отглеждане на децата. Тази детска градина ще се отоплява с термопомпа и котел на пелети, което отговоря изцяло на политиката ни за опазване на чистота на въздуха, каза кметът Фандъкова по време на проверката си на обекта по-рано днес.Строителството трябва да завърши до края на годината. Фандъкова представи днес първия нов кандидат за общински съветник на ГЕРБ - архитект Ивайло Петков.Той е един от основателите на Група Град. Знаете, това е гражданска инициатива, която се превръща в неправителствената организация. През всичките тези години архитектите от Група Град са били от най-големите ни критици. Но освен с критики, те винаги са участвали в работата на града с идеи, с предложения за решения\", отбеляза Фандъкова.", "date": "2019.09.18", "title": "4 нови индустриални зони в София, метро тръгва и към Кремиковци"}
{"url": "https://offnews.bg/zdrave/balgarin-e-izbran-v-borda-na-svetovnata-dentalna-federatcia-711457.html", "text": "Българин е избран в борда на Световната дентална федерация. Това е повторен успех за д-р Николай Шарков и Българския зъболекарски съюз (БЗС) в Световната дентална федерация (FDI), съобщават от съюза.Председателят на БЗС бе избран за втори тригодишен мандат за съветник в борда на организацията. Той е единственият представител на Източна Европа на такова високо ниво.Изборът се състоя по време на Световния годишен конгрес на FDI, който се проведе от 5 до 8 септември т. г. в Сан Франциско, Калифорния. В него взеха участие над 31 000 делегати от 130 дентални асоциации от целия свят.Световната дентална федерация има стратегия за оралното здраве до 2020 година, а сега подготвя и тази до 2030 г. Сред най-големите проблеми са застаряващото население и увеличаващият се брой на възрастните хора в световен мащаб.Другият сериозен проблем е миграцията. FDI работи активно за това оралното здраве да бъде признато като основна част от общото здраве и добруване на човека.", "date": "2019.09.18", "title": "Българин е избран в борда на Световната дентална федерация"}
{"url": "https://offnews.bg/112/goliam-pozhar-kraj-letishte-sofia-711460.html", "text": "Сухи треви и храсти горят на бул. \"Брюксел\".Огънят е близо до летище София, но от пожарната са категорични, че няма никаква опасност пламъците да стигнат до района на аерогарата.Гъст дим се издига в района.Три пожарни автомобила са на място и гасят огъня.Сигналът за пожара е подаден в 18:40 ч.", "date": "2019.09.18", "title": "Голям пожар край летище София"}
{"url": "https://offnews.bg/futbol/stanaha-iasni-domakinite-na-sledvashtite-tri-finala-v-shampionskata-li-711463.html", "text": "Санкт Петербург, Мюнхен и Лондон ще приемат финалите на Шампионската лига съответно през 2021, 2022 и 2023 година, съобщава Скай Спортс.Очаква се президентът на УЕФА Александър Чеферин да потвърди това на срещата на Изпълнителния комитет на организацията в Любляна следващата седмица. В предишни години УЕФА обявяваше домакинът на финала на най-престижния европейски клубен турнир само за една година напред, но вече ще планира за тригодишен период.Стадион “Крестовски”, който е с капацитет 68 хиляди зрители, ще приеме решаващия мач за трофея през 2021 година, а година по-късно домакин ще бъде “Алианц Арена” с капацитет 75 хиляди.През 2023-та година, когато легендарният стадион “Уембли” ще навърши 100 години, именно там ще се определи новия европейски първенец. Това ще бъде осмият случай, в който “Уембли” ще приеме финала на Шампионската лига или Купата на европейските шампиони.За последно на съоръжението в Лондон с капацитет 90 хиляди зрители бе домакин на финала през 2013 година, когато Байерн Мюнхен победи Барселона с 2:1.На срещата в Любляна Чеферин трябва да разкрие името и формата на новия трети европейски клубен турнир. Надпреварата ще се проведе за първи път през сезон 2021/22 и в нея ще участват 32 отбора.Финалът на Шампионската лига през този сезон ще се проведе на Олимпийския стадион Ататюрк в Истанбул.", "date": "2019.09.18", "title": "Станаха ясни домакините на следващите три финала в Шампионската лига"}
{"url": "https://offnews.bg/futbol/fernando-riksen-si-otide-sled-dalga-bitka-s-neizlechima-bolest-711448.html", "text": "Бившият национал на Холандия и дългогодишен играч на шотландския Глазгоу Рейнджърс Фернандо Риксен е починал на 43-годишна възраст. В последните шест години той страдаше от амиотрофична латерална склероза, известна като болестта на Лу Гериг по името на американски бейзболист, също починал от нея. Новината за кончината му бе разпространена първо от шотландския клуб, където Риксен изкара най-силните си години.“С дълбоко прискърбие обявяваме, че Фернандо Риксен почина тази сутрин след дълга битка с неврологично заболяване. Мислите ни са със съпругата му Вероника, дъщеря му Изабела и всичките му приятели и близки”, пишат от шотландския клуб.Риксен призна, че има неизлечимата болест на 30 октомври 2013 г. в тв интервю.Постепенно състоянието му се влоши дотолкова, че той не можеше да говори и общуваше единствено с помощта на компютър, който управляваше с очи.Починал е в пансион към болница в Шотландия, където до последно с него е била съпругата му Вероника.\"Почивай в мир, приятелю. Ти беше истински боец на терена и извън него. Мислите ми са с твоето семейство и приятели \", написа в туитър бившият български национал Стилиян Петров, беше болен от левкемия, но се излекува.", "date": "2019.09.18", "title": "Фернандо Риксен си отиде след дълга битка с неизлечима болест"}
{"url": "https://offnews.bg/politika/shto-e-to-elektronno-pravitelstvo-i-ima-li-to-pochva-u-nas-711445.html", "text": "Шест дни след като правителството прие Актуализираната стратегия за електронно управление на България, кабинетът все още не си е изяснил що е то електронно управление. Днес бе одобрен Отчетът за състоянието и Годишен план за развитието и обновяването на информационните ресурси в администрацията и информационните ресурси на Единната електронна съобщителна мрежа на държавната администрация за периода 1 август 2018-31 юли 2019 г.„Електронното управление изисква съгласуваност, оперативна съвместимост и системна интеграция на информационните ресурси на административните органи при устойчив модел за дългосрочно управление“, се посочва в документа. Въпреки че все още се бори с въпроса, Министерският съвет е отчел и „основните постижения и насоки в политиката за реализация на електронното управление в България“.От документа става ясно, че „в процес на прилагане е приетата нова Наредба за минималните изисквания за мрежова и информационна сигурност, според изискванията на Закона за киберсигурност. Разширени са функционалностите на хоризонталните системи на е-управлението“. Напомня се, че администрацията е преминала изцяло към електронен обмен на документи и така е съкратено времето за регистрацията на един документ и връщането на отговор.Посочени са и някои тревожни тенденции – нарасналите заплахи за информационната сигурност. Сигналите за нарушения във и от българското интернет пространство са се увеличили с една трета.„През 2018 г. и 2019 г. са постигнати положителни резултати в развитието на хоризонталните системи и споделените ресурси на е-управлението. Напредък има и по отношение на усъвършенстването на стратегическата и правната рамка“, отчита правителството и обещава фокусът през следващите години се поставя върху използването на тези системи и ресурси, както и да повиши нивото на мрежовата и информационната сигурност чрез ефективното прилагане на изискванията на законодателството“.", "date": "2019.09.18", "title": "Що е то електронно правителство и има ли то почва у нас"}
{"url": "https://offnews.bg/zdrave-i-krasota/ostar-nedostig-na-lekovita-voda-v-pavel-bania-711425.html", "text": "Пациентите могат да останат без лечение в известния в цяла България и на Балканите рехабилитационен център Павел баня. Причината е острият недостиг на лековитата минерална вида, която привлича хиляди болни всяка година.Заради липсата ѝ вече са затворени няколко специализирани басейна, намаляват и дори отказват лечебни процедури.„Ситуацията е тежка. Сградата трябва да работи с 8 литра в секунда минерална вода. Сега работим на 3 литра. Затворили сме калолечението и няколко водолечения”, заяви в ефира на Нова телевизия Юри Гечев, директор на Специализирана болница за рехабилитация - Павел баня.По думите на председателя на Асоциация за подземни води Величко Величков минералната вода ще бъде достатъчна, ако се разпредели, както трябва. „Държавата направи няколко опита за финансиране на сериозни проучвания. Няколко от тях обаче въобще не излязоха на бял свят”, допълни той.Кметът на Павел баня Станимир Радевски заяви, че към мястото има инвеститорски интерес. Днес ще се проведе среща с представители на басейнова дирекция, на която ще се търсят решения на проблема.", "date": "2019.09.18", "title": "Остър недостиг на лековита вода в Павел баня"}
{"url": "https://offnews.bg/obshtestvo/nova-kampania-na-giote-institut-da-si-uchitel-po-nemski-ezik-e-iako-711427.html", "text": "По повод началото на учебната година Гьоте-институт България дава старт на кампанията „LEHREN IST COOL!“ (Да преподаваш е яко). Нейната задача е да насърчи младите хора в страната, изучаващи немски език в училище или университета, да изберат професията на учител по немски език за свое бъдеще. „Да си учител по немски е „яко“, защото е призвание и смислена житейска мисия, осигуряваща сигурен кариерен път, гарантиран месечен доход, множество възможности за развитие и подкрепа в немско езичния свят“ – казват инициаторите на кампанията.Немският език е сред десетте най-говорими езици в света. Той е майчин или втори език за около 130 милиона души. Немският е най-много говорим като майчин език в ЕС и e официален език в 7 държави.Кампанията е част от проекта „ОТ ПРАКТИКАТА – ЗА ПРАКТИКАТА.“, който ще изпробва модели за по-ранно обвързване на академичната подготовка на студенти със случващото се в класната стая. Младите хора ще могат още в начален етап на обучението си да се срещнат с привлекателността, но и с предизвикателствата на професията учител по немски език и да изградят основни учителски умения и нагласи. С тях ще работят 15 базови учители, квалифицирани в обширна менторска програма.Още причини за това, защо „да си учител по немски език е яко“ може да видите на сайта на кампанията „LEHREN IST COOL!“ тук: Партньори на кампанията са Министерство на образованието и науката на Република България, Посолство на Федерална република Германия в България, Софийски университет „Св. Климент Охридски“, Нов български университет, Пловдивски университет „Паисий Хилендарски“, Шуменски университет „Епископ Константин Преславски“, Дружество на преподавателите по немски език в България, Съюз на германистите в България и „Заедно в час“ .", "date": "2019.09.18", "title": "Нова кампания на Гьоте-институт: Да си учител по немски език е яко!"}
{"url": "https://offnews.bg/temida/marinela-arabadzhieva-e-pod-domashen-arest-zaradi-vlosheno-zdrave-711428.html", "text": "Заради влошеното здравословно състояние на Маринела Арабаджиева съдът й определи мярка „домашен арест”. Арабаджиева е обвинена в данъчни престъпления и в края на май заедно със съпруга си Ветко Арабаджиев бяха екстрадирани от Испания. Тогава съдът я остави в ареста, защото според прокуратурата е налице обосновано предположение, че бизнесдамата е извършила престъпленията, за които е привлечена към наказателна отговорност, както и има реална опасност да се укрие и да извърши друго престъпление. Освен това заради дългото ѝ издирване в чужбина има и опасност да се укрие, и да извърши друго престъпление.Днес съдът проведе закрито заседание. Още в самото начало адвокатът на Маринела – Ина Лулчева, пожела в залата да останат само нейни близки заради подробности, свързани със здравословно й състояние. Съдът прие искането.", "date": "2019.09.18", "title": "Маринела Арабаджиева е под домашен арест заради влошено здраве"}
{"url": "https://offnews.bg/volejbol/volejbolnata-federatcia-skochi-sreshtu-liubo-ganev-711458.html", "text": "Напрежението разтърси високите етажи във волейболната ни федерация. Повод стана публикувана през миналата седмица информация, че вицепрезидентът на централата Любо Ганев е дарил чрез фирмата си, която е дистрибутор на производителя, 700 топки Микаса на федерацията, като дори е цитирано негово изказване.\"Волейболът е най-успешният ни колективен спорт и винаги съм се стремял да помагам с всичко възможно. Много е важно дори най-малките да тренират от първите си стъпки с най-високото качество.Работа на федерацията е да разпредели топките между клубовете и школите. Сигурен съм, че само с най-доброто можем да очакваме в бъдеще резултатите, за които всички се надяваме\", казва Ганев, който в миналото беше една от звездите на този спорт у нас.Седмица по-късно ръководството на БФ Волейбол пусна позиция, в която уточнява, че не става въпрос за дарение, а за изпълнение на договор за реклама.\"БФВ не е получавала като дарение топки нито през настоящата, нито през която и да била предходна година\", пише в позицията.", "date": "2019.09.18", "title": "Волейболната федерация скочи срещу Любо Ганев"}
{"url": "https://offnews.bg/tenis/maria-sharapova-moiat-dom-e-amerika-711455.html", "text": "Бившата номер 1 в женския тенис Мария Шарапова удари по патриотизма на руснаците с откровеното си признание, че счита САЩ за своя дом.Рускинята все пак признава, че е свързана с родината си, тъй като има много роднини и е получила основите на възпитанието си именно в Русия.\"Бях на 7, когато пристигнахме в САЩ заедно с баща ми. Когато слязох от самолета на летището в Маями сякаш попаднах в нов свят. Беше ми едновременно и интересно, и страшно. В първите години ми беше трудно, но възприех бързо този начин на живот.Считам Америка за своя дом. Имам и руски паспорт, доста роднини, с които имам силна връзка, но САЩ са моят дом\", споделя Шарапова в интервю.Думите й предизвикаха широк отзвук в Русия. Не са малко хората, които я упрекват, но мнозинството приема за нормално казаното от нея. Не липсват и иронични политически подмятания.\"Децата на премиера и министъра на външните работи харесват това\", пише потребител като коментар в спортен сайт.", "date": "2019.09.18", "title": "Мария Шарапова: Моят дом е Америка"}
{"url": "https://offnews.bg/obshtestvo/vecher-na-dobrodetelite-za-deseti-pat-organizira%e2%80%affondatcia-za-nas-711431.html", "text": "На 7 октомври фондация „За Нашите Деца“ организира най-голямото си благотворително събитие за годината – „Вечер на добродетелите 2019“ и ще отбележи 10-ата годишнина от първото му издание. То ще се проведе в Sofia Event Center, Paradise Center, а началният час е 19.30. Вече 10 години Вечер на добродетелите събира над 400 социално отговорни лидери в нашето общество -  представители на държавната и местни власти, на социално – отговорния бизнес, на неправителствения сектор и на културните среди, които знаят, че инвестирането в развитието на децата още от раждането е основа за постигането на развито и цивилизовано общество в България.   Патрон на десетото издание на Вечерта ще бъде вицепрезидентът на Република България г-жа Илияна Йотова. Фондация “За Нашите Деца” вече 27 години успешно се справя със ситуации с висок риск за децата, които живеят в дом за деца, имат увреждане или с редица проблеми в семейната им среда – трайна бедност и социална изолация, насилие, безразличие и отчуждение. Вече 27 години висококвалифициран екип от специалисти работи за това всяко дете да живее и да води пълноценен живот в семейство, за да може  да разгърне своите таланти и способности още в първите години от своя живот. За 27 години фондацията е успяла да помогне на над 13 500 деца и семейства.   Каузата на Вечер на добродетелите 2019 е шанс за пълноценно развитие и щастливо детство за деца от 0 до 7 години.  Ще насочим усилията си не само към деца в риск от раздяла от родното семейство и деца в приемни и осиновителни семейства, но и към тези, чиито потенциал и развитие са блокирани от невидими рискове като родителското отчуждение и бедността, както и социалната изолация. Фондацията вярва, че освен сигурността на семейството, интензивната стимулация, благодарение на която най-малките учат активно за света около тях и разкриват своя заключен потенциал е ключова инвестиция за успеха им в нашето общество, в образованието и трудовата реализация в последствие.  С набраните средства, в двата комплекса за ранно детско развитие в София и Пловдив, ние ще подкрепим поне 800 деца в ранна възраст и техните семейства.   Програмата на Вечер на добродетелите 2019 ще даде възможност на гостите да се докоснат по един неповторим начин до реалните съдби на деца и семейства, променени с подкрепата на фондацията. По традиция, тя включва арт програма, в която ще вземат участие популярни български артисти, които застават за каузата на фондацията, както и благотворителен търг, който ще даде възможност на гостите да наддават за ценни и атрактивни предмети и преживявания с висока емоционална стойност.  Повече за събитието може да научите .    ", "date": "2019.09.18", "title": "'Вечер на добродетелите' за десети път организира Фондация 'За Нашите Деца'"}
{"url": "https://offnews.bg/futbol/grizman-oshte-svikva-s-igrata-na-mesi-i-suares-711432.html", "text": "Новото попълнение на Барселона Антоан Гризман, който снощи записа ново неубедително представяне с екипа на каталунците по време на мача от Шампионската лига срещу Борусия Дортмунд (0:0), сподели, че се нуждае от още време да свикне с играта на Лионел Меси и Луис Суарес.Французинът бе закупен от Атлетико Мадрид за 120 милиона евро след редица преговори, като дори след трансфера, , тъй като искаха да им бъдат платени още 80 милиона.До момента Гризман блесна само срещу Бетис, когато вкара два гола за успеха с 5:2. Снощи не впечатли при 0:0 с Борусия в Дортмунд.\"Това е вторият ми месец в Барса и трябва да свикна с движенията и начина на игра на Меси, Суарес и Дембеле - както и те с моите.Да играеш далеч от дома винаги е различно. Съперникът играе с по-голяма увереност, Борусия нападаха повече от нас. Трябва да създаваме повече шансове за гол и да се подобрим\", каза Гризман.", "date": "2019.09.18", "title": "Гризман още свиква с играта на Меси и Суарес"}
{"url": "https://offnews.bg/tenis/viktoria-tomova-igra-dostojno-no-zagubi-ot-naomi-osaka-video-711435.html", "text": "Първата ни ракета при дамите Виктория Томова отпадна на 1/8-финалите в турнира от категорията Premier в Осака, след като загуби от местната любимка и бивша номер 1 в света Наоми Осака с 5:7, 3:6.В първия сет българката започна с два поредни пробива за аванс от 3:0. В тази част Осака вкара само 38% първи начален уар. Японката обаче подобри представянето си и възстанови равенството при 4:4. При 6:5 Томова сервираше за оставане в сета, но допусна да загуби подаването си на нула.Вторият сет също започна в полза на българката, която поведе с 2:0, но последваха три гейма на сметката на Осака. До края японката не остави съмнение за превъзходството си.Вики заслужи място в основната схема след като преодоля квалификациите. В първия кръг тя записа една от най-големите победи в кариерата си, надделявайки в три сета над Ализе Корне.Все пак българката си тръгва със 73 точки за световната ранглиста, където е №181, както и 11 640 долара от наградния фонд.", "date": "2019.09.18", "title": "Виктория Томова игра достойно, но загуби от Наоми Осака (видео)"}
{"url": "https://offnews.bg/kultura/myrath-i-elaine-s-kontcert-v-sofia-711434.html", "text": "BGTSC представя: Концерт на Myrath, който ще се състои на 27 февруари от 19:00 часа в столичния клуб Mixtape 5. Концертът на музикантите от Тунис и Франция е част от европейското турне “The Magical Tour 2020” на което гостува и шведската „принцеса“ Elaine.Очаквайте един по-различен концерт, представление с много екзотика и истории от изтока.Билетите ще са в продажба от днес на обяд онлайн и в мрежата на Евентим, а някои от местата на които можете да ги намерите са Бензиностанции OMV , Technopolis, Български пощи, Orange, Usit Colours, магазини На Тъмно, дюкян Меломан, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.Билетите за това шоу ще са на промо-цена от 35 лева до края на септември. От 1 октомври ще са на редовна цена от 40 лева, а в случай на останали места в деня на събитието и на място в клуба цената на входа ще е 45 лева.*Клубът не работи с резервации**Политика за достъп на непълнолетни:  ***Гардероб - пътване за употреба:  Предстои обявяването на допълнителна информация.Организаторите препоръчват навременното закупуване на билети и спазването на реда в клуба.Събитието е 18+", "date": "2019.09.18", "title": "Myrath и Elaine с концерт в София"}
{"url": "https://offnews.bg/medii/spiraneto-na-horizont-oshte-dve-razminavania-v-dumite-na-shefa-na-b-711430.html", "text": "След като се опита да убеди СЕМ, медиите и обществеността, че отстранената от ефир Силвия Великова всъщност не е отстранена и че в радиото е провеждана техническа профилактика въпреки обратната констатация на ДАНС, генералният директор на БНР изрече още няколко твърдения със съмнителна достоверност.В два поредни дни - първо на изслушването си в СЕМ, а след това в интервю за самото БНР, Костов обяви, че в \"Хоризонт\" внезапно се наложила профилактика, тъй като години наред не е провеждана годишна такава. По думите му, това било пропуск на предишните ръководства. Запознати коментираха пред OFFNews, че това твърдение няма как да отговаря на истината, тъй като годишната профилактика се одобрява от Комисията за регулиране на съобщенията (КРС). Тя се провежда два пъти годишно за големите предаватели и веднъж за по-малките предаватели. Такава профилактика е имало през август. Обичайно в такива случаи сигналът се пренасочва към друг предавател или, ако това не е възможно, спира, но в малките часове на деня. Не се заглушава излъчването в цялата страна едновременно, а поетапно.По-късно Костов заговори не за профилактика, а за технически проблем в студийния комплекс на \"Хоризонт\". Профилактика се налагала именно там. Пултът в основното Десето студио, откъдето се излъчва \"Хоризонт\", обаче е съвсем нов. Купен е през февруари т.г. и няма как вече да изисква профилактика и да е повреден, информират наши източници. Че няма технически проблем в студиата, потвърди и проверката на ДАНС.Какво предстои?Утре СЕМ ще приеме на разговор Редколегията на БНР по настояване на самите журналисти. Малко по-късно, по време на редовното си заседание, медийният регулатор ще излезе със становище за кризата в БНР.Междувременно в Радиото тече подписка в подкрепа на генералния директор. По информация на OFFNews тя се подкрепя от част от синдикатите в Старата къща - на Програма \"Христо Ботев\" и на Радио България.", "date": "2019.09.18", "title": "Спирането на \"Хоризонт\": още две разминавания в думите на шефа на БНР"}
{"url": "https://offnews.bg/zdrave/meditcinskite-spetcialisti-ne-iskame-da-zavisim-ot-klinichni-pateki-i-711433.html", "text": "След срещата си с депутати от БСП днес, медицинските специалисти заявиха, че искат стартови заплати за професията, без да има значение в кое населено място работят. „Не искаме да зависим от клинични пътеки и благоволението на работодателите, на които ни прехвърля министър Кирил Ананиев“, категорични бяха медицинските сестри, цитирани от пресцентъра на БСП.Те коментираха, че в момента в съсловните организации на медицинските специалисти се извършва геноцид, а това че те изчезват и в болниците няма медицински сестри е заплаха за националната сигурност на България.„Много скоро може да се случи така, че болници да бъдат затваряни заради липса на медицински сестри. Няма какво да разговаряме обаче с министър Ананиев, защото сутринта му зададохме 5 въпроса и нямаме отговор на нито един от тях. Няколко пъти поискахме и среща с премиера Борисов, но явно други са хората, които са му приоритет, а ние не сме достатъчно значими“.„С медицинските специалисти имаме пълно съвпадение по няколко въпроса, които ние, като народни представители, внасяме. Първо е нашето предложение - болниците да не са търговски дружества.\" Това заяви председателят на БСП Корнелия Нинова пред журналисти в парламента след срещата.Тя добави, че е редно да има държавни, общински и частни болници, но тези частни, които искат да останат търговски дружества, да намерят начин за финансиране от частни фондове, застрахователни дружества и други.\"Държавните и общински болници обаче не трябва да бъдат търговски дружества, а да се финансират от Здравната каса“, категорична бе Нинова. Тя коментира още, че обещаното от правителството увеличение на заплатите на медицинските сестри не се случва и добави, че в бюджетната процедура социалистите ще предложат увеличение от две минимални заплати.Представителите на медицинските специалисти обясниха, че няма механизъм, който да задължи болниците отпуснатите от държавата средства да им бъдат изплатени като възнаграждения. „Този принцип ни принуждава и задължава да търгуваме със здравето на хората, потиска ни да се развиваме като специалисти и ни превръща в работници на норма“, обясниха те.", "date": "2019.09.18", "title": "Медицинските специалисти: Не искаме да зависим от клинични пътеки и благоволението на работодателите"}
{"url": "https://offnews.bg/politika/alfa-risarch-slavi-i-niama-takava-darzhava-startirat-s-8-3-ako-sega-711429.html", "text": "Нерегистрираната партия на шоумена Слави Трифонов стартира от висока стартова позиция, показват данни от национално представително проучване на \"Алфа Рисърч\", проведеното в периода 10-16 септември 2019 г.За политическият проект на тв водещия готовност да гласуват заявяват 8,3 процента от анкетираните 1023 пълнолетни граждани. Така \"Няма такава държава\" излиза като четвърта политическа сила с резултат близък до този на ДПС.Според Алфа Рисърч бъдещата партия на Слави привлича симпатизанти от БСП, националистическите формации и Воля, но в същото време не причинява съществена ерозия за ГЕРБ.В началото на септември ГЕРБ (21.5%) запазва електоралното си предимство в национален план пред БСП (18.7%). Подкрепата за ДПС е в рамките на традиционните 8.6%. С разпада на Обединените патриоти, преобладаваща част от националистическия вот остава зад ВМРО-НФСБ (4.8%), а доскорошният им партньор Атака влиза в политическия сезон с подкрепа от 1.9%.След пробива на европейските избори и излъчването на евродепутат, Демократична България стабилизира общите си позиции (4.1%), но все още е изправена пред предизвикателството да разшири кръга от свои симпатизанти в страната.Изследването на  Алфа Рисърч показва и ръст на недоверието към основните институции в страната. Нарастват критичните оценки и гласове към качеството и стила на управление на страната.Последните политически скандали биват разчетени от общественото мнение като излизащи от различни по ориентацията си политически сили, което не позволява консолидиране на единна опозиция. В резултат, правителството и премиерът успяват да запазят нивата си от месец юни, регистрирани непосредствено след европейския вот, показва анализът на социолозите.27.5% от българите одобряват работата на премиера Бойко Борисов, а на 15% от хората им допада работата на неговото трето правителство в началото на есенния политически сезон. Неодобрението към личността на министър-председателя обаче се е увеличило рязко до 46% при положение, че преди три месеца разочарованите от Борисов бяха само 41%. Още повече хора не харесват работата на правителството - 51% неодобрение, при 48% преди три месеца. Президентът Румен Радев продължава да се ползва с най-висок персонален рейтинг от политиците в страната – 54.8%, с лек ръст на неодобрението (от 14% на 17%).Антирекордьор по отрицателен рейтинг обаче е Народното събрание. Дейността на депутатите се одобрява едва от 8 процента от българите. В същото време недоволните от работата на парламента са 59 на сто.Около 47% са твърдо решилите да гласуват на предстоящите местни избори, показват данните на Алфа Рисърч. Според социолозите нагласите по оста „запазване на статуквото или промяна в местната власт“ са силно поляризирани. 41% от имащите право на глас в страната биха предпочели в тяхната община да продължи да управлява настоящия кмет, 47% са за избор на нов градоначалник. На база на тези настроения не могат да се правят прогнози по общини, но трябва да се отбележи, че сумарно рязко по-критични са нагласите в големите градове (32% : 68%), по-умерени – в средните общини (44% : 56%) и най-благоприятни за настоящите кметове – в малките населени места (51% : 49%). Така, като най-оспорвана и с най-голяма интрига се очертава надпреварата за кметското място в големите общини, коментират от Алфа Рисърч.Според социолозите изострянето на критичните настроения е ней-големият резервоар за гласове срещу действащи кметове при втория тур на изборите, тъй като те катализират най-големия потенциал за протестен вот.В средата на третия управленски мандат на ГЕРБ нараства усещането за изхабяване на властта. 48% от избирателите са на мнение, че е време друг да поеме управлението, срещу 33%, които продължават да са убедени, че няма по-подготвена партия от ГЕРБ. Към момента обаче липсва консолидираща избирателите алтернатива, посочват от Алфа Рисърч.Характеристики на проучването: ", "date": "2019.09.18", "title": "Алфа Рисърч: Слави и Няма такава държава стартират с 8,3%, ако сега има избори"}
{"url": "https://offnews.bg/futbol/treniorat-na-ludogoretc-nie-sme-po-opitni-ot-tcska-moskva-711438.html", "text": "Временният треньор на Лудогорец Станислав Генчев сподели преди утрешния мач от Лига Европа срещу ЦСКА Москва, че \"зелените\" са по-опитният отбор.Специалистът вярва, че това домакинство е добро начало на предстоящия поход в Група Н на втория по сила клубен турнир.\"Имахме достатъчно време, за да се подготвим. Знаете, че сме традиционни участници в групите - дали на Шампионската лига, дали на Лига Европа.Играчите чакат тези мачове с нетърпение, а стадионът ще бъде пълен. Аз лично съм играл пред тази публика и знам как може да ти помогне.Надявам се да стартираме с победа. Информацията, че четирима защитници на ЦСКА Москва няма да играят утре срещу нас не е съвсем точна. Двама са основните играчи, които пропускат мача. Но това едва ли ще се отрази.Аз лично исках домакински мач на старта. Това беше важното - първата среща да е домакинска. В групата за мен всички отбори са добри.Относно това дали можем да се класираме, нека минат първите мачове и да видим как ще се развият нещата, тогава ще говорим повече. Но аз смятам, че имаме своите шансове да се класираме за следващата фаза.За утрешния мач нямаме контузени състезатели. Слава Богу, всички са на линия. Като гледаме двата отбора, наистина ние сме с повече опит, докато ЦСКА Москва е по-млад отбор.Както цяло в тези турнири опитът играе голяма роля. Трябва да наблегнем на този фактор и да се възползваме от неопитността им. Също така трябва да сме по-спокойни по време на самия мач\", каза Генчев.", "date": "2019.09.18", "title": "Треньорът на Лудогорец: Ние сме по-опитни от ЦСКА Москва"}
{"url": "https://offnews.bg/politika/zakrivame-pochetnoto-konsulstvo-v-monako-711441.html", "text": "Правителството взе решение за закриване на почетното консулство в Монако, съобщи информационната служба на Министерския съвет.Почетният ни консул Жан-Пол Картерон ще бъде освободен от своите функции на 1 октомври 2019 г.Той е изпратил писмо до МВнР, в което е уведомил за намерението си да напусне поста.", "date": "2019.09.18", "title": "Закриваме почетното консулство в Монако"}
{"url": "https://offnews.bg/obshtestvo/i-ban-shte-prashta-uchiteli-zad-granitca-711442.html", "text": "Научните институти на БАН с акредитация по филология ще могат наравно с висшите училища да командироват преподаватели по български език и литература в чуждестранни вузове. Това ще приеме кабинетът на утрешното си заседание. Изискванията към кандидатите са да имат поне магистърската степен в професионално направление „Филология“.Дългосрочно командированите преподаватели ще получават средства за командировъчни, заплата по трудово договаряне, както и пари за пътни разходи до мястото на командироване, медицинско застраховане, средства за служебно пътуване до България. Сумите ще се отпускат от Министерството на образованието и науката по бюджетите на държавните висши училища и БАН, които имат споразумение с МОН. Предвиждат се и средства за осигуряване на учебна литература, помагала и материали, а също и разходи за транспорт за съответната академична година.Цеалта на измененията е да се повиши качеството на преподаването и засилване на интереса на чуждестранните студенти към българския език, литература и култура.", "date": "2019.09.18", "title": "И БАН ще праща учители зад граница"}
{"url": "https://offnews.bg/kultura/krasotata-koiato-spodeliame-savmestna-izlozhba-na-hudozhnika-hana-711437.html", "text": "Във вторник, 24-ти септември, 19.30 часа, FLUCA – Австрийски културен павилион, Пловдив, ул. „Отец Паисий” №38 се открива „Красотата която споделяме” – уникална изложба на серия художнически книги и обекти създадени съвместно от семейства в кв. Столипиново, художника Хана Роуз (Великобритания) и социалния антрополог Никола Венков (Пловдив).Творбите отразяват години на взаимно опознаване и творчески обмен между Хана, Никола и членовете на четири семейства от една от най-лишените части на квартала. Заедно те творяха, споделяха и учеха един от друг умения, и най-важното – слушаха другия. Изложбата разкрива художественото майсторство, устойчивостта и красотата създавани всекидневно от хората в Столипиново. Въпреки трудния достъп до условията на живот, които приемаме за базови, като вода, ток и канализация, регулярни доходи, сигурност за бъдещето си и редица други ежедневни предизвикателства, креативността и стремежа към естетика остават важна част от живота тук. Обединяващата тема за Красотата се появи естествено, както и разказите за среща, които пронизват цялата изложба.„Красотата която споделяме” представя резултати от този процес под формата на ръчно направени художнически книги, съвместно създадени илюстрации отпечатани върху коприна и предмети вплели се в личните отношения, които изграждахме. Художническите книги водят посетителя през различни теми и нива на среща. Една от книгите търси значенията на символите Чукур, които покриват толкова много стени, домове и човешки тела в квартала. Втора книга се фокусира върху ценността на това да овладееш средствата за общуване с другия и да споделяте език. Придружена е от два обекта: ръкописен речник от 27 страници с думи на турски и български, които местна жена сметна за важно да напише за Хана и Никола, както и шал с фрази на френски, които тя искаше да научи за когато се присъедини към сина си във Франция.Отпечатаният шал е красив подарък от Хана, който тя може да носи, но и да използва за справки при нужда. Трета художническа книга документира творческия процес чрез добавяне към направеното от другия и връщането при него. Началната точка са занаятчийските умения, които някой от местните хора развиват, за да си осигурят прехрана, или просто за да разкрасяват домовете си.По думите на една жена, самоук експерт по мода и майстор в плетене и шиене: “Аз гледам как са го направили и се уча да направя същото. Само че трябва да измислиш и нещо ново, от себе си да добавиш – като дойдат да го видят хората, да кажат, това е по-хубаво от онова в магазина!”В процеса на „Красотата която споделяме” семействата в Столипиново станаха сътрудници, учители и артисти. Но повечето от хората, които така топло ни поканиха в домовете си, поискаха да останат анонимни – поради страха и несигурността, в които живеят. Несигурната им ситуация крие риск за всеки стъпил в светлината на публичността да стане жертва на журналистическата ярост, обществения расизъм и пристрастните български институции.В този труден български контекст „Красотата която споделяме” цели да постигне възможности за грижлив и внимателен диалог. Изложбата среща хора, които рядко напускат своята безопасна махала, с публиката. Самият процес беше съставен от постоянен диалог и внимателен обмен. На финала му всеки участник е еднакво съавтор на творбите, които виждате в представянето.Изложбата е отворена за посещения до 27-ми септември. Реализира се с финансовата подкрепа на програма „Социално ангажирани изкуства” на Национален фонд „Култура” и подкрепата на „Пловдив 2019 – Европейска столица на културата”.", "date": "2019.09.18", "title": "'Красотата, която споделяме' - съвместна изложба на художника Хана Роуз, социалния антрополог Никола Венков и семейства от квартал 'Столипиново'"}
{"url": "https://offnews.bg/zdrave/kzk-othvarli-iskaneto-za-spirane-na-obshtestvenata-porachka-za-natcion-711456.html", "text": "Комисията за защита на конкуренцията (КЗК)отхвърли искането за „спиране на процедурата” за възлагане на обществена поръчка за Националната детска многопрофилна болница. Според комисията отрицателните последици за всички интереси, които могат да се увредят от спирането на процедурата, превишават ползата от нейното налагане. Искането беше направено от Камарата на архитектите в България.Според КЗК искането за временно спиране на процедурата е неоснователно. В определението на комисията се посочва, че от Камарата на архитектите не са представили факти и обстоятелства, които изискват спирането.Според становището на институцията изграждането на Национална многопрофилна детска болница е \"задача с голяма обществена значимост, приоритетна за развитието на качественото здравеопазване у нас и от голямо значение за оказване на адекватна, своевременна и висококвалифицирана помощ на малолетни и непълнолетни пациенти.\"От комисията уверяват, че дори процедурата да не бъде спряна и да продължи с постановяване на решение за определяне на изпълнител, интересите на жалбоподателите ще бъдат защитени максимално, до решаването на спора.Решението подлежи на обжалване пред тричленен състав на Върховния административен съд в тридневен срок.", "date": "2019.09.18", "title": "КЗК отхвърли искането за спиране на обществената поръчка за Национална детска болница"}
{"url": "https://offnews.bg/futbol/zinedin-zidan-eden-azar-e-gotov-za-igra-teparva-shte-se-prevrashta-v-711424.html", "text": "Треньорът на Реал Мадрид Зинедин Зидан заяви, че новата звезда в редиците на \"белия балет\" Еден Азар е готов да бъде титуляр в първия мач на тима за сезона в Шампионска лига срещу Пари Сен Жермен.Нападателят влезе от пейката за своя дебют с екипа на испанците при съботната победа с 3:2 над Леванте в среща от четвъртия кръг на Ла Лига.За него това са първите добри новини, след като пристигането му в новия отбор беше белязано с контузия на бедрото и началото го изгледа от трибуните.''Мисля, че е готов да играе, защото натрупа много тренировъчна практика и все на пълни обороти. Всеки знае, че имам огромна слабост към Еден Азар.Той е решителен футболист, който може да прави разлика в мачовете. Много важен играч, който тепърва ще се превръща в основна фигура\", каза Зидан.ПСЖ приема Реал тази вечер от 22:00 часа българско време. Освен двата гранда, в Група А се намират и отборите Брюж и Галатасарай.Другият интересен мач тази вечер е между Атлетико Мадрид и Ювентус. Суперзвездата на \"бианконерите\" Кристиано Роналдо се завръща на \"Уанда Метрополитано\", където не е много обичан и има защо.Португалецът е бележил често във вратата на Атлетико докато беше в Реал Мадрид, а през миналия сезон еднолично изхвърли \"дюшекчиите\" в елиминациите на Шампионската лига с паметния си хеттрик в Торино за победата с 3:0.", "date": "2019.09.18", "title": "Зинедин Зидан: Еден Азар е готов за игра, тепърва ще се превръща в основна фигура"}
{"url": "https://offnews.bg/politika/pravnata-komisia-v-ns-reshi-che-pri-tezhki-prestaplenia-samopriznania-711462.html", "text": "Самопризнанията няма да намаляват присъдата за тежко престъпление, решиха депутатите от комисията по правни въпроси в НС.На първо четене днес те одобриха и четирите законопроекта - нa БCΠ, ГЕРБ, Обединени патриоти и \"Boля\", ограничаващи възможността за по-леки наказания при самопризнания, съобщава БНР.На заседанието на парламентарната комисия главният прокурор Сотир Цацаров заяви, че подкрепя премахването на съкратеното производство при дела за умишлени убийства и тежки телесни повреди, с което присъдата се намалява автоматично с една трета.На заседанието присъстваха и правосъдният министър, представители на Върховния касационен съд, както и близки на жертви на тежки престъпления.Представителите на ВКС напомниха, че ако за най-тежките престъпления не може да се приложи съкратено производство, делата често ще са дълги и скъпи.Тепърва предстои промените в Наказателно-процесуалния кодекс да бъдат обсъждани и гласувани в пленарна зала.", "date": "2019.09.18", "title": "Правната комисия в НС реши, че при тежки престъпления самопризнанията няма да намаляват присъдата"}
{"url": "https://offnews.bg/bojni/sadijska-bradva-lishi-daniel-asenov-ot-medal-na-svetovnoto-po-boks-711439.html", "text": "Европейският шампион по бокс Даниел Асенов отпадна на 1/4-финалите на световното първенство в Екатеринбург. В битка от категория до 52 килограма Тайсъна от Кукорево бе победен от олимпийския шампион от Рио де Жанейро 2016 Шахобидин Зоиров (Узбекистан).Българинът бе видимо по-добрият боксьор в първите два рунда като обсипваше съперника си с удари. Въпреки това меко казано спорно и изненадващо съдиите дадоха 5-0 гласа за узбека.Асенов стана жертва на съдийските тесли и на Европейските игри в Минск по-рано тази година. Там той остана със среброто, след като отстъпи на испанеца Ескобар с 1:4 съдийски гласа в много оспорван сблъсък.  Малко по-късно днес Радослав Панталеев (-91 кг) излиза за своя 1/4-финал срещу кубинеца Ерисланди Савон.", "date": "2019.09.18", "title": "Съдийска брадва лиши Даниел Асенов от медал на Световното по бокс"}
{"url": "https://offnews.bg/ikonomika/puskat-elektronna-platforma-za-prodazhba-na-darzhavni-imoti-711443.html", "text": "Правителството прие Наредба за електронната платформа за продажба на имоти - частна държавна собственост и на имоти - собственост на търговски дружества с повече от 50 на сто държавно участие в капитала или търговски дружества, чиито дялове или акции са собственост на търговско дружество с повече от 50 на сто държавно участие в капитала.Създаването на електронна платформа за продажба на имоти - държавна собственост, ще осигури по-голяма прозрачност на извършваните продажби, а информацията ще достигне до по-широк кръг заинтересовани лица, съобщава правителствената информационна служба. Целта е да се улеснят инвеститорите при инвестиционните им намерения. Не на последно място, ще бъде постигната основната цел на електронното управление, а именно повишаване на удовлетвореността на гражданите и качеството на услугата, предоставяна от Агенцията за приватизация и следприватизационен контрол (АПСК) при продажна на имоти - държавна собственост чрез съкращаване на сроковете по процедурата и намаляване на административната тежест за гражданите и бизнеса, посочват от МС.", "date": "2019.09.18", "title": "Пускат електронна платформа за продажба на държавни имоти"}
{"url": "https://offnews.bg/politika/radev-evropejskata-integratcia-na-makedonia-ne-mozhe-da-e-za-smetka-n-711467.html", "text": "\"Темповете на напредък в работата на Съвместната комисия по исторически и образователни въпроси между България и Република Северна Македония изостават драстично от развитието на процеса за европейска интеграция на югозападната ни съседка.\"Това заяви президентът Румен Радев на срещата си с българските представители в Съвместната мултидисциплинарна експертна комисия по исторически и образователни въпроси между България и Република Северна Македония.Държавният глава отбеляза, че настъпващият месец октомври може да се окаже ключов в двустранните отношения, защото Съветът на ЕС може да вземе решение за започване на преговори за членство на Република Северна Македония.„Искам да ви благодаря за положените от вас значителни усилия за постигане на положителни резултати в изпълнение на Договора от август 2017 година. Напредъкът във вашата работа е основният критерий за неговото изпълнение“, обърна се президентът към участниците в комисията. Последната среща на комисията обаче буди безпокойство, добави Радев.„Ако можете да гарантирате, че в рамките на оставащия един месец комисията ще реши всички спорни въпроси, включително събития, личности, корекции на учебници, на надписи в музеи и на паметни плочи, на позиции на обществените медии – то българското правителство може да продължи политиката си на безусловна на практика подкрепа за членството на Република Северна Македония в Европейския съюз“, заяви президентът.Държавният глава подчерта, че ако такава гаранция не може да бъде дадена, следва правителството да предприеме екстрени мерки за изработване на нова национална позиция с ясни изисквания и критерии в защита на българския национален интерес, които да залегнат изрично в преговорната рамка за Република Северна Македония като задължително условие за членство.С тази нова позиция следва да бъде запознат и българският парламент, настоява Радев.", "date": "2019.09.18", "title": "Радев: Европейската интеграция на Македония не може да е за сметка на българската история"}
{"url": "https://offnews.bg/gimnastika/sled-tretia-den-na-svetovnoto-dve-vremenni-peti-mesta-za-gratciite-ni-711461.html", "text": "Успешно за българските гимнастички приключи и третият квалификационен ден от Световното първенство по художествена гимнастика в Баку.Днес отборът ни беше представен от Боряна Калейн, Катрин Тасева и капитанът Невяна Владинова, която стартира състезанието днес и ще помогне на тима с два уреда. Към момента те се намират на 5-та временна позиция със сбор от 145.000. Пред нашите момичета са Русия с огромна преднина (164.800), Беларус (148.00), Израел (146.200) и Украйна (145.700).Състезанието за българките стартира във втората група като първа игра излезе Невяна Владинова, за която състезанието започна днес. Тя изигра без груби грешки съчетанието си, беше спокойна и уверена, което много помогна на отбора. С две спестени заложени трудности с уреда, с които Владинова щеше да си добави още 0.800 десети, тя получи оценка от 20.300 (12.0 за трудност и 8.3 за изпълнение), което я нарежда на временна 13-та позиция на уреда.Тасева пък започна много силно и с много енергия. Може би секунда невнимание й костваше малко изпускане, което се наказва с 0.50 десети. Тасева допусна грешката по време на трудност с уреда, която също не се зачита. До финала Тасева бе безгрешна. Тя получи оценка от 20.400 (12.7 за трудност и 7.7 за изпълнение) за съчетанието си, на което обаче обикновено получава много повече. Оценката й я нарежда на временното 12-то на уреда и 11-то в многобоя.Последна за българките игра Боряна Калейн, която сякаш беше по-заредена от всякога, предвид дългия и уморителен състезателен ден за нея вчера. Тя беше абсолютно безгрешна и много артистична. За бухалките си получи 21.350 (13.2 за трудност и 8.150 за изпълнение), което я нарежда на 7-ма временна позиция на уреда и на 5-та в многобоя, след като почти до последно заемаше 3-то място.Заедно с нашите момичета в надпреварата на бухалки днес се включиха трите рускини Екатерина Селезньова (22.600), Арина Аверина (24.250) и Дина Аверина (24.000). И трите бяха абсолютно безгрешни, с което събраха сбор от 164.800 и запазиха първата си временна позиция в отборното класиране.Американките се включиха в надпреварата с бухалки с Евита Грискенас (20.700), Лаура Зенг (21.150) и Камила Фийли (18.350). Сборът им от 143.500 ги нарежда на 6-та позиция.Отборът на Япония – Сумире Кита (19.175), Чисаки Оива (19.300) и Кахо Минахава (20.450) игра стабилно, но не и безгрешно. Те събраха сбор от 139.175, което ги нареди на 8-мо място. Утре японките за с ленти, където е напълно вероятно оценките да бъдат по-ниски.Беларускините също играха бухалки. Днес Алина Гарнаско беше безгрешна и получи 21.600, Анастасия Салос, която играе едни от най-трудните и рискови съчетания, не беше безгрешна и получи 20.200. Най-опитната от тях Екатерина Галкина изтанцува на един дъх бухалките си и получи 21.900, като измести Боряна Калейн във временното класиране в многобоя и зае третата позиция. Отборът на Беларус събра сбор от 148.00, което ги изстреля на втора временна позиция в отборното класиране.Младият отбор на Украйна достойно влезе в битката на същия уред. Те събраха сбор от 145.700 и се нареждат на временна 4-та позиция, след като Ева Мелешчук получи оценка от 20.450, Кристина Погранична допусна груби грешки и получи 19.200. Другата украинка Влада Николченко изигра напълно безгрешно бухалките си и получи 23.450 за тях.С лента, където базата на оценки обикновено е по-ниска днес играха израелките Юлиана Телегина (18.050), Никол Зеликман (19.350) и Линой Ашрам (21.150). Общият им сбор е 146.200, което към момента им отрежда 3-то място.Италианките днес не бяха безгрешни. Жребият им определи да играят лента, а към отбора се присъедини и Алесия Русо. За лентата си тя получи 17.150. Двете фаворитки във \"фарфале\" получиха съответно 20.500 за Милена Балдараси и 17.350 за съчетанието на Александра Аджерджукулезе, в което тя имаше доста неточности и изпускане. Сборът на Италия е 140.100, което ги нарежда на временната 7-ма позиция.В многобоя към момента първа остава рускинята Дина Аверина (71.350), втора е Линой Ашрам от Израел с (65.950), а трета украинката Влада Николченко със сбор от 65.300. Четвъртото място съответно е за Екатерина Галкина от Беларус с 64.500, а нашето момиче Боряна Калейн е пета само на една десета разстояние със сбор 64.400.Припомняме, че момичетата ни играят цяла седмица и напрежението е голямо. Утре им предстои четвъртият и последен ден от квалификационния етап, от който се определят и финалите на отделните уреди. Два финала (на обръч и топка) вече изминаха, където Боряна Калейн записа две пети места. Утре предстоят и още два финала на бухалки и лента, но все още няма как да знаем дали сме класирани.Момичетата ни ще играят ленти, както и много от основните ни конкуренти. Безгрешната игра там е задължителна предвид по-ниските оценки на уреда. Тези, които утре ще играят бухалки, определено ще се опитат да компенсират резултата си, за да направят максимум за отборната надпревара.Целта пред грациите ни е да се класират до 24-то място в квалификациите, за да могат да започнат борбата за многобой в петък от нула. Там ще бъдат раздадени и 16 квоти за Олимпийските игри. Добре ще бъде за нас по възможност двете ни представителки да попаднат в по-силния поток на класиралите се от 1-во до 12-то място. Това ще им помогне да играят в по-силна група в многобоя, където базата на оценките обикновено е по-висока. Там най-вероятно ще попадне Боряна Калейн, която към момента държи 5-та позиция. Тасева е на 11-та временна позиция.", "date": "2019.09.18", "title": "След третия ден на Световното: Две временни пети места за грациите ни"}
{"url": "https://offnews.bg/bojni/kubrat-shte-gleda-na-zhivo-revansha-mezhdu-dzhoshua-i-ruis-711426.html", "text": "Звездата ни в профибокса Кубрат Пулев обяви пред един от най-атрактивните журналисти в бойните спортове \"The Schmo\", че ще присъства на реванша между световния шампион Анди Руис младши и Антъни Джошуа.Срещата между двамата е в Саудитска Арабия и е насрочена за 9 декември, като победителят трябва да се изправи срещу българина до края на май 2020 година.\"Няма да е лесен мач. Ще видим, ще бъде интересно. Чувствам се добре. Имам мач на 9 ноември в Калифорния и след това очаквам победителя от реванша между Джошуа и Руис.Готов съм за големия мач, да бъда световен шампион. В близко бъдеще хората ще видят, че новият световен шампион ще е Кубрат Пулев.Джошуа е силен и здрав и вероятно мач с него би бил по-забавен, по-драматичен - за хората, за телевизиите, за шоуто\", каза Пулев.", "date": "2019.09.18", "title": "Кубрат ще гледа на живо реванша между Джошуа и Руис"}
{"url": "https://offnews.bg/politika/borisov-otnosheniata-mezhdu-balgaria-i-rusia-ne-sa-loshi-711436.html", "text": "Отношенията между България и Русия не са влошени, обяви премиерът Бойко Борисов след срещата си с министъра на промишлеността и търговията на Руската федерация Денис Мантуров, предаде агенция „Фокус“. Борисов допълни, че отчитайки и историческите, и приятелските отношения - добри и лоши през годините, в момента са те са прагматични, точни и коректни, и взаимноизгодни. „Никога не е стояло във вниманието да разваляме отношенията си с Русия, нито те с България“, уточни премиерът. Той коментира, че стартиращият утре строеж на Балкански поток е много положителен и че по тази тема България и Русия действат заедно.Борисов припомни, че България е заплатила реакторите за АЕЦ „Белене“ и че за страната ни е важно процедурите около проекта да са прозрачни, ясни и точни. „Съревнованието е много голямо между държавите компании на Китай, на Южна Корея. Така че ще се постараем максимално бързо да проведем всички тези преговори. Виждам и огромен шанс, ако параметрите и изпълнението са в рамките на договорените правила, да стане един много добър проект“, обяви Борисов.Премиерът в свой стил коментира и спрените микрофони при посещението на председателят на ЕК Урсула фон дер Лайен у нас: „Оттогава ходя с микрофон в джоба, за да може който иска, да заповяда“.", "date": "2019.09.18", "title": "Борисов: Отношенията между България и Русия не са лоши"}
{"url": "https://offnews.bg/razsledvane/nova-dalavera-s-mliakoto-v-uchilishte-podmeniat-proizvoditelite-s-pre-711423.html", "text": "Нова далавера с доставката на мляко и плодове в училищата по схемите \"Училищно мляко\" и \"Училищен плод\" се заформя в началото на учебната година. Инструкциите, спуснати от Държавен фонд \"Земеделие\", за да я обслужат, са толкова противоречиви, че стотици хиляди деца вероятно ще останат без закуските, които им се полагат.За хаоса алармираха училищни директори, които са в неведение какво да правят след поредните промени, спуснати от ДФЗ, който администрира училищните схеми.На 11.07.2019 г. ДФ „Земеделие“, отдел „Училищни схеми“ изпраща съобщение на електронна поща до над 3400 учебни заведения. В него се казва, че в случай на непроизнасяне на ВАС относно спиране действието на § 23 от ПЗР от Наредбата ще пристъпи към прием на заявления по влезлите в сила изменения на наредбата.Какво се крие зад този енигматичен текст?След поредица от скандали и 8 ремонта на наредбите за училищните схеми, през миналата година се даде възможност на директорите на училищата да си избират доставчик на мляко и плодове. Документът, с който става това се нарича \"акт за одобрение\" и има срок на действие 3 г. Такива \"актове за одобрение\" или да ги наречем за улеснение \"договори\", имат повечето училище в Бълагрия, но не всички.Въпреки това на 01.08.2019 г. новото ръководство на ДФЗ обявява прием на документи по проведени процедури за избор на нови доставчици по двете схеми. Проблемът е, че въпросният параграф 23, цитиран в предишното писмо на ДФЗ, който отваря вратата на такива нови процедури, е спрян от ВАС и не е действащ към момента. Това се потвърждава писмо от 15.08.2019 г. от кабинета на Заместник министър-председателя Марияна Николова, като страна по заведеното дело във ВАС. Дирекция „Правна“ към Министерски съвет се произнася, че актовете за одобрение, издадени от ДФЗ през 2018 г. са в сила за 3 години, а именно до 2021 г.Какво тогава се казва в писмото на ДФЗ до училищните директори? Дали фонд \"Земеделие\" в разрез с решението на съда и в разрез със становището на МС, фондът обявява всички договори (актове за одобрение) за невалидни или писмото му се отнася само за директорите, които нямат договори с доставчици?Ако е първото, училищата изведнъж ще се окажат с по двама доставчици и директорите са в неведение на кой от двамата трябва да плащат.Ако е второто, защо тогава мейлите са разпратени до всички директори, а не само до тези, които нямат договор за доставка на мляко?И още един въпрос, може би най-важният - защо това се прави в началото на учебната година? Ако предишната процедура е била проблемна, имаше цяло лято, през която да се направи нова и да е спуснат ясни инструкции към директорите на училищата.ИнтереситеOFFNews се свърза с няколко производители на мляко, които също са в шок от промените. Те обясниха, че вече са настроили системите си - както за производството, така и за доставките, според количествата и локациите, следващи от одобрените през 2018 г. договори (актове). Ако сега системата се промени, първо това ще струва много пари, второ със сигурност ще има проблем с ритмичността на доставките.Отказвайки да застанат с имената си, всички производители, дадоха пред OFFNews едно и също обяснение защо и в полза на кого се правят тези промени. Според тях целта е да се създаде още едно звено от прекупвачи в системата. Директорите били съветвани да сключват договори с търговски фирми, а не с производители. Самите фирми пък индиректно били свързани с една политическа партия.Злоупотребите вече започнахаЗлоупотребите заради хаоса и неяснотите, които ДФЗ направи с последните си документи вече започнаха. Подмолният начин, по който се извършват, създава впечатление, че ДФЗ или поне някои негови служители, работят в сътрудничество с въпросните търговски фирми за изместване на производителите.Как става това?Иван Дойчев, собственик на такава търговска фирма от района на Сливен и председател на \"Националната асоциация здравословно хранене за децата\", е която влизат още няколко търговски фирми от този кръг, пуска запитване до ДФЗ. Редакцията не разполага с точният му въпрос, но разполагаме с отговора на ДФЗ, който е емблематичен пример за манипулативен текст. В него се казва, че с промени от 22.02.2019 г. \"е въведен нов ред за избор на заявители. С новия ред е премахнат приоритетът на производителите при класиране на предложенията, заличен е служебният избор на ДФЗ, а директорите на учебните заведения са оправомощени да провеждат избор на заявители, съгласно критерии, одобрени от тях.\"С това услужливо писмо фирмите-прекупвачи обикалят училищните директори и им обясняват, че трябва да сключат договор с тях и да разтурят договорите си с производителите.Защо писмото е манипулативно?Буквално написаното в него е вярно. По-важно е какво не е написано.Да, наистина от 22.02.2019 г. са въведени промени. С тях директорите на училищата вече не са длъжни да сключат договор с производител, а вече могат и с прекупвач. Дали това е умно е друг въпрос. По-важното е, че новият ред не касае старите договори (актове за обявяване). Те са тригодишни и важат до 2021 г., освен ако директорът изрично не ги прекрати. Това обаче ДФЗ услужливо не е написало.Още по-услужливо обаче пише друго: \"заличен е служебният избор на ДФЗ\". Това формално също е вярно - от закона е заличено правото ДФЗ служебо да налага доставчици на директорите, които не са сключили договори. Но както уточнихме по-горе, тези договори не се наричат точно \"договори\", а \"актове за обявяване\" и фирмите, които обикалят директорите им обясняват, че точно тези актове са заличени, което не е вярно.", "date": "2019.09.18", "title": "Нова далавера с млякото в училище: Подменят производителите с прекупвачи"}
{"url": "https://offnews.bg/politika/manolova-ako-ne-stigna-do-balotazh-shte-podkrepia-borislav-ignatov-i-711403.html", "text": "Независимият кандидат за кмет на София Мая Манолова се изказа много положително за конкурентите си за поста на \"Московска\" 33 Борислав Игнатов, издигнат от \"Демократична България\" и Борис Бонев от \"Спаси София\".На въпрос дали, ако не стигне до балотаж за кметското място, а за финала се класират кандидатите на \"Демократична България\" или \"Спаси София\", Манолова би ги подкрепила, тя категорично заяви, че ще гласува за който и от двамата стигне до втория тур на вота.Според нея въпросът е дали София им харесва на софиянци.\"Имаме ли зелен град? Почтено ли се управлява? Плаща ли се по няколко пъти за ремонт на ремонта, рекултивация на рекултивацията? Има ли приятелски бизнес кръг, който взема решенията в столицата\", попита Манолова.Тя уточни, че в момента подготвя програмата си за управление на столицата, в която ще бъдат ключени идеи за превръщането на столицата в умен град с изцяло електронна община.Манолова подчерта, че не е необходимо да има собствена листа с общински съветници.Тя посочи, че листата на ДБГ, НДСВ, ЗНС и Път на младите не е нейна, но ще я подкрепя.Според нея управляващите са започнали предизборната кампания с внушения, компромати, помия, което показвало колко много се страхуват от промяната.Бившият омбудсман заяви и че не се гордее с поведението си в защита на кабинета Орешарски.Според нея \"похитеният град - София\" може да се върне на гражданите.", "date": "2019.09.18", "title": "Манолова: Ако не стигна до балотаж, ще подкрепя Борислав Игнатов или Борис Бонев на втори тур"}
{"url": "https://offnews.bg/ikonomika/emigranti-stojte-si-v-chuzhbina-balgaria-se-nuzhdae-ot-vas-711374.html", "text": "Българските емигранти имат по-голяма роля за икономическото развитие на България от чуждите инвестиции. Парите, които идват от българите, работещи в чужбина, всъщност са доста повече от отчитаната от БНБ статистика, тъй като в нея не се включват донесените пари в брой.С кеш-а привлечените средства от емигрантите вероятно достигат над 1,5 млрд. евро годишно.Емигрантите ни са изпратили в България 624 млн. евро. за първата половина на 2019 г. В същото време към края на първата половина на 2019 г. преките чуждестранни инвестиции у нас възлизат на 457 млн. евро.Преводите от българи в чужбина през миналата година са се увеличили с 8,6% спрямо предходната година.С парите от емигрантите техните близки в България покриват текущите си разходи за живот, а част от средствата се влагат и в имоти.Растежът на потреблението на домакинствата до голяма степен се дължи на парите, които емигрантите изпращат на близките си в България.Паричният поток, идващ от емигрантите ни, е много важен за българската икономика. Това е основен инструмент, който стимулира потреблението в България.Стимулираното потребление с тези средства пък крепи възможността да отчитаме икономически ръст.Паричните преводи на българите от чужбина подпомагат и платежния баланс на България намалявайки разходите за заеми на държавата ни.", "date": "2019.09.18", "title": "Емигранти, стойте си в чужбина! България се нуждае от вас"}
{"url": "https://offnews.bg/futbol/slavia-levski-ostava-na-stadiona-v-ovcha-kupel-711404.html", "text": "Най-старото софийско дерби между Славия и Левски все пак ще се проведе на стадиона в \"Овча купел\".Вчера възникна напрежение между двата клуба, след като президентът на Славия Венцеслав Стефанов обвини Левски, че притиска футболния съюз мачът да се играе на националния стадион \"Васил Левски\". \"Сините\" категорично отрекоха да са упражнявали натиск.В БФС вчера е имало среща на представители на клубовете и органите на реда, за да се сложи край на напрежението. На нея е било взето решение срещата все пак да се проведе на стадион \"Славия\".За целта обаче Левски ще получи два сектора, където да бъдат настанени неговите фенове, а не само един, както бе досега. По-голямата част от привържениците ще бъде настанена в сектор В, а останалата ще бъде пратена в сектор Г.Освен това полицията ще трябва да направи и буферна зона, както и различни маршрути, по които фракциите да се придвижват до стадиона без да имат допир една до друга.", "date": "2019.09.18", "title": "Славия - Левски остава на стадиона в \"Овча купел\"?"}
{"url": "https://offnews.bg/medii/redkolegiata-na-bnr-iska-sreshta-sas-sem-za-skandala-s-generalnia-dire-711409.html", "text": "Редколегията на програма „Хоризонт“ заяви готовност за среща с членовете на Съвета за електронни медии, на която да се обсъди ситуацията в Българското национално радио от последните дни, предаде националното радио. Информацията бе публикувана и в сайта на медията.Журналистите отхвърлят внушенията за политически интереси в проведения на 13 септември протест пред сградата на БНР, в който се включиха представители на много медии. В действителност, протестът не бе организиран от представители на политически формации, а от солидарни с колегите си журналисти.Редколегията на радиото посочва и разминаванията в обясненията за спирането на програма „Хоризонт“ за няколко часа в петък, 13 септември, както и във фактите около отнемането на ресора на журналиста Силвия Великова и свалянето ѝ от ефир.На предстоящото си заседание СЕМ трябва да обсъди и обяви какви мерки ще предприеме. В понеделник медийният регулатор изслуша генералния директор Светослав Костов и членове на неговия УС, а председателят на съвета София Владимирова изиска ръководството на радиото да представи детайлна техническа информация за спирането на сигнала. Членовете на СЕМ обявиха, че не са доволни от краткото и неконкретно експозе на Костов, в което той обясни ситуацията. Нарушена е и лицензията на радиото, коментира на изслушването на 16 септември София Владимирова.", "date": "2019.09.18", "title": "Редколегията на БНР иска среща със СЕМ за скандала с генералния директор"}
{"url": "https://offnews.bg/zdrave/chakashtite-belodrobna-transplantatcia-izlizat-na-bezsrochen-protest-711408.html", "text": "Чакащите за белодробна трансплантация започнаха безсрочен протест. Те настояват за конкретни срокове за решаване на проблемите им и смятат, че това е отговорност на министъра на здравеопазването. Преди дни беше организирана пресконференция, на която  председателят на Асоциация пулмонална хипертония Тодор Мангъров съобщи, че в момента нито един пациент няма реален шанс да бъде трансплантиран. Днес протестиращите са пред Министерството на здравеопазването с искане за оставката на министър Ананиев.Г-н Мангъров, пореден протест, нищо ли не се е променило?От последния протест, който беше преди година и половина, нищо не се е променило. Има една-единствена белодробна трансплантация, която се случи на млада жена от Варна, но имайки поглед върху ситуацията с белодробната трансплантация в страната, аз специално я определям като медицинско чудо, със случайностен характер.След като тази трансплантация беше направена, нищо не е канализирано, няма създадена практика, няма създадени контакти с клиника. Нито един български пациент след тази трансплантация не може да бъде трансплантиран.От миналата година досега няколко пациенти починаха, в момента 19 души чакат за белодробна трансплантация и ако възможно най-бързо не се реши този проблем, тези хора ще умрат. Единственият вариант да се спасят е да емигрират. Хората, които емигрират, всъщност се спасяват. За момента 4 души са емигрирали. Трима са успешно трансплантирани, един се лекува с иновативна терапия, която е недостъпна за страната ни, и е стабилизиран. Имам лична информация, че още 4-ма души са предприели активни дейности по емиграция.Решение ли са мерките, които предприе министерството, за обучаване на български екипи и въвеждане на практика по трансплантиране на бял дроб у нас?Всяка дейност, която се прави в тази посока, е добра и изключително полезна. Въпросът е, че много от нещата трябва да се правят успоредно, а не на парче, каквато тенденция се създава. Успоредните дейности биха могли да доведат едновременно до създаване на център за трансплантация и до трансплантирането на българи, докато чакаме създаването на този център.В момента вниманието е концентрирано в това, че екип ще заминава на обучение, макар че се забави, предвидено е в началото на 2020 да замине за обучение в Университетската болница във Виена. Което означава, че трансплантация у нас няма да може да бъде направена по-рано от края на 2020-2021 година. Дори и това е оптимистичен срок. А какво ще се случи със спешните пациенти докато чакаме?Ние сме тук, за да питаме какво решение е намерило здравното министерство за тези, на които в момента им е необходимо трансплантиране, а те не са никак малко.Говореше се за това, че се търсят алтернативни варианти с клиники в Германия.Германия е член на Евротрансплант, а клиника, която е член на Евротрансплант, няма как да обгрижи български пациенти, понеже друга клиника член на Евротрансплант - Университетската болница във Виена вече ни отказа.Евротрансплант е обединение на едва 8 държави, в които има традиции в трансплантирането на бял дроб, каквито са Испания, Англия, Скандинавските държави, а те не са член на Евротрансплант. Там трябва да се търсят възможности. Но такава възможност за момента не е търсена.В момента е предложена за обсъждане промяна в наредбата, която регламентира плащанията за операции извън страни от Евротрансплант. Това също е добра стъпка, но пак е решение на парче. Кой ще търси офертата на този пациент за лечение примерно в клиника в Щатите?Какво очаквате да се случи днес?Очаквам министърът да ни приеме и категорично да заяви какви дейности планира, а това, което мен персонално би ме удовлетворило, е не само да изброи дейностите, а да каже в какъв срок е реалистично да бъдат осъществени и кой конкретно е отговорен за всяка една от тях.Да се иска оставката на здравния министър за цялостните проблеми с трансплантациите у нас е малко нередно, понеже той няма как да бъде специалист по всички въпроси. Но при положение, че повече от година и половина не е правено нищо, разбира се, че той е виновен, защото не е назначил човек, който да се занимава с конкретния казус.До момента, в който нямаме яснота какво ще се прави, в какъв срок и кой е отговорен ще искаме оставката на здравния министър, защото негова е отговорността за бездействието. След това, когато е ясно кой е ангажиран, ще се търси персонална отговорност.", "date": "2019.09.18", "title": "Чакащите белодробна трансплантация излизат на безсрочен протест"}
{"url": "https://offnews.bg/sviat/evrodeputatite-shte-obsazhdat-brekzit-711402.html", "text": "Евродепутатите ще обсъдят и гласуват днес проекторезолюция за актуалното състояние по напускането на Обединеното кралство от Европейския съюз на пленарното си заседание в Страсбург.В дебата ще участват председателят на Европейската комисия Жан-Клод Юнкер и главният преговарящ за Брекзит Мишел Барние.Засега датата, на която трябва да се състои Брекзит, е 31 октомври.", "date": "2019.09.18", "title": "Евродепутатите ще обсъждат Брекзит"}
{"url": "https://offnews.bg/112/otkriha-tialoto-na-22-godishen-belgietc-padnal-ot-iahta-711411.html", "text": "Открито е тялото на 22-годишния белгиец, който падна от яхта в района на Морска гара – Варна, говорителят на варненската полиция.По тялото на младия мъж следи от насилствена смърт.Сигнал за инцидента е бил подаден на 16 септември от приятели на изчезналия. Компанията е била на яхта, която се е намирала в района на Морската гара.", "date": "2019.09.18", "title": "Откриха тялото на 22-годишен белгиец, паднал от яхта"}
{"url": "https://offnews.bg/izvan-terena/ronaldo-razkri-kolko-pari-i-luksozni-koli-pritezhava-711406.html", "text": "Голямата звезда на италианския футболен гранд Ювентус Кристиано Роналдо разкри подробности за финансовото си състояние и луксозните автомобили, с които разполага. По думите му, предадени от \"Сън\", състоянието му е около половин милиард долара.\"Не съм на 100 процента сигурен, но в банковата ми сметка има добри пари. Колите ми са 17, струва ми се. Най-много обичам да карам комфортния Ролс-Ройс. Имам също по два автомобила Бугати, Ферари и Макларън\", казва Роналдо, който през миналото лято премина в Ювентус от Реал (Мадрид) срещу 117 милиона евро.Той говори и за отношенията си с аржентинеца Лионел Меси, с когото повече от десетилетие си оспорват кой е номер 1.\"За мнозина беше изненада, че си говорихме на церемонията на УЕФА. Не сме приятели, но делим футболната сцена от 15 години и имаме добри отношения. Той ме кара да ставам по-добър като играч, както и аз него. Меси е най-добрият футболист, срещу когото ми се е налагало да играя\", коментира още Роналдо.", "date": "2019.09.18", "title": "Роналдо разкри колко пари и луксозни коли притежава"}
{"url": "https://offnews.bg/ikonomika/voevodata-kontrera-poiska-sanktcii-za-folksvagen-i-turtcia-ako-zavoda-711415.html", "text": "Над 15 000 могат да работят в завода на Volkswagen, ако той е в България, БВП на страната ще нарасне с 3%. Тези изчисления, придружени с прогноза за развитието на северните софийски райони, повишаване на жизнения стандарт на десетки хиляди семейства и подобряване на инфраструктурата в столицата, направи председателят на политическа група „Патриоти за София“ в Столичния общински съвет и член на националното ръководство на ВМРО – Българско национално движение Карлос Контрера.Според него а готвената сделка е в остро противоречие с международното законодателство.Контрера цитира и спекулации в турската преса, според които правителството в Анкара готви огромна обществена поръчка и смята да снабди турската администрация с автомобилите, произведени в бъдещия завод.Построяването на завода в Турция, а не в България, би означавало лицемерие и беззаконие, твърди той.Според Контрера, ако бъдещата производствена мощност бъде в столичния район „Кремиковци“, там ще бъдат разкрити 15 000 нови работни места със средна работна заплата над 3000 лева, а износът на предприятието при пълен капацитет от 700 000 автомобила годишно би достигнал до близо 15 милиарда лева на година.Според него, ако заводът бъде изграден в Турция, това ще означава погазване на работещи споразумения, легитимиране на корупционни схеми на най-високо ниво и не на последно място – излишен подарък към една държава, доказала многократно, че не желае да се впише в Европейския съюз.", "date": "2019.09.18", "title": "Воеводата Контрера поиска санкции за Фолксваген и Турция, ако заводът за коли не е в София"}
{"url": "https://offnews.bg/ikonomika/prodazhbata-na-e-vinetki-zatrudnena-zaradi-obnoviavane-na-softuera-si-711417.html", "text": "Продажбата на електронни винетки рано тази сутрин бе затруднена заради обновяване и надграждане на софтуера, съобщи Агенция \"Пътна инфраструктура\".Надграждането на системата е извършено между 3 и 8 ч тази сутрин и вече е приключило. Електронната система в момента работи нормално.Електронни винетки могат да се купят от всички канали за продажба - онлайн чрез www.bgtoll.bg, www.vinetki.bg, www.tollpass.bg, www.digitoll.bg, www.A1.bg, мобилното приложение BGTOLL, от терминалите за самотаксуване и терминалите “Cashterminal” в мрежата на Интеркапитал груп”, на гишетата в областните пътни управления и по ГКПП, както и на каса в Български пощи, Easy Pay и на бензиностанциите ОМВ, “Петрол”, “Еко” и “Лукойл”.", "date": "2019.09.18", "title": "Продажбата на е-винетки затруднена заради обновяване на софтуера, системата вече работи"}
{"url": "https://offnews.bg/nashite-avtori/kalin-terzijski-lekarite-negodnitci-711412.html", "text": "Защо ли не съм лекар вече?Така се питам и гледам как репортер, опасно и стряскащо амбициозен, напада с въпроси един дебел лекар, който се опитва да влезе в своя черен мерцедес-бенц.Знаете ли, мили господа, колко вида са леките автомобили на тая фирма?Аз не знам, но вий знаете, защото нема българин да не знае такива основополагащи и жизненоважни за културния човек неща – като колко вида и класа мерцедеси има, както и за колко Барса купи последния нигериец, когото купи. Мерцедесът на лекаря беше... като да беше спортен или поне доста спортееше или беше просто нисък и доста амбициозен, почти колкото репортера, да речем, но вероятно невероятно по-скъп. Българските журналисти обикновено са доста евтини. Скъпа кола, казвам ви.Лекарите, по мое време, да речем към 1998-ма – взимаха заплата около 170 лева.Тогава с тая заплата можеше да се купят 30 хляба, двайсет пилета, два килограма сирене, да се плати токът... но не и да се плати телефонът; и в никакъв случай – да се плати парното, да се отиде на почивка до Хисаря или до Банкя или да се купи подарък на малкото детенце дома.Естествено – имаше лекари, които ходеха на почивка и на Марс и на Луната и на Юпитер и къде ли не; и тогава също сума ти и лекари беха ловджии и си купуваха патрони за специалната ловна карабина за по петдесет лева парчето (патрона).Когато става въпрос за здравето и когато те притиснат здраво, и когато няма къде да ходиш – плащаш и с кръв, и с душа, и дома си продаваш.А тоя, който те е притиснал, си свирка някоя популярна мелодия по свой избор.Аз говоря за себе си. Винаги и единствено за себе си. И който тъпанар сметне, че това е от неинформираност или от някаква злокачествена форма на егоцентризъм – ще му кажа: честният човек говори за себе си; той себе си знае и за себе си и за своите постъпки отговаря. И ако дава пример – дава го със себе си. И за добро, и за лошо.И така: аз взимах 170 лева. А тия, които също взимаха по 170 или 230, но ходеха на лов в Словакия (страхотна ловна дестинация, казвам ви, Карпатите...)....те, мили господа, правеха същото, което правеше и този господин с мерцедеса от репортажа с активния и опасно амбициозен журналист.Крадяха.Крадяха здравето, парите, живота, сърцата, смисъла, почтеността, спокойствието и радостта на хората. И ходеха ли ходеха – на конференции в Сан Ремо и на ловни сафарита в Памир.Всички винаги сме знаели колко крадат някои лекари в България!Защото, когато притиснеш някого чрез здравето му; и когато само ти си човекът, който може да помогне, когато извиеш някому ръцете така, че ставите почнат да пукат и да се трошат, когато поставиш някого в такава безизходица, че е готов да ти направи попара от кръвта си, та да лочиш – тогава ти остава едно......остава ти да си сложиш дебелите очи, да станеш циничен като палач. И да взимаш, колкото можеш!Лекари винаги са взимали и винаги са изнудвали болните хора по най-чудовищен начин. Бил съм лекар и го знам.Сега ще кажа така: Само някои лекари.Но може ли да има невинни в една гилдия, щом в нея се правят най-грозните възможни престъпления – срещу болни и безпомощни хора – и тия, които извършват престъпленията, биват търпени и се налага не хора от гилдията, а съвсем външни хора да поправят разваленото?Репортери да ловят мръсниците?Може ли да има невинни сред тия, които търпят и си затварят очите за такава очевидна и повече от чудовищна вина?57 бона, мили господа и дами, плахо подтичващи из горските сенки с ефирни роби от Ерменеджилдо Дзеня (хоп, Дзеня е фирма за луксозно мъжко облекло, нали, това е важно, това е изконно българско знание!). 57 бона!Това говедо е взимало заплата (и кой му я е давал?), за да поставя стентове в коронарните артерии на десетки здрави хора - толкова пари, с колкото живеят на месец 57 обикновени семейства!И естествено – подобно моите колеги от далечния минал век – е ходело на почивчици на острови и разни такива мазни дестинации.Когато няма накъде да ходиш – траеш си. Колкото ти поискат – даваш. Това, че си си плащал осигуровки – няма значение. Колкото кажат, че струва – вярваш. Лекарите са светци, защото може и да не ти вземат пари. Или поне парите, които ти вземат да не са толкова, че като ги дадеш, да се полееш с бензин и да се запалиш, защото няма да можеш да ги върнеш никога, ако ще и да живееш три живота.Изнудването на човек в безизходица, използвайки като инструмент за изнудване професионалното знание (превърнато в някаква мрачна езотерика: само ние знаем какво е „коронарна обструкция с тиха исхемия и помпена инсуфициенция!), та изнудването на човек в безпомощно положение и беззащитен – е престъпление, което няма равно на себе си по низост.А сега помислете за съвременната медицина.Отново казвам: част от лекарите.Но какво правят другите, честните? Та не е увиснал още ни един от тия – нечестните мръсници – обесен надолу с главата от колегите си, с разпран корем и с наслагани поне двайсет излишни стента?Какво правят честните лекари, докато някой създава такова име на гилдията им?Време е да помислим за ситуацията в съвременната медицина.И добър ден.", "date": "2019.09.18", "title": "Калин Терзийски: Лекарите негодници"}
{"url": "https://offnews.bg/dw/1995-2019-palnoto-ovladiavane-na-balgaria-711418.html", "text": "Има ли граници, които властта не би преминала, за да се разправи с опонентите си и да защити териториите си? Този въпрос рядко е отеквал така ясно, както след събитията от последните дни.\"Оптимистичната\" гледна точкаВ множеството коментари се очертават две основни гледни точки. Едната е, бих казал, плахо оптимистична. Или най-малкото - не толкова песимистична, колкото другата. С две думи тя гласи: това е дъното, повече няма накъде.Когато кафявата интернет-бухалка на властта пусна голите снимки, за да изнудва един от кандидатите за кмет на София, а след това най-различни медии се възмутиха и разграничиха от нея, мнозина изразиха крехка надежда, че така повече няма как да продължава и че е дошъл денят, след който вече поне ще е ясно какво НЕ е журналистика.После, когато се разигра сценарият с „готвения преврат“, а докараните с автобуси малки, големи и още по-големи мутри плъзнаха по улиците, за да компрометират и обезсилят протестите срещу избора на главен прокурор, някои казаха: „Какво толкова? Номерът е левашки и изтъркан. И само издава безсилието на сценаристите“.Когато пък Силвия Великова бе първо отстранена (защото не припява в хора, поддържащ кандидата за главен прокурор), а след няколко часа - възстановена, мнозина заключиха, че поръчителите са се уплашили и че истинската журналистика все още има съпротивителни сили.По-песимистичната гледна точкаАз лично споделям другата, по-песимистичната гледна точка, според която граници и дъно по-скоро няма. Тя, впрочем, много бързо бе потвърдена от реалността. Когато например повечето от най-масовите „медии“ (включително т.нар. обществена телевизия) дружно се впуснаха да изпълняват спуснатия им отгоре сценарий с „държавния преврат“ и се наредиха плътно до кафявия сайт, от който преди това се разграничаваха. Така границата между журналистика и НЕжурналистика пак беше грубо прегазена - защото да заливаш публиката си с помия и да я лъжеш напоително в праймтайма е горе-долу едно и също.Да, вярно е, че номерът с контрапротестите и провокаторите е стар. Само че никога не е бил прилаган в такава двойно извратена форма (плащаш на някого, за да се прави, че друг му е платил да протестира срещу теб). И не е вярно, че не минава. В последните дни разни лица обикалят студиата, за да повтарят, че на протестите е имало \"яки момчета с черни потници и по чехли\", което показвало, че “криминалният контингент и групировките се чувстват засегнати“ от избора на главен прокурор. За хора, които могат да прибегнат до такава мерзка лъжа, граници няма - те не биха се спрели пред нищо.Накъде се движимЗа случая със Силвия Великова ще си позволя да кажа повече, понеже съм преживял нещо подобно преди много години, а сравнението от една по-далечна перспектива дава възможност да преценим накъде се движим. Преди почти 24 години, след няколкомесечни протести срещу цензурата в „Хоризонт“, бяха уволнени седем журналисти. Между тогавашните и днешните събития има много прилики, така че човек би могъл да си каже, че нищо не се е променило. Изпълнителите са от същия тип хора, назначени, за да изпълняват поръчки. За действията си те пак дават някакви идиотски обяснения като „несъответствия с длъжностната характеристика“ и „отклонения от технологичната дисциплина\". Пак говорят небивалици за плурализма, по чиято логика истината може да се пуска само ако за баланс се тиражират и лъжите. Посмъртно крият кой им е наредил, въпреки че накрая самите те отнасят последствията.Тук някъде започват разликите, които показват, че все пак за тези 24 години промяна има. Но тя не е към по-добро. Тогава поръчителите бяха общо взето известни. И бе съвсем ясно, че уволнението е политически мотивирано. Днешното отстраняване е нещо като криминален акт на „неизвестни“ извършители. Поръчителите дружно твърдят, че нямат нищо общо и дори се изкарват жертва на нечий заговор.Освен това за 24 години нивото и на изпълнителите, и на поръчителите е спаднало драстично, което отразява общата кадрова тенденция към все по-дълбока професионална, интелектуална и морална нищета.Тогава беше по-лекоПубличната и медийната среда също се сгромолясаха през тези 24 години. Затова, от дистанцията на времето, дори ми се струва, че на уволнените тогава им беше по-леко. Хората, събрали се през 1995 да протестират срещу цензурата на „Драган Цанков“, бяха поне толкова, колкото сега трудно се събират и на най-големите митинги. Днес широките народни маси отдавна не се вълнуват от свободата на словото. \"Заслугата\" за което е и на самите медии.Тук една „дребна“ подробност, за която вероятно не всички си дават сметка. Силвия Великова бе отстранена не само защото не си мълчи, а преди всичко защото знае. Защото е единственият човек в това радио, който разбира, следи, помни и може да обясни на аудиторията безобразията и зависимостите в специфичната и оплетена в процедурни хватки прокурорско-съдебна тема. В повечето от най-масовите медии такива хора отдавна няма. Ако Силвия бе уволнена (каквито случаи изобилстват на други места), тя просто нямаше да може да си намери работа. Знаещите са опасни, вредни. И затова са нежелани.Преди 24 години още нямаше Закон за радиото и телевизията, СЕМ, \"обществени\" медии и частни телевизии, а България не членуваше в ЕС. Въпреки това, или може би именно заради това, имаше надежда. Надежда, че промяната предстои. Че по-доброто бъдеще се вижда на хоризонта.Лика-приликаВсеки може да прецени какви надежди има днес. Когато огромна част от медиите са овладяни, прочистени и заключени на територията на НЕжурналистиката, а подчиняването на малкото все още съществуващи изключения изглежда въпрос на време. Когато и самата държава е завладяна, а институциите ѝ са подчинени и впрегнати в една все по-открито репресивна машина.Онези, които си поръчаха мутрите по улиците, като манталитет и начин на действие са си лика-прилика с тях. А когато държавата заприлича на „криминалния си контингент“, няма граници, които да не могат да бъдат прекрачени.Б. ред. - Коментарът на Ясен Бояджиев препечатваме от ", "date": "2019.09.18", "title": "1995-2019: пълното овладяване на България"}
{"url": "https://offnews.bg/drugi/georgi-shikov-otpadna-za-svetovnoto-po-shtangi-v-pataia-zaradi-nepokri-711407.html", "text": "Непокрит норматив спира от участие Георги Шиков на световното първенство по вдигане на тежести, което започва днес в Патая.Състезателят в кат. 109 кг трябваше да пътува за Тайланд идния понеделник, но поради по-слаби от очакваните резултати в контролните изпитания, треньорският щаб и ръководството на федерацията са преценили той да остане в София.Така в кат. 109 кг ще имаме само един представител – Васил Господинов. Само двама от българите ще се състезават в групи А – Божидар Андреев, който е с втората най-висока заявка в кат. 73 кг и Васил Господинов.Другите четирима наши представители са в групи Б. Първенството започва тази сутрин и първа на подиума от българите излиза Даниела Пандова при най-леките в кат. 45 кг.", "date": "2019.09.18", "title": "Георги Шиков отпадна за световното по щанги в Патая заради непокрит норматив"}
{"url": "https://offnews.bg/zdrave/nad-1-milion-hospitalizatcii-sa-izvarsheni-u-nas-za-parvite-shest-mese-711420.html", "text": "1 154 725 са хоспитализациите в болниците през първата половина на 2019 г. Използваемостта на леглата е 65%, а средният престой - 5 дни, съобщава clinica.bg, цитирайки данни на Националния център по обществено здраве. В справката не са включени ведомствените лечебни заведения.През миналата година са регистрирани 2.2 млн. хоспитализации, които през 2019 г. вероятно ще бъдат надхвърлени, ако се запази тенденцията и през второто тримесечие. Най-голяма е честотата на хоспитализациите в многопрофилните болници - 621 170 души. Използваемостта на леглата в тях е 67%, а средният престой – 5.2 дни. Следват ги частните клиники с 360 508 души, използваемост на леглата 61% и средният престой - 3.9 дни.В специализираните болници са лежали 67 726 души, а в комплексните онкологични центрове - 31 482 души. Болниците по рехабилитация са избрали 48 016 пациенти, използваемостта на леглата при тях е 69%, а престоят най-дълъг - 7.2 дни.Хоспитализациите в България са едни от най-многобройните в ЕС на глава от населението. По данни на Евростат през 2016 г. те достигат 3 млн., с които оглавяваме статистиката за ЕС. Въпреки опита да се овладее постоянното им нарастване, през 2018 г. над 2.2 млн. души са получили болнична помощ или почти всеки пети българин е лежал в болница поне веднъж. Тенденцията се запазва и тази година, дори има сериозни основания да се смята, че ще бъде отбелязан ръст.В същото време по данни от 2016 г. на европейската статистическа агенция, България е на предпоследно място в ЕС по брой прекарани дни в болница – средно 5.3. Тази година пролежаните дни в лечебно заведение са още по-малко – средно 5, а в частните болници дори падат на 3.9. Досега само в Холандия хората са прекарвали по-малко дни в болница – средно по 4.5 дни. В същото време в Чехия средният престой е 9.6 дни, а в Хърватия, Франция и Германия - 9 дни.", "date": "2019.09.18", "title": "Над 1 милион хоспитализации са извършени у нас за първите шест месеца на 2019"}
{"url": "https://offnews.bg/politika/varnenetc-vleze-v-kmetskata-nadprevara-s-vosachna-figura-na-putin-vid-711468.html", "text": "49-годишният Цветан Атанасов обяви днес кандидатурата си за кмет на Варна в присъствието на восъчна фигура на Владимир Путин.Атанасов е издигнат от партия \"Български социалдемократи\". В града е популярен като създател и собственик на \"Ретро музей\" с предмети от бита, автомобили, мотоциклети от времето на социализма. Аз харесвам политиката на г-н Путин. И това е една препратка към руския народ, към руските туристи, които да видят, че има кандидат, има град и има хора, които не се отричат, заяви Цветан Атанасов до восъчната фигура на руския президент.Кандидатът за кмет твърди, че през последните години руските туристи са си тръгнали от Варна и от това страдали туризмът и икономиката на града.", "date": "2019.09.18", "title": "Варненец влезе в кметската надпревара с восъчна фигура на Путин (видео)"}
{"url": "https://offnews.bg/politika/protest-pred-parlamenta-deputatite-shte-obsazhdat-po-lekite-prisadi-n-711401.html", "text": "Възможността за намаляване на присъдите на убийци и изнасилвачи след самопризнания да отпадне от законодателството ни ще обсъждат депутатите от правната комисия в парламента днес. Преди заседанието на комисията близки на убити ще протестират пред Народното събрание Те искат тази врата в закона да бъде затворена, за да не избягват жестоките престъпници доживотните присъди. Бабата на 7-годишната ще внесе в НС 15 хиляди подписа с искане за спешна промяна в закона. Предложенията за промени дойдоха именно след убийството на детето, както и двойното убийство в . БСП, \"Обединените патриоти\" и \"Воля\" настояват да отпадане на възможността за съкратено производство и намаляване на присъдата при убийства и престъпления, довели до тежки телесни повреди. Колегите им от ГЕРБ искат запазване на института, но при въвеждане на строги ограничения, припомня БНТ. ", "date": "2019.09.18", "title": "Протест пред парламента, депутатите ще обсъждат по-леките присъди на признали си убийци"}
{"url": "https://offnews.bg/medii/i-razsledvashtiat-zhurnalist-marin-nikolov-napusna-nova-televizia-711421.html", "text": "След освобождаването на Миролюба Бенатова и Генка Шикерова, от Нова телевизия си тръгва и третият изявен разследващ журналист в медията Марин Николов.За това се разбра от негова публикация във фейсбук. Ето я:В момента като разследващ журналист на Нова телевизия бе върнат Васил Иванов, който напусна след шумен скандал преди две години. В медията го привлече лично новият собственик Кирил Домусчиев", "date": "2019.09.18", "title": "И разследващият журналист Марин Николов напусна Нова телевизия"}
{"url": "https://offnews.bg/interviu/stanah-svidetel-na-natiska-nad-programa-horizont-711413.html", "text": "Госпожо Късовска, защо подадохте оставка като зам.-главен редактор на Програма „Хоризонт“ на БНР и размислихте ли, както Ви призовава генералният директор Светослав Костов? Вчера той заяви, че се надява „разумът да надделее“.Аз подадох оставка в момента, в който разбрах, че директорът на „Хоризонт“ Ивайло Савов е пенсиониран и програмата се поема от бившия вече главен редактор, който беше назначен за изпълняващ длъжността директор на Програма „Хоризонт“, Николай Кръстев.Подадох оставка в този момент, защото бях свидетел, че това е резултат от натиск, който беше упражняван върху ръководството на програмата в продължение на цяла една седмица. Този натиск започна от понеделник миналата седмица, като интензивността му се засилваше към края на седмицата. Той беше упражняван върху бившия вече директор на Програма „Хоризонт“ господин Ивайло Савов. Аз станах свидетел на това, тъй като ние с него – той като директор, а аз – като заместник главен редактор - делим почти едно и също работно пространство, като всъщност между нас стои една стъклена преграда. Много често тя е отворена, за да улеснява работния процес между нас, така че станах свидетел на директен натиск от страна на господин Светослав Костов върху господин Ивайло Савов да се случи това, което се случи по-късно и което направи изпълняващият длъжността директор Николай Кръстев: Силвия Великова да бъде отстранена от ресора „Правосъдие и съдебен ред“, където от години работи, и да бъде отстранена от ефира като водеща на сутрешния блок на Програма „Хоризонт“ – „Преди всички“.Господин Ивайло Савов в сряда следобед ме повика и ми каза, че при него е пристигнала заповед, показа ми я, че Силвия Великова трябва да бъде командирована през следващите дни в Стара Загора, за да обучава екипа на Радио Стара Загора. Бях изключително изненадана от това, защото Силвия беше в график да води. Това е абсолютно необичайна практика. Графиците се нарушават само в извънредни случаи, непредвидени обстоятелства, като болест или други такива. Те са нашите вътрешни документи, по които работим, те минават през подписи, през различни управленски нива и се утвърждават. Затова за мен това беше изключително нелогично, неправилно и дори бих могла да кажа – прецедент спрямо вътрешния ред и правилата в Програмата.Господин Савов ме информира, че няма да изпълни тази заповед въпреки всички последствия, които ще има след това. На следващия ден той беше пенсиониран много бързо.Какви бяха мотивите на господин Костов за това настояване Силвия Великова да не е в ефир и да не води съдебния ресор?Нямам представа. Господин Костов не е говорил с мен през това време. Аз просто ставах свидетел на разговорите, които се водеха – не на всички, разбира се – между господин Ивайло Савов и господин Светослав Костов.Междувременно през тези дни господин Ивайло Савов, като директор на Програмата тогава, и господин Николай Кръстев дойдоха при мен и ми казаха, че Силвия Великова ще бъде свалена като водещ на \"Преди всички\" и като отразяваща събитията в съдебния ресор. Имало предупреждение, че ако това не стане, щяло да се случи нещо лошо с Радиото.Какво?Нямам представа. Попитах ги, никой не ми каза за какво става въпрос. Аз казах, че съм категорично против. Не бих подкрепила подобно нещо като заместник главен редактор, който отговаря за репортерите и кореспондентите в страната, който утвърждава ресорите и който се занимава с ежедневното разпределение на ангажиментите на репортерите, тоест определя кой на какво събитие да отиде, кое събитие да отрази и т. н. Всичко това става на базата на нашите вътрешни правила, които ние спазваме, които за нас са важни. Вътрешните правила на база заповед с ресорното разпределение на всички репортери.Тук държа да кажа, че от години в един ресор има не по един, а по трима, на места – дори по четирима репортери. Те, разбира се, се повтарят в различни ресори, защото все пак тематично ресорите не са малко. Репортерите на „Хоризонт“ също не са малко, но ние като обществена медия и Програма държим да спазваме задължението си и да обхващаме максимален кръг от събития, които да отразяваме.Правилно ли разбирам думите Ви, че решението на Светослав Костов е продиктувано от външен натиск?Моето впечатление е такова. Не мога да кажа обаче от кого. Дори смятам, че това, което направи господин Николай Кръстев, въпреки че той пое вината и отговорността за това, не е негово решение и мисля, че никой в Програма „Хоризонт“ не се съмнява в това.Какво се случи вътре в Програмата, сред колегите, когато стана ясно, че Силвия е свалена от ефир?Това, което всички видяха. Програмата реагира веднага в защита на принципите и на свободата на словото, защото от всеки от нас, работещ в Програмата, това беше разпознато и прочетено като неправомерен натиск отвън.Как си обяснявате крайния и безпрецедентен ход за спиране на Програма „Хоризонт“ от ефир?Един от поредните абсурди, които се случиха. Нямам обяснение. Аз до последно не вярвах и не очаквах, че това ще се случи. Защото, както всички разбраха, това е абсолютно безпрецедентно – пет часа Програма „Хоризонт“ да излъчва и да няма ефир. Националното радио и Програмата са част от националната сигурност на страната и те са длъжни да информират населението и хората се информират през Радиото, ако, не дай Боже, настане бедствие. Затова сигналът, който ДАНС изпрати до Прокуратурата, че това е действие, насочено и срещу националната сигурност на страната, смятаме, че беше изключително адекватен и смятаме, че едно подобно действие не може да стане без пълното съзнание за последствията за това, което се случва, на генералния директор на Българското национално радио.Нали си давате сметка за какво става въпрос? За безпрецедентно спиране на ефира. Вчера в становището си Прокуратурата беше категорично ясна, че не е имало абсолютно никакви причини за това нито вътре в Радиото, нито отвън. Мина се през всякакви объркани обяснения, че става въпрос за профилактика на предавателите, което категорично стана ясно, че не е така; че става въпрос за профилактика на излъчващото студио, което също категорично стана ясно, че не е така.Очакваме тук независимата съдебна власт да си свърши работата, но за нас е много важно каква е отговорността на генералния директор в този момент и как той я носи.Реалистично ли е да се говори, че друг може да носи отговорността? Визирам директора на дирекция „Техника“, който в момента е „под прицел“.Абсурдно е според мен. Всъщност след това, което се случи, сме свидетели на ред неадекватни решения, които доведоха до криза в Програма „Хоризонт“. Очевидно изборът на технически директор, който да предизвика такъв, много меко казано, технически гаф – спирането на ефира на Програмата, е престъпление, избирането на и.д. главен редактор, който с действията си доведе до тази криза в Програмата и допусна да бъде проводник на натиск над нея. Колко още решения трябва да бъдат взети може би в тази посока, за да се види, че нещо в управлението на Радиото не е наред?Правилно ли разбрах, че директорът на дирекция „Техника“ е назначение на сегашното ръководство, че е част от екипа на г-н Светослав Костов?Да, директорът на дирекция „Техника“ Пламен Костов е назначен от господин Светослав Костов. Той не е външен човек за Радиото, бил е дълго време звукорежисьор в Радиото. По времето на една предна криза в БНР, когато Иван Бориславов беше назначен за директор и имаше протести, Пламен Костов беше административен директор и тогава, отново по негово време, сигналът на програма „Хоризонт“ беше спрян и започна излъчване от студио на Програма „Христо Ботев“.Какво предстои? Виждам, че редколегията на Програма „Хоризонт“ е поискала среща със Съвета за електронни медии.Да. Трябва да кажа, че редколегията е орган на самоуправление, творчески орган вътре в Програмата, изключително важен. Той е изборен орган – всяко звено в Програмата избира свои членове в редколегията и тя има силата да се изказва по всички проблемни казуси в Радиото, свързани с организацията на работата, с решения на ръководството. Много често редколегията критикува ръководството, излиза със свои становища на несъгласие. Тоест, ако можем така да кажем, тя е вътрешното представителство на всички работещи в Програма „Хоризонт“. Тя не е ръководството, това са работещите в Програмата.Какво да очакваме от СЕМ?Това е регулаторът на Българското национално радио. Очакваме да видят реалността такава, каквато е и да не бягат от отговорността си, защото СЕМ избира генералните директори на Радиото, СЕМ е органът, който може да налага санкции, СЕМ е органът, който може да дава оценки на работата им и СЕМ е органът, който би могъл да ги отстрани, ако прецени, че те не се справят с отговорността, която имат.Вашата оставка твърдо остава подадена и няма да я оттеглите?Не, не бих оттеглила оставката си. Аз съм в оставка. Продължавам да изпълнявам работата си, тъй като в момента „Хоризонт“ реално е обезглавена и без ръководство. Все пак ние сме отговорни хора. Програмата няма да остане без оперативна организация. Изпълнявам задълженията си, докато бъда върната там, където бях, преди да поема този пост – в новинарския център на „Хоризонт“. Очаквам това да се случи. Не бих размислила и не бих оттеглила оставката си, защото не бих искала да бъда част от това, което се случва в Програмата и от тези управленски решения.", "date": "2019.09.18", "title": "Станах свидетел на натиска над Програма \"Хоризонт\""}
{"url": "https://offnews.bg/volejbol/viktor-josifov-ne-malko-mnogo-ne-ni-dostiga-711405.html", "text": "Капитанът на волейболните ни национали Виктор Йосифов заяви след загубата на България от Италия с 1:3 гейма в последния ни мач от предварителна група А на европейското първенство, че съставът ни е допуснал много грешки, а това е недопустимо за това ниво.“Допуснахме много леки топки да паднат, което е недопустимо на това ниво. Не 1-2, а поне десет топки през целия мач, които си спомням. Тези класни отбори, като Италия не прощават.Това малкото, което не ни достига, всъщност е доста и много. Изглежда малко, но не е така. Какво не ни достига? Има огромна разлика в класите, липса на скамейка.Това са играчи (б.р. италианците) от топ отборите на Европа, а ние дори да не искаме да си го признаем - имаме само един играч в топ отборите на Европа. Това е разликата”, коментира критично Йосифов.", "date": "2019.09.18", "title": "Виктор Йосифов: Не малко, много не ни достига"}
{"url": "https://offnews.bg/kultura/chudovishteto-koeto-vinagi-se-vrashta-710985.html", "text": "Чудовището се завърна. Така може да се обобщи поредната епидемия на ебола в Конго, която само за една година уби над 2000 души. Заради кризата със смъртоносния вирус, Руанда затвори границите си, а СЗО обяви международна \"извънредна ситуация\".Чудовището се завърна. Това е и една от смразяващите фрази в лимитираната шестсерийна поредица  на . В нея ебола не само се завръща, но и прекрачва огромни времеви и географски граници. Изключително въздействащият сериал доскоро би могъл да се нарече хубава и стилна фантастика. Но предвид настоящата криза в Конго и това, че е базиран на реални факти, той е много повече от напрягаща всички сетива продукция.Епизодите заразяват с ексклузивността на новини, реалността на документалистика и емоционалността на поразителен трилър. Научното, драматичното и актуалното се сливат в тънка, червена нишка, която свързва миналото, реалността и бъдещето.„Гореща зона“ започва с ужасяваща ретроспекция от 1980 г. Нищо неподозиращ лекар в Кения преглежда пациент със симптоми, на каквито не се е натъквал преди. Действието се прехвърля в 1989 г. Колония примати се разболява в изследователски център във Вирджиния, само на 30 км. от американската столица. Епизодите препращат и към 70-те години на миналия век, когато лекари проследяват смъртоносен вирус около река Ебола.Опустошителната сила на „чудовището“ не е намаляла през годините, не се е повлияла от откритията в медицината и напредъка в науката.Носителката на „Златен глобус“ и „Еми“, Джулиана Маргулис („Добрата съпруга“, „Спешно отделение“) е в ролята на Нанси Джакс, подполковник в USAMRIID, основна база на американската армия за проучвания за защита и противодействие срещу биологични войни.Поредица от научни тестове, които Нанси упорито провежда, разкриват ужасяващата истина за ситуацията и принуждават армията да предприеме действия за предотвратяване на епидемия. Действието отново се връща в края на 70-те, за да разкрие как се проследява и изучава вирусът и опитите да се ограничи ебола в Африка. Но дали урокът, който са научили, ще им помогне да спрат болестта, която застрашава да унищожи човешката популация?Сцените са брилянтно заснети, без никакви излишни детайли и диалози. Всичко, което е казано и показано си идва на мястото, акцентите се подреждат в напрегнат пъзел, който държи интереса изострен до краен предел.Джулиана Маргулис е изключителна, докато лавира, с привидно ледено спокойствие, между инстинктите си на майка, съпруга и учен.Брилянтният актьорски състав включва още:  Ноа Емерих („Американците“) в ролята на съпругът на Нанси Джакс – подполковник Джери Джакс, който не се колебае да рискува живота си по време на операцията по овладяване на вируса ебола, Тофър Грейс (BlackKKlansman) в ролята на доктор Питър Джарлинг, вирусолог в USAMRIID (Институт за медицински изследвания на заразни болести към американската армия), който има разногласия с Нанси Джакс относно най-добрия начин за ограничаване на вируса, Лиам Кънингам („Игра на Тронове“), в ролята на доктор Уейд Картър, важен съюзник на Нанси в надпреварата с разпространението на вируса.Спиращите дъха сцени и осмислянето на мащаба на една такава епидемия и ужасяващите ѝ поражения, неминуемо водят до осъзнаването на едни от най-големите заплахите на съвремието ни.Докато мислим, че чудовищните вируси са достатъчно далече географски или времево от нас, те идват като зловещ гарван на охолната ни трапеза и започват необезпокоявани да се хранят с живота ни. Именно с тази гротескна сцена започва „Гореща зона“, за да ни припомни уроците от миналото и да ни препрати към предупрежденията за бъдещето.Защото чудовището винаги се връща.Сериалът дебютира по канала National Geographic с два премиерни епизода на 15.09. от 21:55 часа.", "date": "2019.09.18", "title": "Чудовището, което винаги се връща"}
{"url": "https://offnews.bg/futbol/livarpul-i-barselona-stapiha-nakrivo-v-parvite-si-machove-ot-shampions-711419.html", "text": "Носителят на трофея от Шампионската лига за миналия сезон Ливърпул загуби с 0:2 от Наполи в Италия. Попаденията в мача забиха Дрис Мертенс (81') след много спорна дузпа и Фернандо Йоренте (90').Борусия Дортмунд и Барселона не си вкараха голове в Германия. В големия грешник за рурците се превърна Марко Ройс, който в началото на второто полувреме изпусна дузпа, отсъдена за нарушение на Нелсон Семедо срещу Джейдън Санчо. Освен това германската звезда пропиля и още няколко добри положения за гол, а Юлиан Брандт нацели гредата.Осминафиналистът от предишното издание на турнира Олимпик Лион направи 1:1 със Зенит у дома в среща от първия кръг на новото издание на надпреварата. Сардар Азмун вкара за руския първенец в 41-вата минута, но в 50-ата Мемфис Депай изравни от дузпа.Най-атрактивната среща изненадващо бе в Австрия. 19-годишният Ерлинг Холанд реализира хеттрик за Залцбург в дебюта си в Шампионската лига. Домакините постигнаха домакинска победа с 6:2 над белгийския Генк.Двубоят бе първи в най-престижния клубен турнир и за клуба от Австрия. Холанд се разписа три пъти още през първото полувреме, а неговият тим водеше с 5:1 на почивката.", "date": "2019.09.18", "title": "Ливърпул и Барселона стъпиха накриво в първите си мачове от Шампионска лига"}
{"url": "https://offnews.bg/volejbol/volejbolistite-ni-vzeha-samo-gejm-ot-italia-711400.html", "text": "Мъжкият национален отбор по волейбол на България загуби от Италия с 1:3 (25:22, 23:25, 21:25, 17:25) в последния си мач от предварителна група А на европейското първенство в Монпелие (Франция).С това националите ни записаха второ поражение в груповата фаза и приключват на трето място в потока с три успеха, две загуби и 9 точки. Третата позиция класира страната ни на 1/8-финали на Евроволей 2019, като \"лъвовете\" ще пътуват за Словения, където ще играят с втория от група С. Съперникът ще стане ясен след двубоя между домакините от Словения и Русия.Отборът на Италия отбеляза четвърта победа и в последния ден на групата, 18 септември, ще играе с Франция за първото място в група А.Волейболистите на България отбелязаха отличен старт и поведоха с ударното 9:3. Водачеството на националите ни продължи до 13:8, след което „адзурите“ показаха своите възможности и намалиха пасива си до една точка разлика 16:17.Родните представители обаче запазиха устойчивост, като продължиха да натискат и спечелиха с 25:22, а с това поведоха с 1:0 гейма. Играта продължи равностойно във втората част, като борбата бе за всяка точка, а двата тима сменяха водачеството си.След двадесета точка обаче, няколко грешки на родния тим дадоха предимство и италианците и те поведоха с 24:21. Волейболистите ни показаха решителност и успяха да се доближат до съперника на точка - 23:24. В този важен момент тимът на Италия показа класата си и не допусна обрати, спечели гейма с 25:23, като изравни 1:1 гейма .Оспорвана бе и третата част, в която двата тима отново се захапаха.След поредното равенството при 16:16, две поредни успешни блокади на Матео Пиано даде предимство на Италия с 19:17, а успешни атаки на Османи Хуанторена и Иван Зайцев увеличиха преднината на 21:17. Това бе преломен момент, Италия не допусна изненади, като удържа водачеството си и затвори и тази част, като поведе с 2:1 гейма. Неуспехът се отрази на националите ни и в четвъртата част те нямаха същите съпротивителни сили. Италия взе първоначален аванс, удържа го докрай и спечели мача само с един загубен гейм.Най-резултатен отново бе Цветан Соколов, който приключи с 22 точки (2 аса, 1 блокада), 11 точки добави Тодор Скримов (1 ас). С 10 точки приключи Светослав Гоцев (2 аса, 2 блокади). За Италия най-полезен бе Иван Зайцев с 21 точки (1 ас, 1 блокада), Османи Хуанторена добави 20 точки (1 блокада).", "date": "2019.09.18", "title": "Волейболистите ни взеха само гейм от Италия"}
{"url": "https://offnews.bg/obshtestvo/dovechera-zapochva-zahlazhdane-temperaturite-stavat-esenni-711394.html", "text": "Слънчево време обещават синоптиците днес, но привечер облачността ще се увеличава и в планините ще превали. Северен вятър ще довее по-хладен въздух. Максималните температури ще са между 29 и 34 градуса, малко по-ниски в северозападните части от страната, според прогнозата на НИМХ. Край морето още става за плаж с температури до 31 градуса на брега и около 23-24 сред вълните от 1-2 бала. Умерен до силен вятър ще духа в планините, привечер се очакват превалявания на места. Максималната температура на 1200 метра ще е около 24°, а на 2000 метра – около 13 градуса. Утре обаче септемврийското лято излиза в отпуск, на места ще вали и гърми. Температурите тръгват надолу и няма да надхвърлят 25 градуса дори в крайните югозападни райони. Валежите и облаците се оттеглят за уикенда, но захлаждането остава. ", "date": "2019.09.18", "title": "Довечера започва захлаждане, температурите стават есенни"}
{"url": "https://offnews.bg/obshtestvo/prep-evmenij-bil-prochut-chudotvoretc-711393.html", "text": "Църквата почита днес Преп. Евмений, Гортински епископ.Той живял през VII в. и още от ранна възраст се подготвял за монашески живот. По-късно раздал богатството си и се оттеглил в манастир.Закрилял бедни, слаби и сираци, лекувал болни и се прочул като чудотворец.Заради благочестието си бил избран за епископ на град Гортин на остров Крит. Там обаче бил наклеветен пред властите и го заточили в Тивианската пустиня, където починал.Тялото му било пренесено в Гортин и погребано с почести.", "date": "2019.09.18", "title": "Преп. Евмений бил прочут чудотворец"}
{"url": "https://offnews.bg/tenis/grigor-shte-uchastva-v-turnira-v-stokholm-prez-oktomvri-711422.html", "text": "Най-добрият ни тенисист Григор Димитров ще се завърне на турнира в Стокхолм през тази година. Това бе обявено през социалните мрежи на турнира, който се провежда между 13 и 20 октомври.\"Щастливи сме да обявим, че той се завръща в Стокхолм. Григор Димитров е сред играчите от категорията на Хуан Мартин дел Потро.Той е утвърдена звезда. Достигал е до №3 в света, а US Open беше успешен за него. Григор има специален и красив стил на игра. Чудесно е да го видим отново тук.Доволни сме от състава, който съумяхме да съберем този сезон\", заяви гордо директорът на турнира в шведската столица Симон Аспелин.Организаторите пък припомнят титлата от финалите на АТР на Димитров от 2017, а също и общо осемте титли в кариерата му.Както е известно Димитров спечели титлата в Стокхолм през 2013, а година по-късно отстъпи на финала срещу Томаш Бердих.Миналогодишният шампион Стефанос Циципас още не е потвърдил участие. Преди това бившият №3 ще играе в Ченду, Пекин и на Мастърс турнира в Шанхай.", "date": "2019.09.18", "title": "Григор ще участва в турнира в Стокхолм през октомври"}
{"url": "https://offnews.bg/zdrave/iskanoto-vaznagrazhdenie-ot-meditcinskite-sestri-shte-sazdade-naprezhe-711416.html", "text": "„Искането на медицинските сестри за възнаграждение в размер на две минимални работни заплати ще надхвърли основната заплата на лекарите, които работят в болниците”, заяви здравният министър Кирил Ананиев в студиото на „Тази сутрин” по bTV.Според него това може да доведе до напрежение между гилдиите на здравните работници.„Министърът на здравеопазването не увеличава заплатите”, заяви Ананиев и отбеляза, че неговата работа е да създаде условия отпусканите от министерството средства да се разпределят справедливо в болничните заведения.По думите му медицинските сестри трябва да отправят своите искания към ръководствата на болниците, с които са сключили трудови договори и са техни работодатели. Ананиев категорично отхвърли обвинението, че това е \"прехвърляне на топката”, както смятат някои от протестиращите здравни работници.„Всички трансплантационни центрове в Европа отказват да извършват трансплантации на чужди граждани, тъй като няма трупни донори”, заяви министърът, пред чието ведомство днес започнаха безсрочен протест нуждаещите се от белодробни трансплантации.„Добрата новина е, че направих предложение за промяна на Наредба 2, която регламентира финансирането на редица заболявания извън задължителното здравно осигуряване, включително и трансплантациите. Това ще даде възможност на нуждаещите се да могат да бъдат оперирани в трансплантационни центрове извън Европа – в САЩ, Русия, Украйна и Китай”, съобщи министър Ананиев.Той изрази надежда, че промяната ще мине обществено обсъждане и до две седмици ще бъде реалност.", "date": "2019.09.18", "title": "Исканото възнаграждение от медицинските сестри ще създаде напрежение в сектора, заяви здравният министър"}
