{"url": "https://offnews.bg/politika/bsp-iska-seriozen-razgovor-za-izborite-u-nas-715268.html", "text": "Ако не бяха отменили машинното гласуване, нямаше да има 600 000 невалидни бюлетини, заяви пред БНТ депутатът от БСП Георги Михайлов.Той посочи, че партията е доволна от изборните резултати, след като е спечелила в 4 от областните градове, докато на предишния вот не е била представена в нито един. Освен това левицата е препотвърдила влиянието си и в знакови градове като Гоце Делчев и Пещера.„Месеци преди изборите бяха извършени няколко законови промени, които притиснаха до стената повечето политически партии – лишени бяха от нормални партийни субсидии, беше внезапно отменено машинното гласуване, а то се прилага в Калифорния, например - щат с 40 милиона граждани, прилага се и в огромни държави, в които няма проблем с неграмотността. Ако не бяха отменили машинното гласуване, нямаше да има 600 хиляди невалидни бюлетини”, коментира Михайлов.Според него настояването за касиране на изборите не е само в София – „има съмнения за нарушения и в 3 от районите на столицата, където също има желание за процедура по касиране на изборите, както и в град Шумен“.„Изборите не са приключили за българските граждани. Те са приключили на един етап, но явно, че има съмнения – при всичките сигнали, които сме получили за нарушения”, коментира още проф. Михайлов.Той говори и за репресиите на властта срещу кандидатите на БСП след изборите, като изтъкна случая с Радина Банкова в Ловеч, чиито сметки бяха запорирани, въпреки липсата на задължения, както и запалването на недвижим имот на общински съветник от БСП.„Това трябва да приключи, нужен е сериозен разговор за начина на провеждане на изборите в България”, категоричен бе проф. Михайлов.Михайлов коментира критично изявление на Сергей Станишев, като подчерта, че очевидно „БСП е много демократична партия, след като отделни нейни членове си позволяват официално да критикуват настоящото ръководство“.„Не искам да коментирам нито действията на Станишев, нито цифрите от изборите през последните 20 години, които внимателно съм проверил. Партията, която наследи г-жа Корнелия Нинова, беше маргинализирана – с 36 депутати и 0 областни градове. Тя я прекара през спечелени президентски избори, през увеличаване на броя народни представители и евродепутати - в парламентарни и съответно европейски избори, както и през спечелването на 4 знакови областни града. Трябва да си много субективен или да имаш специално политическо желание да компрометираш лидера и ръководството на БСП, за да твърдиш всичко това”, подчерта Михайлов.После се спря на бюджета на НЗОК, който предстои да бъде гласуван на първо четене. Според него рамката не дава нищо ново и нито Стопапанската камара, нито Асоциациацията на българските работодатели подкрепят този бюджет.„България дава от своите публични разходи 4,5 % за здравеопазване. Всички европейски държави – между 6 и 11. Както и да се говори, че има приоритет към здравеопазването – той не се изпълнява в бюджета”, подчерта депутатът.Според него 50 % от публичните средства отиват за болнично здравеопазване в България, за разлика от ЕС, където те са 30 %. За доболничната помощ – по-малко от 20% у нас, а в ЕС – много над 20 %.„ЕС прави нормалното – опитва да изравни средствата за болнична и доболнична помощ, а при нас този дисбаланс е огромен”, коментира още Михайлов.", "date": "2019.11.11", "title": "БСП иска сериозен разговор за изборите у нас"}
{"url": "https://offnews.bg/sviat/es-dogovori-sanktcii-sreshtu-turtcia-zaradi-sondazhite-kraj-kipar-715246.html", "text": "Външните министри на Европейския съюз постигнаха съгласие в понеделник за икономически санкции, заради газовите проучвания на Турция край бреговете на Кипър, с което създадоха правната рамка за забрана за пътуване и замразяване на активи, предаде Ройтерс. Решението отразява по-широкото влошаване на връзките на ЕС с Турция и има за цел да санкционира Анкара за нарушаването на морската икономическа зона на Кипър. По-рано няколко европейски правителства прекратиха продажбите на оръжие за Турция заради военната ѝ офанзива на 9 октомври в Сирия.Турция твърди, че извършва сондажите в собствения си континентален шелф или в райони, където кипърските турци имат права.В изявление европейските министри заявиха, че решението от понеделник \"ще позволи да се санкционират лица, отговорни или участващи в неразрешени сондажни дейности на въглеводороди в Източното Средиземноморие\".Двама европейски дипломати казаха, че този подход дава на Турция шанс да прекрати „незаконните“ дейности преди влизането на мерки в сила.Ако санкции влязат в сила, замразяване на активи и забрани за пътувания вероятно ще бъдат наложени над турската армия и капитани на сондажни кораби.", "date": "2019.11.11", "title": "ЕС договори санкции срещу Турция заради сондажите край Кипър"}
{"url": "https://offnews.bg/politika/maia-manolova-poiska-kasirane-na-izborite-v-sofia-715250.html", "text": "Независимият кандидат за кмет на София Мая Манолова внесе искане за касиране на изборите в столицата. Балотажът на 3 ноември бе спечелен от досегашната кметица Йорданка Фандъкова с минимална преднина от 20 000 гласа.Според Манолова и инициативният комитет, който издигна кандидатурата ѝ, има сериозни нарушения, сред които и сигнали за купуване на гласове.Възраженията на щаба на независимия кандидат-кмет са събрани в цели 14 класьора.В петиция Мая Манолова ще призове и за законодателни промени, с които да се въведат електронно и машинно гласуване.", "date": "2019.11.11", "title": "Мая Манолова поиска касиране на изборите в София"}
{"url": "https://offnews.bg/kultura/filmat-po-romana-18-sivo-na-zahari-karabashliev-v-kinata-ot-ianuari-715251.html", "text": "„18% Сиво“ е вторият пълнометражен филм на режисьора Виктор Чучков - син. След първата им успешна съвместна работа по филма ТИЛТ, продуцентът Борислав Чучков прочита едноименния роман на Захари Карабашлиев и откупува правата за филмиране. Сценария заживява свой живот, следва адаптиране на книгата и прехвърляне на действието от Америка (в романа) в Европа.Филмът е заснет във Варна, Лондон, Брайтън, Дувър, Tielt -Winge (Белгия), Ваймар, Лайпциг и Берлин, защото преди всичко историята е пътешествие на много нива. В главните роли са актьорът и певец Рушен Видинлиев „Снимка с Юки“ на Лъчезар Аврамов, „Цветът на хамелеона“ на Емил Христов и Доля Гавански актриса и автор, позната от „Пътуването“ на Майкъл Уинтерботом, глобалния феномен играта Overwatch на Blizzard.Впечатляващо е и участието на утвърдени европейски актьори, визуалната работа на оператора Ненад Бороевич, интернационалния творчески и снимачен екип реализирал филма - от седем държави - България, Великобритания, Германия, Северна Македония, Сърбия, Белгия и Унгария., споделя режисьорът Виктор Чучков – син.За филма:Следвайки своята мечта, влюбените Захари и Стела се преместват от Варна в Лондон. Но оцеляването в новата страна не е толкова лесно, и когато жена му го напуска, Захари се отправя на лудо пътешествие от Лондон до Берлин, по време на което среща поредица от необикновени хора. Това е пътуване, което разкрива истината за неговата изгубена любов, и в крайна сметка го довежда до неудобни открития за самия него.", "date": "2019.11.11", "title": "Филмът по романа '18% сиво' на Захари Карабашлиев в кината от януари"}
{"url": "https://offnews.bg/ikonomika/zabraniavat-registratciata-na-busove-na-fizicheski-litca-715254.html", "text": "Бусове с повече от 8 места за пътници вече няма да могат да се регистрират на физически лица.Това предвижда проект за промени в Закона за автомобилните превози, публикуван на портала за обществено обсъждане.До момента няма какъвто и да е проблем всеки да регистрира на свое име подобно транспортно средство. Ако промените минат обаче, бусчетата ще могат да са собственост само на фирми. Мярката цели ограничаването на нерегламентираните пътнически превози у нас.", "date": "2019.11.11", "title": "Забраняват регистрацията на бусове на физически лица"}
{"url": "https://offnews.bg/obshtestvo/35-ot-balgarite-ne-priemat-da-ima-bedni-i-bogati-hora-715244.html", "text": "Ако през 1992 и 1993 г. 40% са приемали, че е нормално хората да се разделят на бедни и богати, то през 2013 г. този дял е вече 53%, а сега е 57%. В същото време намаляват дяловете на несъгласните – от 46% в началото на 90-те до 35% сега. Намалява и делът на колебаещите се, показват данните от \"Политическия и икономически индекс\" на \"Галъп интернешънъл\".Сред привържениците на СДС през 90-те и сред привържениците на ГЕРБ днес неравенството се приема с по-голямо разбиране, отколкото сред привържениците на самоопределящата се като лява БСП.При БСП едва сега с малко надделяват онези, които възприемат разслояването.Когато обаче стане дума за конкретните измерения на неравенството, хората у нас са скептични.Масово е съгласието с твърдението \"Доходите на най-богатите не бива да надвишат повече от три пъти доходите на най-бедните\". Това съгласие (между 59% и 61%) е устойчиво в годините - почти няма промяна в нагласите в годините.Данните от \"Политическия и икономически индекс\" на \"Галъп интернешънъл\" са от двустепенна гнездова извадка на случаен принцип, базирана на информация от избирателните списъци на населението. Размер на извадката: 800/1000 души на възраст 18+, разпределени в 181 гнезда. Метод на регистрация: лични стандартизирани интервюта.     ", "date": "2019.11.11", "title": "35% от българите не приемат да има бедни и богати хора"}
{"url": "https://offnews.bg/evropa/protestirashti-zatvoriha-granitcata-mezhdu-ispania-i-frantcia-715258.html", "text": "Протестиращи в Испания затвориха ГКПП Жонкера, намиращ се на границата с Франция, в района на Каталунските Пиренеи. Блокадата започна в 10 ч. днес и е обявена да продължи до сряда вечерта, съобщиха от българското Външно министерство.По информация на Генералното консулство на България в Барселона напълно затворена е транссредиземноморската магистрала АР-7, където са се образували няколко километрови задръствания. За два часа трафикът е бил пренасочван през крайбрежната магистрала Н-II, но от 12 часа и тази отбивка е затворена от демонстрантите.Предвид ясно заявените намерения на протестиращите да задържат блокадата, малко вероятно е движението през сухопътните граници между Испания и Франция по цялото протежение на територията на испанската автономна област Каталуния да бъде пуснато.На българските граждани, пътуващи с автомобилен транспорт, се препоръчва да не ползват през тази седмица маршрутите за пресичане на испано-френската граница в каталунската й част.", "date": "2019.11.11", "title": "Протестиращи затвориха границата между Испания и Франция"}
{"url": "https://offnews.bg/zdrave/samo-50-ot-zhenite-razhdat-normalno-715252.html", "text": "Британски специалисти констатират, че броят на жените, които раждат нормално, е намалял до 50%. Експертите обясняват резултата с увеличените случаи на наднормено тегло при родилките и късната възраст на раждане на първо дете. И в единия, и в другия случай се е наложило раждането да бъде предизвикано.През последните 10 години е регистрирано мащабно снижаване на случаите на естествено раждане до 20%. Става дума за раждания, които не са предизвикани изкуствено и за жени, които не преминават през цезарово сечение.За същия период броят на бременните, при които раждането е било стимулирано, нараснал от 20 до 33%. Ръстът на цезаровите сечения е бил от 11 до 17%.Експертите от Кралския колеж по акушерство и гинекология предполагат, че за това има две основни причини. Първата е сложността на процеса, с който жените зачеват. Днес това все по-често става с помощта на ин витро оплождане заради напреднала възраст и наднормено тегло.Втората причина са последствията от късната възраст за раждане. Колкото по-висока е тя, толкова по-чести са хроничните състояния като диабет и хипертония. Това увеличава вероятността от изкуствено предизвикване на раждането или от екстрено цезарово сечение.", "date": "2019.11.11", "title": "Само 50% от жените раждат нормално"}
{"url": "https://offnews.bg/sviat/osnovateliat-na-belite-kaski-e-otkrit-martav-v-istanbul-715257.html", "text": "Бившият британски военен, основател на сирийската неправителствена организация „Бели каски“ Джеймс Густаф Едуард Лемезюрие е открит мъртъв в Истанбул, съобщават турските медии, цитирани от Би Би Си.Тялото му е открито непосредствено до дома му, причината за смъртта все още не е известна. Краката му са счупени, има тежки контузии на черепа.Един от доброволците от „Белите каски“ казва пред Би Би Си, че работник от местната джамия се натъкнал на тялото сутринта към 4:30 ч. местно време на улицата до офиса на организацията Mayday Rescue Foundation, част от която са и спасителите с каските. Той е съобщил в полицията.Отрядите на доброволците-спасители се появиха в Сирия през 2012 г. на териториите, които са подконтролни на бунтовниците. През 2012-2013 г. европейските правителства, Турция, Япония, САЩ и много неправителствени организации, в това число Mayday Rescue Foundation, основана от Ле Мезюрие, помагаха на „Белите каски“ с финансови средства, снаряжения, техника, медикаменти и организиране на тренировъчни учения.През 2014 г. под ръководството на бившия британски военен отрядите на спасителите се обединиха в общонационалната организация „сирийска гражданска отбрана“. „Бели каски“ е неофициалното им название.Според различни данни тези хора са спасили десетки хиляди хора по време на конфликта в Сирия.Фактът, че създател на „Белите каски“ е британски военен, а по официални данни те се финансират от правителствата на Великобритания, Дания, Холандия и Германия, и от американската USAID, за някои опоненти се оказва достатъчно основание да обвинят организацията заради работата й на Запад.Самите „Бели каски“ обаче държат на своята политическа неутралност.В контролираните от Башар Асад медии, както и в Русия, Иран и други страни, се появиха множество публикации, в които „Белите каски“ бяха обвинявани във фалшификации на свидетелства за бомбени атаки от авиациите на Асад и Русия върху мирното население, както и за химически атаки. В повече от случаите фактите за нападенията бяха потвърждавани от други наблюдатели и международни организации.Но сирийското правителство на Башар Асад и неговите съюзници Русия и Иран обвиняваха „Белите каски“ в сътрудничество и съдействие на терористични организации.Миналата седмица говорителката на руското външно министерство Мария Захарова написа в Туитър, че по нейни данни Ле Мезюрие в миналото е работил за британското разузнаване МИ-6. В повечето турски медии днес той е сочен за чужд агент.", "date": "2019.11.11", "title": "Основателят на „Белите каски“ е открит мъртъв в Истанбул"}
{"url": "https://offnews.bg/sport/levandovski-izobrazi-logoto-na-bundesligata-otcenete-tova-ovladiavane-715255.html", "text": "Роберт Левандовски продължава с фантастичните си изяви през сезона – той вкарва във всеки мач от Бундеслигата и в почти всеки от Шампионската лига (с две изключения). За неговите рекорди се пише постоянно, в събота се разписа два пъти в дербито с Борусия Дортмунд, а днес може просто да се възхитим на техниката му от най-висока класа. Вижте как Роберт лепи топката. Независимо от това, как се разви този епизод, това отиграване е безценно само по себе си.Вижте го от друга гледна точка. Напомня ли ви на нещо?В Германия забелязаха, че Левандовски прилича на играча от логото на Бундеслигата. Топ лигата на Германия нямаше лого до 1996 година, а световноизвестният бял силует на червен фон се появи чак през 2002 гoдина и с малки изменения се ползва и до днес. Наистина, трябва да се признае, че на логото е показан футболист в момент на удар, а тук Левандовски овладява топката. Но в Германия не обръщат внимание на тези дреболии.В момента Левандовски има 26 гола в 22 мача от началото на сезона, от които в Бундеслигата има 16 гола в 10 срещи.31-годишният поляк стартира сезона просто нереално:- Първи вкава в 11 поредни мача; преди него серия от 10 мача имаха Пиер-Емерик Обамеянг и Клаус Алофс, но е важно да се отбележи, че при тях тя е била разделена между два сезона, а при Левандовски е само в един.- Подобри рекорда на легендарния Герд Мюлер, поставен през сезон 1968/1969 (15 гола в първите 11 мача, но Мюлер не вкарва във всички мачове след старта на първенството).- Първи вкара в шест поредни Классикерах (Der Klassiker – германското Ел Класико);- Първи в Байерн Мюнхен вкарва в шести домакински мач срещу Борусия Д от Бундеслигата- Лидер сред голмайсторите в Классикерах с 16 гола.Към днешна дата Левандовски има повече попадения, отколкото Лео Меси, Луис Суарес и Кристияно Роналдо взето заедно – 26 срещу 23. Но, разбира се, Меси е играл в по-малко мачове. По всяка вероятност това е формата на живота за капитанът на Полша и лидерът на Баварския колос.", "date": "2019.11.11", "title": "Левандовски изобрази логото на Бундеслигата. Оценете това овладяване"}
{"url": "https://offnews.bg/sviat/bivshiat-poslanik-na-sasht-v-oon-tvardi-che-sa-ia-molili-da-sabotira-715256.html", "text": "Бившият посланик на САЩ в ООН Ники Хейли твърди, че двама от най-високопоставените сътрудници на Доналд Тръмп са я насърчавали да работи срещу него.В книга, която предстои да излезе, Хейли пише, че тогавашният началник на администрацията в Белия дом Джон Кели и тогавашният държавен секретар Рекс Тилърсън я увещавали да саботира част от искания на Тръмп с обяснението, че се опитват да спасят страната.47-годишната бивша посланичка определя исканията на Кели и Тилърсън като \"опасни\" и \"обидни\".Вместо да ме увещават, те трябваше да говорят с президента, а не да ме молят да се присъединя към плана им. Трябваше да отидат при президента и да му кажат какво мислят за различията им в позициите. И ако не им харесва какво прави, трябваше да се откажат. Но да саботираш президента, това е наистина много опасно нещо, противоречи на Конституцията и е в разрез с това, което народът иска, заяви Хейли.Тилърсън бе уволнен през март 2018 г., а Кели напусна Белия дом в края на миналата година.В книгата си Ники Хейли все пак изрязява несъгласието си с поведението на Тръмп при срещата му с Путин в Хелзинки през 2017 г. Но също така твърди, че подкрепя политиката на Тръмп по определени въпроси, като например решенията му да изтегли САЩ от ядрената сделка с Иран и оттеглянето от Парижкото споразумение за климата.", "date": "2019.11.11", "title": "Бившият посланик на САЩ в ООН твърди, че са я молили да саботира Тръмп"}
{"url": "https://offnews.bg/zdrave/uchilishta-po-izkustvata-podkrepiat-kampaniata-da-za-zhivot-715237.html", "text": "Училища по изкуствата и по културата се включват в Националната кампания в подкрепа на донорството и трансплантацията и казват: „Да! За живот!\" чрез различни творчески инициативи и авторски проекти.Възпитаниците на музикални и художествени училища ще предадат своите послания за живот със специално подготвени изяви - флашмоб, паради, песни и джаз изпълнения. Техните представления ще се състоят на 12 и 13 ноември на 8 места в различни краища на страната.Акциите ще бъдат изпълнени в големите междучасия в училищните дворове или на централни градски улици. Целта им е чрез силата на музиката и изкуството да допринесат за насочване вниманието на цялото общество към по-доброто разбиране на темата за донорството и привличане на общественото внимание към нея.В кампанията се включва Националното училище за фолклорни изкуства в с. Широка Лъка, където 66 ученици ще пеят и танцуват на 12 ноември в подкрепа на инициативата за донорството и трансплантацията. В същото време съучениците им от Национално училище по изкуствата „Веселин Стоянов\" – Русе ще изпълнят фолклорна китка от специално подбрани за събитието музикални и танцови произведения.Младежкият джаз бенд на Националното музикално училище „Любомир Пипков\" в София, който наскоро спечели престижно международно отличие в САЩ, ще изпълни музикалното произведение „Хамелеон\" от Хърби Хенкок.С авторски проекти в кампанията се включват две от училищата към Министерството на културата в Пловдив с плакати, песни и послания. Народният хор на Националното училище за музикално и танцово изкуство „Добрин Петков\" ще изпълни няколко произведения под ръководството на диригент Явор Тасков. Учениците от 11 и 12 клас на Националната гимназия за сценични и екранни изкуства ще издигнат едновременно своите плакати с послания, специално изработени от тях за събитието.В кампанията ще се включат и учениците от Професионална гимназия по каменообработване в Кунино, които ще пишат „на живо\" общо послание, което ще бъде издигнато в двора на училището.Съпричастни към инициативата са и учениците и възпитателите на Националната художествена гимназия „Димитър Добрович\" в Сливен, които също ще отбележат месеца на донорството с тематичен флашмоб от произведения на изкуството.Възпитаниците на Професионална гимназия за приложни изкуства – Смолян са изработили кукли от хартия в човешки ръст, които ще бъдат „разиграни\" в началото на пешеходния мост в стария център на града от 16 часа на 12 ноември, сряда.Кампанията на Министерството на здравеопазването и Изпълнителна агенция „Медицински надзор\" започна на 5 ноември и ще продължи до 5 декември. Графикът с изявите на училищата по изкуство може да видите на  на кампанията.По време на месеца на донорството всеки може да отпечата от сайта на кампанията своята донорска карта или да я получи от доброволците на Българския червен кръст във всички областни градове на страната. Чрез нея се изразява съгласие за донорство в случай на настъпила и безспорно констатирана от комисия мозъчна смърт. Картата няма юридическа стойност, тя изразва волята на човек приживе.", "date": "2019.11.11", "title": "Училища по изкуствата подкрепят кампанията 'Да! За живот!'"}
{"url": "https://offnews.bg/sviat/ft-bratovchedi-na-bashar-asad-kupiha-19-apartamenta-v-moskva-715265.html", "text": "Шестима роднини на сирийския президент Башар Асад са закупили през 2013-2019 г. не по-малко от 20 недвижими имоти в Москва, от които 19 са в два небостъргача на бизнес-центъра „Москва-Сити“.Това съобщава Financial Times, като се позовава на документи, получени в хода на разследване на антикорупционната неправителствена организация Global Witness.18 от апартаментите и офисите са разположени в комплекса „Столичен град“. Площта на всеки от тях е между 102 и 233 кв.метра. Роднините на Асад са купили в кулата „Федерация“ имот от 1 243 кв.метра. Освен това, недалеч от „Москва-Сити“ се намира тристайно жилище, собственик на семейството на сирийския президент.Всички недвижими имоти се оценяват на 40 млн.долара. Само 4 от тях се ползват като жилища, един е отдаван под наем, но повечето не се предлагат за търговски цели.Собственици на имотите са братовчеди на Асад, които са с наложени международни санкции, както и техни близки. Братовчедът Хафиз Махлуф и свързаните с него руски компании са купувачите на 13 имота на стойност 22, 3 млн.долара.За тези покупки е използвана сложна схема на кредитиране, характерна за прането на пари, отбелязват авторите на разследването от Global Witness. Една от компаниите на Хафиз Махлуф е получавала услуги от Сбербанк, но банката е отказала коментар.Бившият посланик на Русия в Саудитска Арабия Андрей Бакланов твърди пред FT, че роднините на Башар Асад за инвестирали в недвижими имоти в Москва заради наложените им от страните на Запада санкции. „Напълно естествено е сирийският елит да влага парите си в страни, където те могат да са спокойни, че нищо няма да им се случи“, казва той.Всички купувачи на имоти в Москва са свързани с фамилията Махлуф, втората по влияние в Сирия. До 2011 г. този клан е контролирал до 60% от сирийската икономика.Братовчедът на Асад Рами Махлуф /съпругата му има апартамент в „Москва-Сити“/ е считан за най-богатия бизнесмен в Сирия, известен е като „семейният банкер на Асад/.Изданието отбелязва, че през последните години отношенията между клановете на Асад и на Махлуф са станали напрегнати.", "date": "2019.11.11", "title": "FT: Братовчеди  на Башар Асад купиха 19 апартамента в Москва"}
{"url": "https://offnews.bg/kultura/kulturni-dejtci-poluchiha-naj-visokoto-otlichie-zlaten-vek-715253.html", "text": "Министърът на културата Боил Банов връчи най-високото отличие „Златен век” на оперната прима Красимира Стоянова, ректора на Академията за музикално и танцово изкуство в Пловдив проф. Милчо Василев, и композитора, музикант и общественик Ценко Минкин, съобщиха от министерството на културата, цитирани от БГНЕС.Изявените творци бяха отличени за приноса си към развитието и популяризирането на българската култура и изкуство и по повод Деня на народните будители – 1 ноември. Те получиха наградите си на тържествена церемония в Министерството на културата днес, тъй като не бяха в страната при връчването на отличията в галерия „Средец” миналата седмица. Гости на днешното събитие бяха талантливи студенти от Майсторския клас на Красимира Стоянова и преподаватели от НМА „Проф. Панчо Владигеров”.Красимира Стоянова благодари за голямата чест - да получи най-стойностния знак в сферата на културата. „Смятам, че културата не е само нещо, което е много важно и задължително за развитието на едно общество, това е нещото, което отличава една нация от друга“, каза Маестра Стоянова при получаването на „Златен век” – огърлие и грамота. „Аз съм щастлива, че мога да бъда просто една малка прашинка от цялата тази история, от културата, от нашата нация, от всичко, което толкова велики хора са правили и продължават да правят”, допълни оперната прима. Тя благодари на Вокалния факултет на Националната музикална академия в лицето на проф. Нико Исаков, както и на младите певци, които участват в Майсторския клас. На младите тя пожела успех в живота. „Не целта е важна, важен е пътят към целта”, подчерта голяма ни оперна прима.„Аз съм изключително развълнуван и сега си мисля, че наистина си е заслужавало толкова години да се трудиш, да работиш, за да преодолееш всички трудности”, каза ректорът на Академията за музикално и танцово изкуство в Пловдив проф. Милчо Василев при получаването на отличието Златен век” – огърлие и грамота.Композиторът, музикант и общественик Ценко Минкин благодари за високото отличие и заяви, че приема наградата „Златен век“ – звезда и грамота и от името на всички български композитори и творци, „работещи на духовната нива на България”. „Наградата е и за всички онези хора, които всеки ден вдигат духа на нашия прекрасен народ”, допълни Минкин.", "date": "2019.11.11", "title": "Културни дейци получиха най-високото отличие 'Златен век'"}
{"url": "https://offnews.bg/politika/mvr-evropa-ni-otceni-na-prav-pat-sme-v-bitkata-s-koruptciata-715259.html", "text": "Положителните оценки от европейските ни партньори доказват, че сме предприели правилна посока за последователни и целенасочени мерки по превенцията и противодействието на корупцията, заяви днес министърът на вътрешните работи Младен Маринов.Той участва в организираната от ЮЗУ „Неофит Рилски“ национална научно-практическа конференция на тема „Системно-структурни подходи за подобряване на противодействието на корупционни престъпления в Република България“, съобщиха от пресцентъра на ведомството.Противодействието на корупцията е основен приоритет в Програмата за управление на правителството на България, подчерта в словото си министър Младен Маринов.Доказателство за това била приетата актуализирана Национална стратегия за борба с корупцията, насочена към развитие на антикорупционната система в страната и срещу корупцията по високите етажи на властта, свързана с лица, заемащи висши държавни длъжности.Вътрешният министър се спря и на предприетите действия за ограничаване на проявите на корупция вътре в системата на МВР, „защото подобни прояви понижават доверието на гражданите в институциите, пораждат чувство за несправедливост, неравенство и безнаказаност и способстват за незачитане на установения правов ред“.Въведена в действие е система от мерки за ограничаване влиянието на факторите, създаващи благоприятна среда за корупционни деяния, създаден е Вътрешноведомствен съвет за превенция и борба с корупцията, приета е Концепция за превенция и противодействие на корупцията в МВР, разработени са Методически указания за изпълнение на планираните дейности и за оценка на ефективността на работата по превенция и противодействие на корупцията, отчете министърът.Идентифицирани са и областите с най-висок корупционен риск в системата - пътната, охранителната и граничната полиция, и обществените поръчки, към които са насочени основните усилия за противодействие на явлението. Като основна антикорупционна мярка през 2018 г. стартира изграждането на Център за активен мониторинг в системата на МВР, чрез който ще се засили контролът върху дейността в рисковите сектори.За недопускане на корупционни прояви сред служителите са предприети и сериозни организационни мерки. Създадени са условия за подаване на сигнали от гражданите и бизнеса за корупция, злоупотреба с власт и други незаконосъобразни действия или бездействия на служители от МВР.По сигналите се извършват проверки и при наличие на данни за извършени корупционни деяния се предприемат съответните законосъобразни действия. Целта на проверките е не само да търсим решение на установените пропуски, но и да поощряваме отговорните служители, посочи още вътрешният министър.Той обясни, че в областта на разследването на престъпления се провеждат съвместни инициативи с прокуратурата, както и практически обучения по места, активно е взаимодействието ни с ДАНС при провеждането на оперативно-издирвателните мероприятия за разкриване на корупционни прояви.Министър Маринов припомни и активното участие на МВР в антикорупционни инициативи на международно и регионално ниво, особено в региона на Западните Балкани.За противодействие на престъпленията, включително корупционните, по инициатива на България, е създадена регионална мрежа за засилено сътрудничество на структурите за вътрешна сигурност от България и съседните й държави (Гърция, Северна Македония, Сърбия и Румъния), което се отчита като добра практика в европейски план. И в момента на граничните контролно-пропускателни пунктове се провеждат инициативи по международния проект „Остани чист, кажи НЕ на корупцията“, като целта е да се повиши информираността и доверието на гражданите в дейността на полицията и администрацията.Последователните и целенасочени мерки по превенцията и противодействието на корупцията получават положителна оценка в 4 поредни доклада по Механизма за сътрудничество и оценка, където Европейската комисия посочва МВР като пример за успешно прилаган секторен подход в тази област, отбеляза вътрешният министър.Маринов припомни, че предвид постигнатите резултати в областта на противодействието на корупцията и организираната престъпност и реформата в съдебната власт Европейската комисия препоръчва мониторингът за България да отпадне.В усилията по противодействие на корупцията институциите търсят максимално представителство и подкрепа и сред научните институции. Маринов благодари на Югозападния университет в Благоевград за организацията на настоящия форум и пожела на участниците динамични дискусии за подобряване на противодействието на корупционните престъпления и постигане на все по-значими резултати.На форума присъстваха министърът на образованието и науката Красимир Вълчев, заместник-главният прокурор Иван Гешев, председателят на Конституционния съд Борис Велчев, депутати, проф. д-р Владислав Юруков - ректор на Югозападния университет „Неофит Рилски“ .", "date": "2019.11.11", "title": "МВР: Европа ни оцени, на прав път сме в битката с корупцията"}
{"url": "https://offnews.bg/futbol/svetlina-v-tunela-za-dunav-ruse-715263.html", "text": "Закъсалият финансово тим на Дунав (Русе) победи с 2:1 като гост столичния Царско село в последен мач от 16-ия кръг на първенството.Въпреки всички проблеми в състава на \"драконите\", те успяха да стигнат до пълен обрат при визитата си на \"царете\". Звездата на домакините Родни Антуи откри в 20-ата минута, но с голове на Мартин Ковачев (31) и Ивайло Лазаров (62) русенци стигнаха до важния успех.Така Дунав изпревари днешния си съперник и събра 16 точки на 12-ото място, докато Царско село е с 15 една позиция по-надолу.Победата на Дунав дойде на фона на позитивните новини за клуба от деня.Административният директор Огнян Цветанов обяви по-рано днес, че няма да се допусне разпад на клуба, както и че им предстои среща с новата градска управа.\"Дунав (Русе) няма да бъде разпродаден, играчите си имат договори. Има интерес към някои играчи. Със сигурност няма да бъдат освобождавани играчи за неизплатени заплати.Тази седмица ще имаме среща с новото общинско ръководство на града и ще се постараем да не се случват повече такива неща, като ще разчитаме и на помощта на русенския бизнес\", заяви Цветанов при гостуването си в актуално студио Дерби.", "date": "2019.11.11", "title": "Светлина в тунела за Дунав (Русе)"}
{"url": "https://offnews.bg/zdrave/podpisaha-memorandum-v-podkrepa-na-donorstvoto-i-transplantatciite-715222.html", "text": "Здравният министър Кирил Ананиев и представители на съсловни и пациентски организации подписаха меморандум за сътрудничество в рамките на Националната кампания в подкрепа на донорството и трансплантацията „Да! За живот!\".Приоритет в съвместната дейност ще бъдат необходимостта да се говори за донорството в семейството и приятелския кръг; популяризирането на донорската карта; промяната на обществените нагласи спрямо донорството; развенчаването на митовете за донорството и трансплантацията и работа за намаляване броя на отказите на близките да дарят органите на починалия.С подписването на документа организациите се ангажират да си взаимодействат за насърчаване на донорството и подпомагане на трансплантацията. Общата цел е да бъде повишена осведомеността на обществото за същността и значението им.", "date": "2019.11.11", "title": "Подписаха меморандум в подкрепа на донорството и трансплантациите"}
{"url": "https://offnews.bg/politika/bsp-initciira-debat-za-podobriavane-na-izbornoto-zakonodatelstvo-715230.html", "text": "Парламентарната група на \"БСП за България\" инициира консултации за определяне на мерки, с които да се подобри изборното законодателство. В поканата, отправена до всички групи, социалистите аргументират нуждата от промени с оргомния брой недействителни гласове - над 600 000 общо, и подчертават необходимостта от въвеждане на машинно гласуване и изчистване на изборните списъци от мъртви души.Те отбелязват и други пропуски в изборния закон, които дават възможност за подмяна на вота. Социалистите предлагат единодействие на всички партии за гарантиране на прозрачен и честен вот.Предложението им е срещата да се проведе утре от 11:00 ч. в зала \"Запад\" на Народното събрание, преди извънредното пленарно заседание.", "date": "2019.11.11", "title": "БСП инициира дебат за подобряване на изборното законодателство"}
{"url": "https://offnews.bg/dw/balgaria-tarsiat-se-hora-koito-da-rabotiat-715266.html", "text": "В един велик роман - “Гроздовете на гнева” на Джон Стайнбек, спечелил “Пулицър” през 1940, наемни работници пътуват от щат на щат в Съединените щати в търсене на работа. Спят в бараки, напоени с потта на хора с тяхната съдба. Не носят нищо друго със себе си, освен евтиния труд на двете си ръце.В 21 век работниците прекосяват континенти - отправят се от Азия към Източна Европа, а оттам на запад. Румъния търси работна ръка от Таджикистан, Полша - от Бангладеш, Индия и Непал. Българският бизнес също отправя поглед към Азия, за да реши проблема с недостига на хора, които да се трудят в земеделието, туризма, строителството, текстилната промишленост, а вече и в медицинското обслужване.Работа в България: има ли желаещи?Дали ако виетнамци, а не български роми поставяха настилките по “Граф Игнатиев”, работата щеше да е по-качествена? Именно в строителството е констатиран най-големият недостиг на кадри. Съдейки по изпълнението, изглежда никой не е инвестирал в квалификацията на ромите, за да свършат по-добре възложената им работа. Вместо в партньорство с държавата да инвестират в подобни усилия, българските предприемачи настояват властта да облекчи условията за внос на работна ръка от Молдова, Украйна, Индия, Грузия, Армения, Виетнам. Тоест, работници от страни извън ЕС, съгласни да работят за такива заплати и при такива условия, които със сигурност няма да привлекат работещите в чужбина българи. Един пример от Виетнам: в тази азиатска страна минималните възнаграждения варират между 126 и 180 долара. Ако склонят да постъпят в българската текстилна индустрия, работниците от Виетнам ще получават 350-400 евро месечно, не повече. Още в началото на тази година виетнамската информационна агенция предаде, че България се нуждае от хиляди виетнамски работници в строителството, шивашката и текстилна промишленост, селското стопанство и медицинското обслужване.Вчера новина по темата дойде и от българското правителство. Вицепремиерката Марияна Николова съобщи, че правителството обсъжда промени за българското гражданство, както и облекчаване на режима за работници от трети страни. “В момента, в който сме готови, ще съобщим какви ще бъдат съответните предимства. За уседналост говорим, както и за възможности, които да облекчат режима за влизане в Република България”, заяви Николова. Без повече подробности.В Полша например граждани на Украйна, Беларус, Молдова, Русия, Грузия и Армения могат да се трудят без специално разрешение за работа до 6 месеца в годината. Само за 2017 година Полша е издала разрешения за пребиваване на 683 000 граждани на страни извън ЕС. А статистиката за Чехия показва, че от приемането на страната в ЕС броят на работещите чужденци се е утроил. Чешката Търговска камара, която представлява общо 15 000 компании, съобщи наскоро, че към момента в страната се търсят половин милион работници.В България граждани на трети страни имат право както на сезонна, така и на постоянна заетост. По неофициални данни, техният брой не надхвърля 10 000 души, като над три четвърти са заети в бранша с едни от най-ниските заплати - туризма. Над 8 000 души от Украйна, Молдова и Киргизстан са били наети в сектора през изминалия сезон.Гражданите на Молдова вече нямат нужда от специално разрешение за работа - благодарение на влязлата в сила двустранна спогодба, според която работодателите заявяват пред българската Агенция по заетостта своите нужди, а молдовската служба осигурява работниците. Такава спогодба има и с Армения. И още: миналата година парламентът удвои квотата за работници от трети страни в дадена фирма. Сега тази квота възлиза на 20%, а ако фирмата е с персонал под 250 души и оборот под 100 милиона лева, таванът е дори 35%. В други държави от ЕС обаче подобни ограничения няма.Какво може да предложи България?Но дори и да облекчи бюрократичните процедури, България, смятана за най-бедната страна в ЕС, ще се конкурира за работници с останалите държави в Европа. Германия например ще приема годишно до 25 000 квалифицирани специалисти от държави извън ЕС, а Великобритания обяви, че ще увеличи четирикратно годишната квота за сезонни работници. При това положение какви конкурентни предимства може да предложи България - добро здравеопазване, добри условия за живот, толерантност към чуждоземците? Важно е да си отговорим на този въпрос.В същото време в бюджета за 2020 година управляващите обявяват повишение на пенсиите и нов ръст на заплатите в бюджетния сектор. Тоест, някой ще трябва да изработи тези средства. Но навръх 30-тата годишнина от началото на промените България все така се изпразва и откъм “мозъци”, и откъм работна ръка.Във вчерашната си изява по БНР министърът на икономиката Емил Караниколов бе еуфоричен относно качествата и потенциала на българската икономика, чийто мотор, по неговите думи, е вътрешното потребление. Големите инвеститори обаче изглежда не му вярват. А и как биха могли, след като не са сигурни дали ще има кой да работи в предприятията им.", "date": "2019.11.11", "title": "България: търсят се хора. Които да работят"}
{"url": "https://offnews.bg/sviat/turtcia-zapochna-deportiraneto-na-isliamski-teroristi-v-rodnite-im-str-715261.html", "text": "От днес Турция започна да връща заловените заловените в Сирия и Ирак терористи в страните им по произход, предаде Анадолската агенция.Прессекретарят на министерството на вътрешните работи Исмаил Чатаклъ съобщи, че в рамките на денонощие от страната ще бъдат депортирани трима наемници от Ислямска държава.Приключили са юридическите процедури по изпращането на терорист, роден в САЩ и той вече е отпътувал.Освен това, Анкара подготвя документите за депортирането на един джихадист в Германия и на друг в Дания.На 14 ноември Турция ще върне на Германия още 7 терористи, които са затворени в специализирани центрове в страната.Говорителят на германското външно министерство Кристофер Бюргер потвърди намерението на Анкара да депортира 10 граждани. „Сред тях трима са мъже, 5 са жени и 2 деца, днес е върнат един човек, 7 се очакват на 14 ноември и на 15-и още двама. Всички са германски граждани, но не може да се каже дали те са действително свързани с Ислямска държава. Има още две жени, които са останали в Сирия“, посочи той.Бюргер подчерта, че депортираният днес германски гражданин няма връзка с ислямските терористи.Френската министърка на отбраната Флоранс Парли заяви по радио France Inter, че няма никаква информация за депортирането на ислямските терористи от Турция. Тя посочи, че в разговорите и при сключването на споразумението с Анкара по въпросната процедура е подчертала, че страната й не желае да приема терористите.Френските медии обаче съобщиха, че Турция ще върне на Париж 11 ислямски бойци.„Този въпрос попада под юрисдикцията на държавите членки на ЕС. Всяка страна има различно законодателство за справяне с него, а на равнище ЕС нямаме нито властта, нито желанието да се справим с него“, е заявила Федерика Могерини, върховен представител на Европейския съюз по въпросите на външните работи и политиката на сигурност, цитирана от Анадолската агенция.През последните седмици турският президент Реджеп Ердоган многократно отправяше предупреждения към Европа, че няма да държи ислямските терористи в собствените си затвори, а ще ги връща в страните им по произход.", "date": "2019.11.11", "title": "Турция започна депортирането на ислямски терористи в родните им страни"}
{"url": "https://offnews.bg/zdrave/bls-reshenieto-na-slivenskia-sad-postavia-v-risk-obshtestvenoto-zdrav-715227.html", "text": "БЛС е силно обезпокоен от решението на сливенския административен съд, че спирането на неваксинирано дете от градина е дискриминация. Това съдебно решение е прецедент и на Балканите, и в страните от Западна Европа, се казва в позиция на съюза до медиите.Съсловната организация смята, че решението не отчита обществения интерес и противоречи на редица международни актове. Нещо повече - решението поставя в риск общественото здраве и дава превес на личния пред обществения интерес.БЛС припомня, че по данни на държавният здравен инспектор д-р Ангел Кунчев между половин и един процент от децата не могат да бъдат имунизирани поради различни причини: вродени заболявания, алергични състояния и други , които не позволяват провеждането на ваксинопрофилактика. За тях единственият начин да бъдат предпазени е да им бъде осигурена среда от имунизирани, в която няма как причинителят да стигне до тях – т. нар. „колективен имунитет“. За да бъде той осъществен е необходимо имунизационно покритие от 95 - 96%.Според БЛС е налице е и сериозна опасност решението не само да послужи като мотив за завеждането на още дела, но и да създаде сериозни предпоставки за засилването на антиваксърските нагласи у нас и увеличаване броя на неимунизираните деца в страната. А това от своя страна води до увеличаване на риска от появата на епидемии от инфекциозни заболявания като епидемията от морбили тази година.От януари 2019 г. до април Националният център по заразни и паразитни болести е регистрирал 389 случая на морбили, които до ноември вече са над 1000. За същия период през 2018 г. случаите са били 4, а през цялата година – 13. Разпространението на морбили у нас бе ограничено благодарение на спешната имунопрофилактика на рисковия контингент проведена от личните лекари.В Наредба № 3 за здравните изисквания към детските градини ясно и точно е описан редът, по който се приемат деца в детските градини въз основа на писмено заявление, подадено от родителите. Към заявлението се прилагат данни от личния лекар, че на детето са извършени задължителните имунизации за възрастта съгласно Наредба № 15 от 2005 г. за имунизациите в Република България. Деца, на които не са извършени задължителните имунизации за възрастта, могат да се приемат в детска градина, когато са налице трайни противопоказания за имунизирането им и са освободени по реда на същата наредба.Предвид гореизложеното БЛС подкрепя действията на Министерството на здравеопазването по обжалването на решението на Сливенския административен съд пред Върховния административен съд, се казва още в позицията на съсловната организация.", "date": "2019.11.11", "title": "БЛС: Решението на Сливенския съд поставя в риск общественото здраве"}
{"url": "https://offnews.bg/politika/gerb-othvarliha-obvineniata-za-manipulatcia-na-izborite-v-sofia-715267.html", "text": "ГЕРБ не са манипулирали изборните резултати чрез изборните протоколи. Представителите на Секционните комисии са провели изборния процес в столичния район Искър нормално. Това заявиха на извънреден брифинг в централата на управляващата партия по повод на обвиненията, отправени от Борис Цветков от БСП.„В район Искър не спряха нито лъжите, нито манипулациите, нито нападките, нито фалшивите новини. Сблъскахме се с нарушаване на изборното законодателство – разполагане на агитационни материали на забранени места. Всяка наша реакция беше атакувана с лични обиди и отново фалшиви новини“, заяви Лорита Радева, общински съветник от ГЕРБ в София, цитирана от БГНЕС.Със своите обвинения Борис Цветков иска да извлече дивиденти и да прикрие фактите, че не е свършил никаква работа, добави тя.Новоизбраният кмет на район “Искър”, който беше обвинен в купуване на гласове, пък съобщи, че е омерзен и унизен от кампанията.Изборите приключиха, но не на езика на омразата,манипулативните внушения никога няма да напуснат някои от кандидатите на тези избори. Това заяви председателят на националния предизборен щаб на ГЕРБ Цветомир Паунов.Реакцията на управляващите e по повод внесените декларации от БСП – Искър в Министерскиs съвет, СОС и МВР за изборни манипулации в столичния район „Искър“.От ГЕРБ смятат, че с действията и изказванията си Мая Манолова „сапунисва с различни перилни препарати“ своя имидж и търси опити да оправдае загубата. „Ако продължава по същия начин нищо добро не чака политическия й проект“, смята Паунов.Новоизбраният общинският съветник Лорита Радева заяви, че през целия изборен процес не спряха лъжите и нападките, не спазваха изборното законодателство, произвеждаха фалшиви новини.Радева отхвърли твърденията на кандидат-кмета на район „Искър“ Борис Цветков, че документите в секционната комисия са манипулирани резултатите. „За мен не е изненада поведението на г-н Цветков, който не живее в този район и не познава проблемите на живеещите.Новоизбраният кмет на столичния район „Искър“ Ивайло Цеков заяви, че е унизен. „Директно мога да кажа, че нито съм участвал,нито съм организирал такива акции. Готов съм да окажа всякакво съдействие на органите“На въпрос как ще коментират искането на Цветков да се прекъсне церемонията по встъпване на длъжност на кмета в район Искър, Цветомир Паунов определи изказването като поредната манипулация и лъжа. „С подобни действия БСП уверявам ви ще създават само хаос в района, предупреди Паунов.По-рано днес Борис Цветков от БСП, който загуби балотажа за кметското място в района, съобщи, че Цеков е записан от камера на хранителен магазин в района как говори с ромски лидери за купуване на гласове.", "date": "2019.11.11", "title": "ГЕРБ отхвърлиха обвиненията за манипулация на изборите в София"}
{"url": "https://offnews.bg/politika/arestuvaniat-kmet-na-nesebar-polozhi-kletva-na-zasedanieto-na-obshtin-715234.html", "text": "Пред препълнена зала на Общинския съвет в Несебър избраният кмет Николай Димитров и 21 общински съветници положиха клетва и встъпиха в длъжност, съобщи БНР.С възгласи \"Свобода\" хиляди жители на общината изразиха подкрепата си към Димитров, който по-рано беше доведен с белезници и конвой до залата в Несебър. Той е задържан в арест в София заедно с двама общински съветници по обвинения в купуване на гласове.Николай Димитров благодари през сълзи на своите съграждани и каза, че те не са се поддали на \"тази провокация и гнусна интрига\" срещу него. Белезниците на Димитров бяха свалени за церемонията. Сесията се провежда при засилено полицейско присъствие.Жители на Несебър се събраха в подкрепа на Димитров пред заседателната зала на Общинския съвет. Сесията се провежда при засилено полицейско присъствие.Димитров и още двама общински съветници бяха задържани дни преди първия тур на местните избори.Организатор на протеста е Инициативният комитет, издигнал кандидатурата на Николай Димитров за кмет. Той и общинските съветници трябва да бъдат освободени от ареста, казаха Яни Николов и Петър Козаров:„Той ще положи клетва на химна на България с белезници и защо трябва да водим редовно избран кмет под конвой? В случая са му нарушени правата на гражданин и на редовно избран кмет“, подчерта Николов.„Не може един човек, който е избран с 8000 гласа, да бъде обвиняван неправомерно, според мен“, добави Козаров.Хората в Несебър настояват за освобождаването на представителите на местната власт:\"Хората са гневни, ядосани, защото по този начин те искат да ни превземат, ние това не го искаме, ние живеем в свободна България, демократична България. Важното е държавата да се съобрази с нашето мнение, не може да се говори за купуване на гласове при такава огромна подкрепа за задържаните, а това означава доверие\", казаха граждани на Несебър.След като положи клетва, Димитров може да упълномощи свой заместник, защото след тържествената церемония той ще бъде върнат отново в ареста.Адвокатът на Николай Димитров - Ина Лулчева, написа писмо до Специализираната прокуратура, в което поиска да бъде променена мярката му за неотклонение, за да може той да встъпи в длъжност. Тя напомни, че става дума за демократичен избор на гражданите и ако той не може да поеме функциите си, то това би било подменен вот. Във второ писмо до Спецпрокуратурата Лулчева поиска незабавно той да бъде освободен от ареста, а постановлението за привличането му като обвиняем за купуване на гласове да бъде отменено като издадено от некомпетентен орган.„Ако имаше действаща и реално работеща в интерес на закона и гражданите прокуратура, която иска да спазва закона, трябваше да ми бъде отговорено в тридневен срок. До момента нямам отговор. Това е абсолютно в нарушение на закона. Прокуратурата си позволява в нарушение на закона да се прави все едно тези молби не съществуват“, посочи адвокат Лулчева.Адв. Лулчева заяви, че ще напише молба и до главния прокурор, както и до Инспектората на ВСС.", "date": "2019.11.11", "title": "Арестуваният кмет на Несебър положи клетва. На заседанието на общината скандираха \"Свобода\""}
{"url": "https://offnews.bg/tenis/dominik-tijm-za-men-e-chest-kogato-igraia-sreshtu-federer-715233.html", "text": "Австрийският талант Доминик Тийм остана много доволен след успешния старт на финалите на АТР в Лондон. 26-годишният тенисист се наложи над Роджър Федерер със 7:5, 7:5.\"За да имам шанс да го победя, всеки един елемент от играта ми трябва да работи. Днес точно това се случи. Представих се много добре.Изиграх добър мач като цяло. Сервирах и посрещах добре, а това са двете най-важни неща, когато говорим за игра на закрито.Разбира се, последният гейм също беше ключов. Дори не искам да мисля какво можеше да се случи, ако Роджър беше успял да върне пробива и да играем тайбрек. Изключително доволен съм от представянето ми сервирайки за мача.Като цяло победата беше много приятна. Всеки път, когато се изправя срещу Роджър, това е голяма чест. Да победиш Федерер е невероятно чувство, особено на твърди кортове в зала, където той се чувства в свои води\", сподели Тийм.Утре австриецът ще се изправи срещу Новак Джокович, който нямаше проблеми на старта срещу Матео Беретини – 6:2, 6:1.\"За мен Ноле е най-добрият в света в момента. Той го доказа в \"Берси\", където не извади на показ най-добрите си удари, но въпреки това спечели титлата с лекота.Представете си колко високо е нивото му. В момента да се изправиш срещу Джокович е най-голямото предизвикателство\", заяви Тийм.", "date": "2019.11.11", "title": "Доминик Тийм: За мен е чест, когато играя срещу Федерер"}
{"url": "https://offnews.bg/temida/lihvari-se-maskirali-na-zemedeltci-v-pavlikeni-zadarzhaha-gi-s-moneti-715240.html", "text": "Организираната престъпна група е задържана на територията на Павликени в хода на специализирана операция на служители на ГДБОП, осъществена в петък под наблюдението на Специализираната прокуратура, съобщи Димитър Петров, шеф на спецобвинението. Той уточни, че групата е действала около пет години и е била добре организирана. Тримата задържани са се занимавали с легален бизнес - земеделие, което им е помагало да изпират пари от незаконната си дейност.В рамките на извършените процесуално – следствени действия са иззети множество тефтери с изписани имена на длъжници, над 1 800 юбилейни монети, ценни метали, предимно златни, като по първоначални данни тяхната стойност се оценява на около милион лева. Над 20 души са пострадали от престъпната дейност на групата, част от тях са свидетелствали, други са притеснени да говорят, тъй като задържаните са добре известни на територията на Павликени. Продължава работата по издирването и на други жертви. Заместник-директорът на ГДБОП ст. комисар Любомир Янев обясни, че работата по разкриването на организираната група е започнала в края на миналата година и след събраните данни и доклад в Специализираната прокуратура, през май т.г. по случая е било образувано досъдебно производство. И тримата задържани са с богато криминално минало – за кражби, грабежи, лихварство, заплахи. Двама от тях са излежавали и присъди.Специализираният наказателен съд им определи мярката им за неотклонение „задържане под стража“, допълни административният ръководител на Специализираната прокуратура.", "date": "2019.11.11", "title": "Лихвари се маскирали на земеделци в Павликени, задържаха ги с монети и злато за около милион лева"}
{"url": "https://offnews.bg/112/zaradi-zabraven-sak-politciata-ottcepi-rajona-okolo-bania-bashi-715243.html", "text": "Полицейски части отцепиха района около джамията \"Баня баши\" в центъра на София.Причината е сигнал за изоставен багаж, получен към 14.00 ч., съобщиха от МВР. Извършва се проверка.Градинката около джамията е заградена с полицейска лента.", "date": "2019.11.11", "title": "Заради забравен сак полицията отцепи района около Баня баши"}
{"url": "https://offnews.bg/obshtestvo/izberi-za-da-pomognesh-nabira-sredstva-za-23-kauzi-715235.html", "text": "За 11-а поредна година Райфайзенбанк открива набирането на средства в подкрепа на 23 каузи, част от дарителската кампания „Избери, за да помогнеш“ 2019. Фокусът на селектираните през тази година проекти е върху иновациите в медицината и образованието, навременната профилактика и лечение на редки болести при деца и възрастни, подкрепата за самотни възрастни хора и за деца с психични заболявания и физически увреждания, съхраняването на българското културно наследство, както и опазването на българските гори и биоразнообразие.Сред институциите и организациите, които набират финансиране за проектите си, са УМБАЛСМ „Пирогов“, УМБАЛ „Александровска“, Национална Кардиологична Болница, Български Червен кръст, Национален Етнографски музей, Сдружение на олимпийските отбори по природни науки, Природен парк Витоша и др. В кампанията са включени и дългогодишните партньори – Българската Коледа, SOS Детски селища България, Фондация „За нашите деца“, Каритас България, Фондация Конкордия и Фондация „Х. Степич – благотворителност за ЦИЕ“.Подробна информация за всички 23 проекта, включени в кампанията, е достъпна на платформата , от която удобно могат да се извършат и даренията.„Вече 11 години продължаваме да правим историите по-добри с дарителската ни инициатива „Избери, за да помогнеш“. Подкрепихме с близо 3 млн. лв. над 140 организации за реализирането на 257 проекта. Надяваме се, че и през тази година ще продължи тенденцията за все по-голяма ангажираност към каузите в кампанията както от страна на служителите, така и от широката общественост. Хората имат доверие в „Избери, за да помогнеш“ заради дългогодишната история на кампанията, мащаба и прозрачните резултати. Инициативата е достъпна възможност да проявим съпричастност с нуждаещите се“ – каза Оливер Рьогл, председател на УС на Райфайзенбанк.Традиционно най-много средства в дарителската кампания се набират от банката и служителите на Групата Райфайзен в България, като през последните години нарастват броят и делът на дарения от широката общественост, които бяха удвоени през 2018 г. спрямо предходната кампания.Дарение за избрания проект може да се направи лесно чрез модерната платформа   и опцията „Дари с банкова карта“ – линк към виртуалния ПОС терминал се намира под всеки отделен проект, включен в кампанията, като е необходимо единствено въвеждането на данни за картата и избор на сума за дарение. Другите опции за подкрепа на каузите е през RaiMobile, Райфайзен Онлайн или с банков превод директно по сметката на съответната организация.", "date": "2019.11.11", "title": "'Избери, за да помогнеш' набира средства за 23 каузи"}
{"url": "https://offnews.bg/futbol/plovdiv-se-raztcepi-zaradi-kolezha-fenovete-na-loko-skochiha-sresht-715238.html", "text": "Футболната общественост в Пловдив се разцепи в отношението си към строителството на стадион \"Христо Ботев\". Докато привържениците на Ботев се чувстват излъгани, то тези на Локомотив открито недоволстват, че общината и държавата са се ангажирали с един частен проект.Привържениците на \"смърфовете\" публикуваха открито писмо до новоизбрания кмет на Пловдив Здравко Димитров, което беше публикувано във фейсбук страницата на организацията: написаха феновете на Локомотив.Междувременно пък привържениците на Ботев обявиха, че ще се съберат на 13 ноември, за да обсъждат проблемите около строежа на \"Колежа\".\"\", написаха ботевистите.", "date": "2019.11.11", "title": "Пловдив се разцепи заради \"Колежа\", феновете на Локо скочиха срещу Ботев"}
{"url": "https://offnews.bg/futbol/stojcho-mladenov-e-1-i-v-kazahstan-715264.html", "text": "Легендарният бивш футболист и треньор на ЦСКА Стойчо Младенов бе избран за най-добър треньор за сезона в Казахстан, съобщи vesti.kz.62-годишният български специалист изведе Кайсар до Купата на на страната и до участие в турнира Лига Европа.Българинът спечели приза в конкуренцията на Роман Хриморчук, който изведе Астана до шеста поредна титла на Казахстан, и на Алексей Шпилевски от Кайрат.Стойчо Младенов е начело на Кайсар от ноември 2016 година.Той стана вторият български треньор, който печели тази награда след бившия наставник на Астана Станимир Стоилов.По време на церемонията приза получи още един българин - Калоян Петров. Той е треньор на женския отбор по футбол на шампионките от БИИК-Казигурт (Шимкент) и наставник на националния отбор на Казахстан-жени.", "date": "2019.11.11", "title": "Стойчо Младенов е №1 и в Казахстан"}
{"url": "https://offnews.bg/ikonomika/ukrajna-nastoiava-za-12-miliarda-dolara-ot-prenosa-na-ruski-gaz-715205.html", "text": "Украйна подаде нов иск в Стокхолмския арбитраж с настояване да се преизчисли таксата за пренос на руски газ през последните години, . Според Киев размерът ѝ е прекалено нисък, а претенциите са за около 12 млрд. долара.Украйна се надява по този начин да се компенсират загубите от очакваното спиране на преноса на газ за Европа в края на годината.В Киев не вярват, че настоящият договор за транзит на руски газ за европейските потребители през Украйна ще бъде подновен, а причината е провалът на преговорите с посредничеството на Европейската комисия през октомври, както и довършването на газопровода \"Северен поток 2\" по дъното на Балтийско море.Украински експерти твърдят, че евентуалното прекратяване на транзита от 1 януари ще създаде трудности на България, Северна Македония и още няколко балкански държави, които първоначално ще изпитват затруднения да си осигурят нужните количества.Изчисленията на Украинския център за икономически и политически изследвания показват, че спирането на транзита на руския газ ще доведе до 15-20 процента поскъпване на цената на синьото гориво за потребителите в страната.", "date": "2019.11.11", "title": "Украйна настоява за 12 милиарда долара от преноса на руски газ"}
{"url": "https://offnews.bg/futbol/nova-psiholozhka-zapochva-rabota-v-loko-pd-715232.html", "text": "Екипът на Локомотив (Пловдив) се увеличи с още един човек, след като психоложката Илияна Димитрова започна работа в клуба, информира plovdivderby.com.Чаровната дама вече се занимава усилено със състезателите от детско-юношеската школа и техните родители, а освен това ще помага и на мъжкия отбор на Локомотив.Илияна Димитрова е с богат и дългогодишен опит в областта. Работила е като клиничен психолог в Пловдив и София, практикувала е и на частно с редица спортисти.Магистър е по Спортна психология към НСА, магистър по Клинична и консултативна психология към СУ „Св. Климент Охридски“, бакалавър по Психология в ПУ „Паисий Хилендарски“, освен това е когнитивно-поведеченски психотерапевт и хипнотерапевт.", "date": "2019.11.11", "title": "Нова психоложка започва работа в Локо (Пд)"}
{"url": "https://offnews.bg/obshtestvo/tramvaj-pristigna-v-sofia-po-magistralata-715213.html", "text": "Първият от 13-те нови нископодови трамваи по Оперативна програма „Региони в растеж” 2014-2020 г. пристигна в София по магистрала. Превозването на трамвая по пътя от Видин до София бе забелязано от пътуващи по това направление столичани, които веднага пуснаха снимки в социалните мрежи, озаглавени \"Трамвай по магистралата\". Превозните средства са нископодови и климатизирани, с платформа за детски колички и за хора с увреждания, разполагат със стоп бутон за слизане и звукова сигнализация за незрящи хора. Осигурено е и видеонаблюдение. Трамваите са с дължина 30 метра, като са предвидени специални места за хора с увреждания и майки с детски колички.Новите мотриси ще заменят превозните средства на трамвайна линия №5. Трамваите се произвеждат от полската компания PESA Bydgoszcz SA по договор, сключен със „Столичен електротранспорт” ЕАД в края на януари т.г. Договорът е на обща стойност 44, 7 млн. лв., без ДДС. Предвидени са също доставки на резервни части, диагностично оборудване и обучение на персонала.Договорът е част от проекта „Интегриран столичен градски транспорт – фаза II“, който се осъществява с финансова подкрепа на ОП „Региони в растеж“ 2014 – 2020 г., съфинансирана от ЕС чрез Европейския фонд за регионално развитие.", "date": "2019.11.11", "title": "Трамвай пристигна в София по магистралата"}
{"url": "https://offnews.bg/evropa/klaus-johanis-vodi-na-prezidentskite-izbori-v-rumania-715199.html", "text": "Румънският президент Клаус Йоханес и бившият премиер Виорика Данчила се класират за втория тур на президентските избори, които ще се проведат на 24 ноември, съобщи румънското издание EVZ.Резултатите от първия тур на вота на база 99.85% от протоколите показват следната картина:Клаус Йоханис получава 36.65% Виорика Данчила - 23.82%Дан Барна - 13.96%Мирча Дякон - 9.25%Избирателната активност е била 47.66%, като право на вот са имали 18.2 милиона румънски граждани. Рекорден брой румънци, живеещи в чужбина - 675 348, са участвали в изборите, показват данните.Социалдемократическата партия, начело с Данчила, управляваше Румъния в продължение на три години. През октомври тя беше отстранена от правителството, а реформите в областта на правосъдието и пенсионното осигуряване зациклиха.Национално-либералната партия, оглавявана от Лудовик Орбан, сформира правителство на малцинството, което беше гласувано на 4 ноември от парламента, само седмица преди първия тур на президентските избори с подкрепата на по-широка коалиция.", "date": "2019.11.11", "title": "Клаус Йоханис води на президентските избори в Румъния"}
{"url": "https://offnews.bg/zimni/kupa-boiana-s-rekorden-broj-uchastnitci-715228.html", "text": "Създаденият наскоро клуб \"Бояна\", развиващ ски скок в София беше домакин на първото издание на състезанието за деца носещо името на клуба.Участие взеха рекордните 26 деца, които тренират ски скок. Най-оспорвана отново беше надпреварата при момчетата до 15 години. Николай Колев (Оу Ти Пи Самоков) спечели първа победа.При момичетата до 12 години първа е Яна Балканска (Бояна тийм), а при момчетата в същата възраст №1 е Георги Караджинов (Оу Ти Пи Самоков).Гост на състезанието бе най-добрия български ски скачач Владимир Зографски. Той награди призьорите в отделните категории, а след това отпътува, за да се подготвя за старта на световната купа в Полша след 2 седмици.Преди 2 седмици, на лагера в Планица децата ни правиха много добри скокове на 45 метровата шанца и вече имат спешна необходимост от подобни съоръжения и в България.Община Витоша предостави на клуб Бояна Тийм парцел в Симеоново, където ще се изгради 15 метрова шанца. Ски скока продължава да набира скорост.", "date": "2019.11.11", "title": "Купа \"Бояна\" с рекорден брой участници"}
{"url": "https://offnews.bg/zdrave/bezplatni-pregledi-za-sadovi-zaboliavania-v-sofiamed-715211.html", "text": "Екипът на отделението по Съдова хирургия към УМБАЛ “Софиямед“ обявява скринингова кампания с безплатни прегледи за съдови заболявания на 13-ти и 14-ти ноември от 14:00 до 18:00ч. Те ще се провеждат в Кабинет по съдова хирургия №4, сектор Г в сградата на бул. „Г. М. Димитров” №16 с предварително записване на тел. 02 465 00 00. Опитът показва, че голяма част от пациентите пренебрегват редовната профилактика и търсят помощта на съдовия специалист едва след проява на първите симптоми на съдова недостатъчност.Само ранната диагностика на заболяването може да спомогне за навременното и адекватно консервативно или миниинвазивно (безкръвно) лечение, както и за превенция на късните усложнения от нелекуваните съдови заболявания.", "date": "2019.11.11", "title": "Безплатни прегледи за съдови заболявания в 'Софиямед'"}
{"url": "https://offnews.bg/futbol/globa-grozi-botev-za-rasistki-obidi-po-adres-na-as-na-levski-715229.html", "text": "Ботев Пловдив може да отнесе сериозна санкция от Дисциплинарната комисия към БФС. Причината е, че халфът на Левски бе обиждан на расистка основа.По време на първата част към него се чуха \"маймунски звуци\", идващи от сектора, в които седеше агитката на жълто-черните.Скандиранията и подвикванията ясно се чуха по телевизията, предаваща двубоя. Хали Тиам обаче не се оплака на съдията Станислав Тодоров.Ако това се бе случило, то срещата трябваше да бъде прекъсната, а дикторът на стадиона да предупреди феновете. Ще видим как ще действа Дисциплинарната комисия на следващото заседание.Тогава ще стане ясно и дали делегатът на срещата и служебните лица са вписали инцидента. Ако е така, то Ботев ще бъде глобен с \"не по-малко от 37 500 лева\" - това гласи правилникът на родната централа.Заради подобни действия на български фенове в евроквалификацията с Англия, сега националите ще приемат на празни трибуни Чехия. Ботев ще отнесе и санкция за използване на пиротехнически средства по време на двубоя с Левски.", "date": "2019.11.11", "title": "Глоба грози Ботев за расистки обиди по адрес на ас на Левски"}
{"url": "https://offnews.bg/futbol/guardiola-sled-porazhenieto-ot-livarpul-pokazahme-zashto-sme-shampion-715197.html", "text": "Мениджърът на Манчестър Сити Пеп Гуардиола заяви, че е горд от играта на футболистите си по време на загубата от Ливърпул (1:3). Мърсисайдци категорично надиграха \"гражданите\" в дербито от 12-ия кръг на английската Висша лига.Фабиньо откри за домакините в 6-ата минута на срещата, а Мохамед Салах удвои в 13-ата минута. Садио Мане вкара за класическия резултат в 51-ата минута и така сложи край на спора. Гостите стигнаха до почетно попадение чрез Бернардо Силва в 78-ата минута.\"Показахме защо сме шампиони. Играхме по невероятен начин на този стадион. Гордея се с моя отбор повече от всякога. Едерсон може да не играе срещу Ливърпул Дадохме невероятна игра на този стадион срещу най-добрия отбор в Европа.Толкова се гордея с това как играхме. Показахме защо станахме шампиони два пъти подред. Предстоят още седем месеца и ако Ливърпул спечели Висшата лига, аз ще бъда първият, който ще ги поздрави, защото не можем да отречем колко е добър.Трябваше ли да бъде отсъдена дузпа в полза на Сити? Попитайте рефера. Моля, не ме питайте. Предайте този въпрос на Майк Райли и лицето, отговорно за VAR, но мен не ме питайте\", каза Гуардиола.", "date": "2019.11.11", "title": "Гуардиола след поражението от Ливърпул: Показахме защо сме шампиони"}
{"url": "https://offnews.bg/temida/vss-barza-s-preglasuvaneto-na-ivan-geshev-zasedanieto-za-nego-e-v-che-715212.html", "text": "Въпросът с повторното гласуване на Иван Гешев за главен прокурор е залегнал като точка в дневния ред на заседанието на ВСС в четвъртък, става ясно от сайта на съвета.Издигнатият от прокурорската колегия Гешев бе избран на 24 октомври с 20 гласа \"за\" и 4 \"против\".Миналата седмица президентът Румен Радев обаче върна избора на наследник на Сотир Цацаров с мотива, че не е имало никакво състезание между кандидати, а формално изпълнение на процедурата по избор. Държавният глава смята, че от проведената процедура престижът и легитимността на бъдещия главен прокурор страдат. В четвъртък предстои членовете на Висшия съдебен съвет да обсъдят върнатия указ, а формулировката на втората точка - \"повторно гласуване\".Ако ВСС избере Иван Гешев повторно,  за назначаването му със 7-годишен мандат. Ще гласувам отново за Иван Гешев. За моя глас няма изненади, обяви главният прокурор Сотир Цацаров. В четвъртък ще има , свикан от Инициативата Правосъдие за всеки, БОЕЦ и Зелен \"Младост\". ", "date": "2019.11.11", "title": "ВСС бърза с прегласуването на Иван Гешев. Заседанието за него е в четвъртък"}
{"url": "https://offnews.bg/zdrave/prekalenoto-chistene%c2%a0mozhe-da-e-opasno-tvardiat-ucheni-715220.html", "text": "Честото чистене не унищожава микробите. На мястото на убитите от антисептиците бактерии усилено се размножават гъбички. За това съобщават учени от Университета в Оклахома, които са изследвали микроорганизмите в селски и градски домове в Перу и Бразилия. Резултатите са публикувани в Nature Microbiology.Авторите твърдят, че техните очаквания са били урбанизацията да доведе до намаляване на разнообразието на бактериите, но не са предполагали, че едновременно с това ще се увеличат гъбичките. Впоследствие установили, че това е свързано с използването на почистващи средства.\"Когато унищожите бактериите, се създава голяма открита повърхност за размножаване на гъбичките. Възможно е дори те да станат по-устойчиви към миещите средства\", казва водещият учен на изследването биохимикът Лора-Изабел Маккол.Предназначението на антибактериалните и дезинфекциращите средства е да унищожават бактериите, но на практика се оказва, че те разчистват пътя за размножаване на други микроорганизми. Гъбичките имат дебели клетъчни стени и това затруднява унищожаването им. Освен това градските домове са така добре изолирани, че блокират светлината и задържат въглеродния диоксид, което създава благоприятни условия за ръст на тези микроорганизми.Учените изследвали бактериите и гъбичките, които съжителстват с хората – в тяло им, в домовете и работните пространства. За да сравнят разнообразието на микробите, взели образци от различни места – от сламените хижи на племенни общности в тропическите гори до домовете в мегаполисите. Взети били проби от стените, подовете и масите, от кожата на хората и козината на домашните любимци. Били проучени и почистващите препарати, които се използват – от различни строителни материали и миещи средства до лекарства и средства за лични хигиена.Химичните вещества и и гъбичките били открити не само в домовете, а и по кожата на обитателите им.Авторите на изследването отбелязват, че хората създават атмосфера, в която бактериалното разнообразие намалява силно за сметка на различните химични вещества. Друга констатация е, че някои от гъбичките в градските домове, открити и по кожата на хората, могат да предизвикат инфекции.", "date": "2019.11.11", "title": "Прекаленото чистене може да е опасно, твърдят учени"}
{"url": "https://offnews.bg/obshtestvo/slantce-i-oblatci-shte-se-reduvat-prez-sedmitcata-temperaturite-okolo-715161.html", "text": "Слънчево ще е времето днес в по-голямата част от страната.Максималните температури ще бъдат между 15 и 20 градуса, според прогнозата на НИМХ. Слънце ще грее и в планините, ще духа до умерен вятър от юг-югоизток. Максимална температура на височина 1200 метра около 10, а на 2000 метра – около 4 градуса. Повече облаци ще има по южното Черноморие, където на места ще превали дъжд. Ще духа до умерен югоизточен вятър. Максимални температури на въздуха ще са 19-20 градуса, а сред вълните от 2 бала около 19 градуса. Утре облачността ще бъде разкъсана, след обяд вятърът ще се усили. Остава топло с максимални температури между 17 и 22 градуса. В сряда и четвъртък над по-голямата част от страната ще преобладава облачно време, на места ще вали.В петък и през почивните дни вятърът ще бъде от юг-югозапад, но ще отслабне. Ще е без валежи. Максималните температури ще бъдат между 15 и 20, а минималните - между 7 и 12 градуса. В планините и планинските райони ще бъде предимно слънчево, с разкъсана висока облачност и отново ще се затопли.", "date": "2019.11.11", "title": "Слънце и облаци ще се редуват през седмицата, температурите около 20 градуса"}
{"url": "https://offnews.bg/zdrave/bls-vaksini-triabva-da-se-slagat-715202.html", "text": "Българският лекарски съюз подкрепя намерението на здравния министър да обжалва решението на Административния съд в Сливен, който обяви за дискриминация неваксинирано дете да не бъде допускано на детска градина. Това заяви по Нова телевизия д-р Николай Брънзалов, заместник-председател на БЛС.„Ваксини трябва да се слагат, защото предпазват от заболявания, за които няма друго лечение”, заяви д-р Брънзалов.„Една част от децата не могат да образуват достатъчно висок титър на антителата, въпреки ваксината. Друга част имат противопоказания за поставянето на въпросната ваксина, на тях не трябва да бъде поставяна, но те са в риск”, заяви д-р Брънзалов.По думите му в страната има 95% ваксинално покритие при децата. Тези 95% пазят останалите 5 %, за да не се появи въпросното заболяване. „Това са сериозни заболявания, това не е хрема”, предупреди лекарят.По-рано главният държавен инспектор д-р Ангел Кунчев обясни, че децата, които не могат да бъдат ваксинирани по медицински причини са под 1%. В случая от Сливен детето е с непоставени ваксини заради антиваксърската позиция на родителите си.Припомняме, че Министерството на здравеопазването и Регионалната здравна инспекция в Сливен обжалват на следваща инстанция решението на Административния съд в Сливен. ", "date": "2019.11.11", "title": "БЛС: Ваксини трябва да се слагат"}
{"url": "https://offnews.bg/112/pochina-mazh-blasnat-na-peshehodna-pateka-715217.html", "text": "Мъж почина, след като шофьор на автобус го блъсна на пешеходна пътека във Варна, съобщи МВР в морския град. 54-годишен водач на автобус е блъснал пешеходец, който пресичал пътното платно на зелен сигнал на светофара.Пострадалият е приет в болнично заведение, където е починал.По случая е образувано досъдебно производство. Изясняват се причините и обстоятелствата за трагичния инцидент. ", "date": "2019.11.11", "title": "Почина мъж, блъснат на пешеходна пътека"}
{"url": "https://offnews.bg/obshtestvo/sv-mina-zakrilia-zhenite-i-semejstvoto-715148.html", "text": "Днес почитаме свети Мина, покровител на жените и семейството. Имен ден празнуват Виктор, Виктория, Минчо и Минка. Св. Мина е чудотворец, закрилник на сираците и бездомните, на пътешествениците и лечителите.Той е бил войник в Египет. Изповядвал християнската вяра и след мъчения бил посечен с меч в 296 година при Диоклециан и Максимиан. Преди това Мина се оттеглил да живее като отшелник в пусти планински места и прекарал така дълги години.Най-известното свято място, кръстено на Св. Мина, е Обрадовският манастир “Св. Мина” близо до София. С решение на правителството от 2010 г. днешният ден е обявен и за професионален празник на охранителя и частната охранителна дейност.", "date": "2019.11.11", "title": "Св. Мина закриля жените и семейството"}
{"url": "https://offnews.bg/futbol/popeto-ostava-kapitan-na-natcionalnia-otbor-715215.html", "text": "Селекционерът на българския национален отбор по футбол Георги Дерменджиев сподели пред БНТ, че Ивелин Попов остава капитан на тима.Специалистът ще дебютира начело на \"трикольорите\" в контролата с Парагвай на \"Васил Левски\". Мачът е на 14 ноември от 19:00 часа. На 17 ноември пък българите ще се изправят срещу Чехия в среща е от квалификационната фаза на Евро 2020. \"Нямам притеснения, че поех поста. За мен е чест. Отборът ни има потенциал и мисля да оправдая доверието. Всеки треньор желае да започне с победа и аз не правя изключение. Искам отборът да е по-отговорен, но и да играе по-свободно.Ще проведа разговор с всеки футболист на лагера. Важното е играчите да са готови през март, когато са баражите. Обнадежден съм.Не мисля, че съм забравил някой да викна. Това, което е, е най-доброто. Ивелин Попов ще продължи да е капитан и при мен\", каза Дерменджиев.", "date": "2019.11.11", "title": "Попето остава капитан на националния отбор"}
{"url": "https://offnews.bg/futbol/kristiano-ronaldo-smenen-za-vtori-pat-v-ramkite-na-edna-sedmitca-715187.html", "text": "Мегазвездата на Ювентус Кристиано Роналдо доживя да бъде заменен два пъти само в рамките на една седмица. За първи път това се случи в двубоя срещу Локомотив Москва от Шампионската лига.Късно снощи португалецът отново напусна терена преди края на мача в дербито с Милан от програмата на Серия А. 34-годишният Роналдо беше изваден в 55-ата минута, а влезлият на негово място Пауло Дибала донесе победата на \"бианконерите\", която остави Юве на върха в класирането преди паузата в националните шампионати заради евроквалификациите.Решението на треньора Маурицио Сари обаче не се хареса особено много на футболиста, който се прибра директно в съблекалнята, а медиите в Италия съобщават, че си е тръгнал от стадиона без да дочака края на срещата.Смяната му беше тема №1 на пресконференцията на Сари след мача. Треньорът отново обясни, че става въпрос за контузия в коляното на Роналдо и че решението да го замени е било продиктувано от желание да го предпази.\"Разбирам раздразнението му. Това е нормална реакция на играч, а той направи много през седмицата, за да бъде на терена. Юве може само да му благодари за саможертвата, но аз виждах, че не се чувства добре и взех най-доброто решение. Всички видяхте, че той не беше в най-доброто си състояние.Нормално е след като се е опитвал да преодолее болката и да покаже най-доброто да е ядосан на смяната. Отговорност на треньора е да предпази играча\", каза Сари, който отново не пропусна да похвали големия си любимец Гонсало Игуаин.\"Той не бележи толкова често, колкото преди, но пък е станал отборен играч, помага на защитата и винаги е готов да асистира\", каза Сари.", "date": "2019.11.11", "title": "Кристиано Роналдо сменен за втори път в рамките на една седмица"}
{"url": "https://offnews.bg/obshtestvo/borisov-mahna-direktora-na-mbal-pazardzhik-zaradi-skandala-s-telk-ovet-715210.html", "text": "Директорът на Многопрофилната болница за активно лечение в Пазарджик д-р Васил Вълчев е освободен по разпореждане на премиера Бойко Борисов след разследване на Нова тв, съобщиха от Министерството на здравеопазването.През миналата седмица здравният министър Кирил Ананиев е изпратил писма за свикване на Общо събрание на лечебното заведение, за . До избора на нов директор в МБАЛ-Пазарджик ще бъде назначен прокурист.Здравният министър е поискал от Национална експертна лекарска комисия (НЕЛК) да направи проверка на ТЕЛК решенията, които са издадени от ТЕЛК комисиите в МБАЛ-Пазарджик.По разпореждане на Ананиев Изпълнителна агенция „Медицински надзор“ от днес започна пълна проверка на лечебното заведение в Пазарджик.", "date": "2019.11.11", "title": "Борисов махна директора на МБАЛ-Пазарджик заради скандала с ТЕЛК-овете"}
{"url": "https://offnews.bg/sviat/prevrat-v-bolivia-evo-morales-podade-ostavka-video-715188.html", "text": "Президентът на Боливия  подава оставка след три седмици бурни протести срещу избирането му за четвърти мандат, предаде Франс прес.Оттеглям се от президентския пост, каза в телевизионно обръщение 60-годишният Моралес, който е на власт от 2006 г.Слизането на дългогодишния лидер от властта идва след натиск от военните, за да се възстанови стабилността в страната, съобщава Ройтерс. По-рано командирът на боливийските въоръжени сили Уилямс Калиман призова президента да подаде оставка \"за доброто на Боливия\", съобщи БТА. Моралес декларира, че няма намерение да бяга от страната и нищо не е откраднал. \"Изпращам писмото с оставката си на Законодателното събрание на Боливия\", каза 60-годишният социалист. Той нарече оттеглянето си \"преврат\". Не е ясно кой ще наследи Моралес. Вицепрезидентът му, както и председателят на Сената, също подадоха оставки.Част от левите съюзници на Моралес в Латинска Америка като венецуелския президент Николас Мадуро, новоизбрания аржентински президент перонист Алберто Фернандес и мексиканския външен министър Марсело Ебрард заклеймиха случилото се като „държавен преврат“. Последният заяви, че страната му ще даде политическо убежище на Ево Моралес. Президентът на Куба Мигел Диас-Канел осъди „жестокия и подъл държавен преврат на десницата срещу демокрацията в Боливия“. Моралес се задържа на власт 13 години и 9 месеца. \"Дадохме урок на света, утре Боливия ще бъде нова страна\", каза пред журналисти лидерът на опозицията Карлос Меса.Моралес съобщи в \"Туитър\", че е издадена заповед да бъде арестуван, допълва АФП. Местонахождението му енеизвестно. Според някои съобщения, самолетът на боливийския президент е поискал коридор за полет над Аржентина, предаде БНР.Милиони хора празнуват по улиците на град Ла Пас – административната столица на Боливия, а за страната настъпиха несигурни дни, предаде кореспондент на Би Би Си.Поддръжниците на Ево Моралес наричат случилото се преврат, а опонентите му – край на тиранията.Докато за мнозина той бе антидемократичен лидер, захапал властта, за най-бедните боливийци Ево Моралес бе първият, заговорил с техния глас. Моралес бе първият лидер от коренното население в страната и успя да направи едно белязано от дълбоки неравенства общество по-приобщаващо, добавя кореспондентът на Би Би Си от Латинска Америка.Превратът в Боливия идва след седмици протести срещу властта, избухнали след последните президентски избори. Мнозина са убедени, че резултатите от вота са фалшифицирани.Искрата се запали в нощта на вота, когато без обяснение преброяването бе спряно за 24 часа. Крайният резултат показа, че Моралес завоюва крехка победа – той взе съвсем малко над необходимата му 10-процентна преднина, за да бъде обявен за победител в първия тур. Последваха сблъсъци, които взеха поне три жертви. Протестиращите бяха подкрепени и от униформени полицаи.Организацията на американските държави, която бе наблюдател на изборите, обяви, че е открила доказателства за широкомащабни манипулации и не може да потвърди резултата от вота.Ево Моралес е първият боливийски президент, представител на коренното население. Държавен глава на страната става през 2006 г. и печели четири последователни мандата. За последния бе избран през октомври 2019 г., като според опоненти и наблюдатели победата е била манипулирана. Това става след противоречиво решение на конституционния съд да премахне ограниченията на президентския мандат. На референдум през 2016 г. мнозинството боливийци казаха „не“ на отпадането на ограничението в броя на мандатите на държавния глава. Моралес обаче отнесе въпроса до конституционния съд, който отмени ограниченията.", "date": "2019.11.11", "title": "Преврат в Боливия - Ево Моралес подаде оставка (видео)"}
{"url": "https://offnews.bg/tenis/dominik-tijm-shokira-rodzhar-federer-na-starta-na-finalite-na-atr-715191.html", "text": "Доминик Тийм победи Роджър Федерер в мач от заключителния турнир на АТР в Лондон. 26-годишният австриец се наложи над 38-годишния ветеран със 7:5, 7:5.Тийм реализира три пробива от пет възможности и сгреши само веднъж на собственото си подаване.Така резултатът в двубоите между двамата стана 5-2 в полза на австриеца.Нещо повече - това беше трета победа от три мача за Тийм срещу Федерер в календарната година. Преди това той го надигра на финала в Индиън Уелс и на клей в Мадрид. В следващите мачове от група Бьорн Борг швейцарецът играе с Матео Беретини, а Тийм с Новак Джокович. Вчера на старта на заключителния турнир Джокович победи убедително Беретини с 6:2, 6:1.Днес ще се играят срещите от група Андре Агаси, в които Данийл Медведев ще спори със Стефанос Циципас, а Рафаел Надал с Александър Зверев.", "date": "2019.11.11", "title": "Доминик Тийм шокира Роджър Федерер на старта на финалите на АТР"}
{"url": "https://offnews.bg/politika/pasi-borisov-da-izpolzva-sreshtata-s-tramp-da-poiska-otpadane-na-viz-715190.html", "text": " Ако искаме американският бизнес да влезе в България, има една единствена 100% гарантирана мярка - това е визита на президента на САЩ в България. Това заяви Соломон Паси, президент на Атлантическия клуб и бивш външен министър, по БНТ. Той коментира предстоящата визита на премиера Бойко Борисов в САЩ и срещата му с президента Доналд Тръмп. Това е момент, който трябва да бъде използван, подчерта Паси. Естествено е да се поиска подкрепа за България да влезе в Организацията за икономическо сътрудничество и развитие, да се поиска падането на визите, да се поискат нови инвестиции, допълни той. Днешният 11 ноември на много места се отбелязва като край на Първата световна война. След нейния край човечеството не си направи поука, тъй като имаше Втора световна война. След Втората световна имаме поуки и те се наричат - ООН, НАТО, план \"Маршал\", с който САЩ финансираха укрепването на Западна Европа и фактическото създаване на Европейския съюз, каза още Паси. Ние вече имаме 75 години почти - Европа без мащабна война. Не е имало друг такъв период в историята на Европа. Всичко това е в резултат на поуките, които са се взели, обясни президентът на Атлантическия клуб. ", "date": "2019.11.11", "title": "Паси: Борисов да използва срещата с Тръмп, да поиска отпадане на визите и инвестиции"}
{"url": "https://offnews.bg/bojni/kobrata-boli-me-rakata-ot-glavata-na-bukar-715189.html", "text": "С болки в дясната ръка от ударите в главата на Райдъл Букър е звездата ни в тежката категория на професионалния бокс Кубрат Пулев.Кобрата срази американския си съперник на ринга във Фресно с единодушно съдийско решение след 10 рунда и затвърди статута си на претендент №1 за титлата във версия IBF.Българинът сега чака решението на победителя от мача между Анди Руис младши и Антъни Джошуа, които ще се изправят в началото на декември в дългоочаквания реванш помежду си.\"Много дълго се подготвях за този мач. Когато човек е подготвен има сигурност и самочувствие на ринга. Противникът беше доста гъвкав и жилав.В края на мача той се превърна в един подвижен чувал, защото му нанесоха много тежки удари, дори дясната ръка ме боли от главата му. Стратегията ми беше да не рискувам, защото важна беше победата\", каза Пулев пред bTV.", "date": "2019.11.11", "title": "Кобрата: Боли ме ръката от главата на Букър"}
{"url": "https://offnews.bg/futbol/kapitanat-na-tcska-beshe-povikan-v-natcionalnia-otbor-715194.html", "text": "Защитникът на ЦСКА Петър Занев беше повикан в състава на националния отбор на България за лагера преди приятелския двубой с Парагвай и европейската квалификация с Чехия.Той ще замени Антон Недялков, който бе освободен от тима поради травма, която получи в мача на Лудогорец срещу Витоша Бистрица от първенството.Избраниците на Георги Дерменджиев се събират в Национална футболна база \"Бояна\" днес, за да проведат подготовка преди последните си два мача за календарната година.Занев се превърна в постоянна величина в отбраната на \"червените\", а с отличните си игри е направил и впечатление на националния селекционер.", "date": "2019.11.11", "title": "Капитанът на ЦСКА беше повикан в националния отбор"}
{"url": "https://offnews.bg/tehnologii/revoliutciata-5g-kak-shte-se-promeniat-nachinite-po-koito-obshtuvame-715051.html", "text": "Начините, по които общуваме, се промениха драстично през последните години. Измислени са много нови комуникационни системи, включително масово използваните интернет и мобилни телефони. Докато методите, чрез които комуникираме, се променят все по-бързо, при първичните системи, използвани за тяхното управление, не се наблюдават толкова чести промени.Да вземем за пример телефонните услуги. Цялостната структура на мрежите за мобилни телефони се промени само няколко пъти за последните години. Въпреки това всяка интеракция идва със своите големи промени. 5G е следващият голям напредък в комуникационните технологии и отново е настроен да трансформира начина, по който общуваме.Как 5G може да промени познатата комуникация?Значително по-високите скорости на достъп осигуряват практически моментална и надеждна връзка между две страни. Следващото поколение мобилен интернет – пето, обещава възможност за много по-бързо сваляне и споделяне на данни, по-широко покритие и по-стабилни връзки. Всичко това ще се случи благодарение на подобрението на радиочестотния спектър и възможността много повече устройства да имат достъп до мобилен интернет по едно и също време. Светът става все по-мобилен, а данните, с които се борави – все повече. Съществуващите вече радиочестотни ленти се претоварват, което води до повреда в експлоатацията, особено когато много потребители се опитват да имат достъп до онлайн мобилни услуги едновременно. 5G е много по-добър при работа с хиляди устройства едновременно и така незабавната комуникация става възможна.  Скоростта на комуникациите играе голяма роля за тяхното качество. Въпреки че устройствата и мрежите стават по-бързи, все още се забелязва забавяне във времето, необходимо за изпращане и получаване на данни, особено ако те са по-големи от към обем. В много случаи това изоставане прави комуникацията некачествена и по-забавена. Когато 5G мрежите бъдат интегрирани изцяло, скоростта, с която можем да изпращаме информация, ще се увеличи драстично.Едно от основните предимства на 5G е възможността да изпраща информация по-бързо с по-ниска латентност. Закъснението е мярка за отзивчивост, а по-ниските нива на латентност означават, че можем да взаимодействаме с информацията по-скоро. По този начин данните, които получаваме през 5G мрежите, ще могат да бъдат анализирани по-бързо. Времето за реакция също се ускорява, а това води и до по-голяма свързаност.Хората главно комуникират устно по телефона или в текстова форма чрез съобщения и имейли. Това обаче не са единствените начини за комуникация. В много случаи устройствата, които могат да комуникират чрез мрежи, са ограничени – на тези устройства им липсват някои ключови възможности, тъй като настоящите мрежи имат ограничен капацитет. С 5G мрежата това може да се промени. Бизнес партньорите например могат да се възползват от 5G, за да останат свързани, където и да се намират.Въпреки че Wi-Fi е широко разпространен, той не е навсякъде и може да има ограничена производителност на някои места. Достъпът до 5G мрежа означава, че всяко устройство, което предоставя телефонна услуга може да се свърже със защитена връзка, което води и до по-висок капацитет на качество. Един от най-големите проблеми, с които се сблъскват мрежите, е ограничението на капацитета в сравнение с броя на използваните устройства. 4G мрежите вече имат проблеми поради това ограничение, но 5G мрежите вероятно няма да имат този проблем дълго време, тъй като имат много по-голям капацитет от традиционните мрежи.", "date": "2019.11.11", "title": "Революцията 5G: Как ще се променят начините, по които общуваме"}
{"url": "https://offnews.bg/sviat/koj-e-evo-morales-715208.html", "text": "Сваленият с  президент на Боливия Ево Моралес е един от най-дългогодишните лидери в Латинска Америка със своите близо 14 години начело на страната.60-годишния Моралес е първият държавен глава от коренното население на Боливия.Оставката му след натиск от въоръжените сили идва след спорната му победа за четвърти пореден мандат и решение на конституционния съд на Боливия да отпадне ограничението в броя на мандатите на държавния глава. Двете събития предизвикаха протести и безредици, които продължиха със седмици, а военните настояха лидерът да се оттегли в името на стабилността.Моралес е роден в село в западния регион Оруго, в семейство на индианци от племето Аймара. Прохожда в политиката като водач на съюза на производителите на кока. Коката е суровината, от която се прави кокаинът, а в Андите се отглежда от хилядолетия за религиозни цели, служи като лек за височинна болест и се ползва като лек стимулант.Ево Моралес се кандидатира за президент за пръв път през 2002 г., обещавайки да управлява страната си в името на коренното население, което от векове е маргинализирано и дискриминирано. Печели изборите от втория опит - през декември 2005 г.Вземайки властта, той се съсредоточава в изработването на нова конституция, която обявява Боливия за многонационална и светска държава и има за цел да представи по-справедливо десетките етнически групи.Междувременно, продължава да защитава правата на произвеждащите кока, като запазва отрасъла в рамките на закона и въвежда мерки за регулиране на търговията въпреки натиска на САЩ реколтата да бъде унищожена. Американските власти обвиняват президента, че не прави достатъчно, за да спре производството и трафика на кокаин. Той, от своя страна ,твърди, че се допуска отглеждането на малки количества реколта за културни и религиозни цели.През 2008 г. Моралес гони от страната американския посланик Филип Голдберг, обвинявайки го в конспирация срещу правителството, и спира дейността на американската агенция за борба с наркотиците - DEA.Моралес е част от \"розовия прилив\" на леви лидери в Латинска Америка, който взема властта на континента в годините след 2000-та. Повечето от тези лидери впоследствие са заменени с консервативни правителства.Малко след встъпването си на власт, той намалява собствената си заплата и тези на хора от върхушката. След това се заема с ренационализация на нефтената и газовата промишленост. Повишените данъчни приходи позволяват на Боливия значително да увеличи публичните си инвестиции и помагат за увеличаване на чуждестранните резерви на страната.Администрацията инвестира много в проекти за благоустройство и социални програми за борба с бедността. Откакто Моралес е начело на най-бедната латиноамериканска страна, крайната бедност спадна от 38% през 2006 г. на 17% през 2018 г.Едно от големите му поражения е неуспехът да осигури излаз на море на Боливия в спора със съседна Чили. Боливия губи излаза си на Тихия океан през 1884 г. след война с Чили и оттогава се опитва да си го върне. През октомври 2018 г. международният съд се произнесе в полза на Чили и донесе разочарование от Моралес сред много боливийци. Президентът преди това ги бе уверил, че успехът е \"много близо\".Ево Моралес редовно взема думата по време на конференции за климата, където страстно говори за повече уважение към \"Майката Земя\". Икономическите му политики обаче невинаги са в синхрон с тези думи. Един плановете му, например, предвижда голям асфалтов път през Амазония. Идеята бе посрещната на нож от местното население, което видя в това възможност за заграбване на земя и незаконна сеч. Широкомащабни демонстрации срещу строителството на пътя принудиха правителството да отстъпи, но не задълго. Проектът бе отново задвижен през 2017-а, когато Моралес обвини изразяващата загриженост за Амазония международна общност в \"колониален екологизъм\".През 2019-а срещу Моралес избухнаха протести заради пожари, възникнали в защитени райони. Демонстрантите го призоваха да отмени постановление, което допуска фермерите да извършват контролирани палежи, за да разчистят земя за земеделие. Много от протестиращите носеха и плакати, обвиняващи президента с незачитане на резултата от референдума от 2016 г. На него населението се произнесе срещу неограничения брой мандати на държавния глава.Протестиращите твърдяха, че той е пренебрегнал волята на народа, зачитайки не резултата от референдума, а решението на конституционния съд, който отмени ограничението в броя на мандатите.", "date": "2019.11.11", "title": "Кой е Ево Моралес?"}
{"url": "https://offnews.bg/obshtestvo/pensionerite-u-nas-predpochitat-da-rabotiat-715201.html", "text": "Равнището на заетост сред хората на възраст от 55 до 64 години през 2018 г. е било над70% в Швеция (там е 78%), Германия и Дания. В Малта, Полша, Словения, Румъния, Хърватия, Гърция и Люксембург пък процентите за тази възрастова група са под 50%. Средно в ЕС 59% от хората между 55 и 64 г. продължават да работят, показва последното проучване на Евростат.България е над средния показател с малко над 60%.Една от причините за работа след пенсионна възраст е стремеж хората да увеличат финансовата си сигурност. Възрастните, които забавят пенсионирането си, печелят повече пари, натрупват допълнителни пенсионни права и може да успеят да спестят част от приходите или да ги насочат към частен пенсионен план.Въпреки че остава нисък, нараства делът на хората в ЕС между 65 и 74 г., които също продължават да работят. През 2018 г. 26% от хората в тази възраст са работили в Естония, докато в Румъния, Литва, Португалия, Великобритания, Ирландия, Швеция и Латвия делът им е бил 15%.Нивата на заетост за мъже и жени между 55- и 64-годишна възраст (65% за мъжете и 52 за жените) през м.г. са били по-високи от средната заетост на всички възрастни мъже и жени (съответно 60% и 48%) в Евросъюза, показва проучването.Най-яркият аспект е бързият темп, с който нивата на заетост за хората на възраст между 55 и 64 г. се увеличават между 2003 и 2018 г. Това е особено видимо по отношение на нарастващия дял на работещите жени.В периода 2003-2018 г. нивата на заетост за тази възрастова група се увеличават във всички държави-членки на ЕС, с изключение на Гръция. В Словения и България процентът на заетост за хората на възраст от 55 до 64 години се е удвоил през този период, а в Словакия - се повишава още по-бързо - 2.2 пъти.", "date": "2019.11.11", "title": "Пенсионерите у нас предпочитат да работят"}
{"url": "https://offnews.bg/temida/nov-protest-pred-vss-v-chetvartak-sreshtu-izbora-na-geshev-715193.html", "text": "Нов протест срещу избора на Иван Гешев за главен прокурор свикват пред Висшия съдебен съвет от инициативата \"Правосъдие за всеки\", Гражданско движение БОЕЦ и Зелен Младост.Недоволните ще се съберат в четвъртък от 9 часа пред сградата на ВСС, където се очаква безалтернативната кандидатура на Гешев да бъде прегласувана. Миналата седмица президентът Румен Радев отказа да подпише указа за назначаването на наследника на Сотир Цацаров и върна процедурата обратно във ВСС. Държавният глава подчерта, че изборът на главен прокурор засяга всеки българин и че той трябва да създава доверие, а не да буди съмнения. Радев се обяви и срещу липсата на алтернативна кандидатура.Веднага след решението на президента обаче от ВСС последваха коментари, че номинацията на Гешев ще бъде скоростно прегласувана.От \"Правосъдие за всеки\" снощи споделиха какви са вероятните сценарии оттук нататък:От инициативата подчертават, че президентът е длъжен да издаде указ при успешен повторен избор, направен от ВСС, но не е обвързан със срок, а докато КС се произнесе, могат да минат месеци.Според инициативата моментът е исторически, а от действията на Румен Радев зависят много процеси в държавата оттук нататък.", "date": "2019.11.11", "title": "Нов протест пред ВСС в четвъртък срещу избора на Гешев"}
{"url": "https://offnews.bg/tenis/grigor-dimitrov-niamam-polovinka-rabotata-i-distciplinata-sa-naj-vaz-715200.html", "text": "Звездата ни в световния тенис Григор Димитров разкри, че в момента няма половинка до себе си.Гришо говори в за възходите и паденията в кариерата си, за живота на един тенисист и за специалната връзка със семейството си по бТВ. След последния си турнир за 2019 г. бившият номер 3 в света отиде на почивка в Исландия с родителите си.\"В Исландия беше много различно. Решихме за първи път да направим такова приключение с родителите ми, беше уникално. Всяка една година гледаме да си направим почивка само ние тримата, да прекараме време заедно, тъй като програмата ми е много натоварена. Бях оставил телефона настрани, искахме да прекараме малко време в различни приключения. Всяко едно преживяване беше различно от другите\", започна Гришо.\"Винаги гледаме да имаме два-три дни само за нас. Когато сме заедно си говорим за нещата, които сме пропуснали. Споделям с тях, но те понякога се въздържат от съвети. Винаги гледам да взема нещо от тях, те са ми дали толкова много. Повече ги наблюдавам, отколкото да искам съвети.10 години вече съм в тура, имах добри постижения като цяло, но мога много повече. Тази година се контузих в началото, което не беше добре за мен, но това е спортът. Когато си вътре е много трудно да погледнеш отвън, затова задавам въпроси на хората около мен, на близките, за да знам как ме виждат.Когато бях 78-и изобщо не си мислех, че мога да завърша годината по този начин. Плюсът в тениса е, че имаш всяка следваща седмица. Два турнира обърнаха цялата година и завърших на едно добро ниво. Надявам се, че повече няма да има такива спадове, но в спорта не си застрахован.Мотивират ме работата, дисциплината, дори когато бях 78-и. Тогава беше още по-трудно, защото всеки мач ти се струва като вечност. Понякога получаваш попътен вятър и в края на годината бях много щастлив от това.Когато лежах в болница и бях 4-5 седмици настрани, имах моменти на негативизъм. Дори при най-позитивните хора имат моменти на негативизъм. Тяхната сила е, че намират позитивизъм в този негативизъм. Събуждаш се и започваш наново.Имах подкрепа от любимите хора, но и държах една дистанция. Така всеки ден ставах все по-близък със себе си, защото влезеш ли на корта си сам. Тази година научих повече неща извън корта, отколкото на него. Трябваше сам да правя неща, които нямат нищо общо със спорта.Станах по-търпелив. Винаги съм себе си, просто понякога съм по-емоционален. Играта в днешно време е много ментална, не искам да крия емоциите си, а да бъда себе си\", сподели българинът.В момента Димитров търси правилния треньор: \"Не трябва да оставяш никой да контролира играта и мислите ти. В момента, в който някой опитва да те остави като птичка в клетка, това е най-лошото, което може да се случи на един състезател. Трябва да си свободен и да твориш.\"Относно работата си с Радек Щепанек и отношенията си с Андре Агаси, той поясни: \"С Щепанек искахме да видим дали нещата ще потръгнат. Агаси е до нас, той е специална личност. Трудно ми е да го обясня като човек, и като треньор. В най-деликатните моменти можеш да разчиташ на него. При него е така - ако не искаш отговор, не му задавай въпрос. Връзката ни е много над тениса\".Българинът коментира с усмивка известния у нас израз \"Мачкай, Гришо!\": \"Понякога ми става много приятно да го чуя, особено когато съм на другата част на света. Интересно е и много го оценявам. На всеки турнир има български знамена, което ме прави адски горд. Българин съм и винаги съм играл за България. В България се чувствам специално, въздухът е различен. Искам да се прибирам по-често, но програмата не ми позволява\".На пресконференция миналия петък тенисистът обяви, че ще бъде играещ капитан на България на новия отборен турнир \"ATP Къп\", който ще се проведе през януари в Австралия: \"Програмата позволява да играя за националния отбор в новия турнир. Винаги съм играл за България, винаги съм се опитвал да правя най-доброто за България. Този турнир е за първа година и със сигурност ще е интересно\".Гришо разкри, че в момента няма половинка до себе си: \"Тази година не съм мислил за любов, имах много перипетии и фокусът ми беше другаде. За момента нямам половинка. Искам да бъда баща, защо не? Ако годините продължават като тази ще ми е малко трудно. Аз самият не знам къде искам да живея в момента. Един ден искам да науча децата си на работа, на дисциплина и да бъдат себе си\", добави той.Накрая той сподели, че най-много му липсва българската храна и \"пържолите на мама\"", "date": "2019.11.11", "title": "Григор Димитров: Нямам половинка, работата и дисциплината са най-важни"}
{"url": "https://offnews.bg/zdrave-i-krasota/oshte-5-minuti-ili-zashto-sutreshnoto-dospivane-e-vredno-715196.html", "text": "Много от нас всяка сутрин воюват с будилника, отлагайки ставането с „още 5 минути“. Американският лекар Крис Уинтър смята, че този наглед безобиден процес нанася щети на организма. В резултат се нарушава изработването на хормони, през целия ден се чувстваме недоспали, нарушава се работата на органите.Хормонални нарушенияАко сутрин непрекъснато отлагаме ставането, доспивайки за „още 5 минути“, мозъкът не разбира кога трябва да се настрои на режим бодърстване. В резултат не се задейства механизмът за освобождаване на хормони и ние не се чувстваме отпочинали, обяснява Уинтър.Основното нарушение е във връзката мелатонин-кортизол. При събуждането хормонът на съня (мелатонин) отстъпва мястото си на главния хормон на бодърстването – кортизола. Ако след събуждане, решим да поспим още малко, необходимите хормони не се изработват и при ставане се чувстваме сънливи и дезориентирани.Проблеми със сутрешната дефекацияСъбуждането пренастройва организма и той буквално се включва в режим на активна работа, стомашно-чревният тракт не е изключение. Сънят и храносмилането са тясно свързани, а ако чревният тракт не се събуди навреме резултатът може да бъде запек или подуване на корема.Чувство на глад през целия денПробуждането е свързано с отделянето на хормона грелин – хормонът на глада. Ако сме се събудили гладни, а после отново заспим, нивото на грелина пада, но след няколко часа ни връхлита с нова сила, заставяйки ни да преяждаме.Сънливи цял денСънливостта води до затруднения да вземаме решения, допускане на грешки. Трудно се настройваме в режим на работа.", "date": "2019.11.11", "title": "'Още 5 минути' или защо сутрешното доспиване е вредно"}
{"url": "https://offnews.bg/politika/kmet-pod-konvoj-nikolaj-dimitrov-se-zakleva-v-nesebar-i-se-vrashta-v-715186.html", "text": "Избраният за кмет Николай Димитров, който е в следствения арест в София, ще бъде конвоиран до Несебър, за да положи клетва. Димитров и двама от новоизбраните общински съветници са с повдигнато обвинение за участие в организирана престъпна група за купуване на гласове. Николай Димитров е сочен за ръководител на групата.След като положи клетва за кмет на Несебър, той ще бъде върнат в ареста. Така Николай Димитров ще встъпи в длъжност, но тъй като е с мярка за неотклонение \"задържане под стража\", ще трябва да управлява общината от килията. Според закона Димитров има право да възложи функциите на някой от неговите заместници или Общинският съвет да избере временно изпълняващ длъжността кмет на общината. ", "date": "2019.11.11", "title": "Кмет под конвой: Николай Димитров се заклева в Несебър и се връща в ареста"}
{"url": "https://offnews.bg/temida/traditcia-na-sreshta-pri-tcatcarov-zaradi-otnetite-stari-orazhia-715207.html", "text": "Ръководството на Национално дружество \"Традиция\" ще се срещне с главния прокурор Сотир Цацаров, зам.-главния Иван Гешев и МВР шефа Младен Маринов. Срещата ще се проведе в кабинета на главния прокурор и е по искане на дружеството. Поводът са действия на МВР – ГДБОП, уточняват от прокуратурата. На 1 ноември НД „Традиция“ проведоха протест пред Съдебната палата – София, заради иззети исторически оръжия от членове на дружеството, което организира възстановки на исторически събития, през октомври.  Според тях действията на органите на реда за били незаконосъобразни, тъй като притежателите на оръжията имат всички необходими документи. Те твърдят и, че колекционерските оръжия, които са им били иззети, са освободени от разпоредбите на закона, тъй като са произведени преди 31 декември 1900 г.", "date": "2019.11.11", "title": "'Традиция' на среща при Цацаров, заради отнетите стари оръжия"}
{"url": "https://offnews.bg/bojni/kubrat-beshe-mnogo-smeshno-bukar-povtariashe-che-uajldar-udrial-po-715204.html", "text": "Звездата ни в профибокса Кубрат Пулев сподели какво си е говорил с Райдъл Букър по време на битката между двамата по Нова тв. Кобрата срази американския си съперник на ринга във Фресно с единодушно съдийско решение след 10 рунда и затвърди статута си на претендент №1 за титлата във версия IBF. По време на срещата обаче Букър постоянно провокираше Кобрата със словесни нападки.\"Беше много комично, защото през цялото време ми говореше как Дионтей Уайлдър удрял по-силно от мен. Дори употреби неприлична дума и каза, че не мога да ударя толкова силно.Нещата станаха малко на инат. Аз го удрях и му казвах: \"А така харесва ли ти\". След 6-ия рунд му стана изключително тежко заради ударите и темпото, което наложих.Много сериозни удари понесе. Респект към него. Много добре знам как удрям с тези малки ръкавици. Той понесе наистина тежки удари, евала за което. Не падна, макар че на няколко пъти се разклати.Определено Букър е боксьор с опит, тренира с най-големите боксови имена в тежката категория. Това го прави много конкурентен, свикнал е на удари. Има добра защита, която аз пробих многократно, но въпреки всичко устоя\", каза Пулев.", "date": "2019.11.11", "title": "Кубрат: Беше много смешно, Букър повтаряше, че Уайлдър удрял по-силно от мен"}
{"url": "https://offnews.bg/ikonomika/zheliazkov-varna-shte-priema-i-naj-tezhkite-korabi-ne-e-usluga-za-te-715206.html", "text": "Пристанище Варна вече ще може да приема и най-тежките кораби, а проектът за удълбочаването на Варненския и Белославския залив е на обща стойност 350 милиона. Това заяви министърът на транспорта Росен Желязков пред бТВ. Според него това е инфраструктура за държавата, а не услуга за пристанището на ТЕЦ-Варна, което заедно с енергийната мощност изненадващо се оказа собственост на почетния председател на ДПС Ахмед Доган.Според него целта на инвестицията е да има удълбочаване до 13 м и по този начин транспортът да поевтинее и варненското пристанище да стане по-атрактивно за големи товародатели.Желязков се извини на клиентите на БДЖ за масовите и ежедневни закъснения на влаковете. Министърът призна, че положението няма как да се промени и през следващите месеци, заради недостига на локомотиви и лошата организация на работа в националната жп компания.", "date": "2019.11.11", "title": "Желязков: Варна ще приема и най-тежките кораби, не е услуга за ТЕЦ-а на Доган"}
{"url": "https://offnews.bg/kultura/nanowar-of-steel-otnovo-s-kontcert-u-nas-sled-poveche-ot-deset-godin-715221.html", "text": "Легендарните италианци от \"Nanowar of Steel\" ще гостуват в България повече от десет години след последния им концерт у нас. Концертът е на 30 ноември в MixTape 5 и е част от балканското турне на групата, включващо още Гърция, Сърбия и Хърватска. \"Nanowar of Steel\" са група с над 15 годишна история и 4 дългосвирещи албума зад гърба си. Свирят пародиен метъл, като песните им звучат издържани в духа на хеви и пауър метъла, но текстовете им са иронични и откровено майтапчийски.Тази година е изключително динамична за групата - освен създаването на летния хит Norwegian Reggaeton, който се радва на хиляди гледания, те подписаха и договор с Napalm Records.Заедно с \"Nanowar of Steel\" на 30 ноември ще видим \"Контрол\" - най-известната пънк група в страната с новия си вокал Иван Гатев, както и \"Акащи Джуджета\" - бургаска ъндърграунд група с неопределен стил и забавни текстове. Билети .", "date": "2019.11.11", "title": "'Nanowar of Steel' отново с концерт у нас след повече от десет години"}
{"url": "https://offnews.bg/politika/kandidati-na-bsp-osporvat-vota-v-3-rajona-manolova-s-zhalba-sreshtu-i-715185.html", "text": "Кандидатите на БСП ще обжалват избора на кметове в столичните райони „Искър“, „Люлин“ и „Красна поляна“ днес. Борис Цветков, Мая Александрова и Георги Миланов ще подадат жалби срещу решенията, с които са обявени за избрани кметовете на посочените райони в 15 часа в Общинската избирателна комисия на ул. „Московска“ № 33. По същото време в ОИК жалба  и Инициативният комитет за издигането на Мая Манолова за граждански кандидат за кмет на София. Тя ще обясни пред сградата на общината защо иска касиране на вота за кмет в столицата.Нейният ИК слага началото на петиция за оспорване на резултата от изборите в София и с предложения за промени в изборните правила, сред които и въвеждането на машинно и електронно гласуване половин час по-рано пак пред сградата на \"Московска\" 33. Утре е първото заседание на новия Столичен общински съвет. По традиция то ще бъде открито от най-възрастния общински съветник, който в този мандат е г-жа Грети Стефанова от Демократична България. Новоизбраните кметове и общински съветници ще положат клетва, след което ще се пристъпи към избор на председател на СОС. Процедурата се осъществява чрез тайно гласуване и интегрална бюлетина. Предложението на ГЕРБ за поста ще бъде г-н Елен Герджиков. Ще видим дали ще бъде избран Елен Герджиков и съответно колко гласа ще събере, коментира лидерът на столичните социалисти Калоян Паргов по Нова телевизия. Вторият знак за това кой ще подкрепя управляващите ще дойде при гласуването на бюджета за следващата година, коментира той. Резултатът на БСП в София уплаши много хора, отговори той на въпроса за издигането на втори кандидат за ръководител на групата на БСП в СОС и наложилото се гласуване от страна на 15-те общински съветници. В крайна сметка Калоян Паргов спечели вота и отново ще води групата на социалистите в СОС. Според него в партията предстоят интересни събития, както винаги се е случвало преди и по време на пълен цикъл отчет и избори.\".Според Калоян Паргов, първата задача на БСП в София сега е да реши как да капитализира постигнатите добри резултати на местните избори, за да може да надгради в предстоящите и на национално равнище. \"В момента аз мога да постигна това, ръководейки БСП на градско ниво, и това е основната ми задача\", заяви той.Лидерът на БСП - София е категоричен, че в Столичния общински съвет предстои много интересен мандат, какъвто аналог досега не е имало в последните 10 години. \"Политическата обстановка е много променена, има разместване на пластовете, обясни той. - Чух заявки от страна на ГЕРБ, че имат допирни точки с ВМРО по темата \"Сигурност\". Какво обаче ще се случи, когато дойде време за взимане на решение за поредния гей парад? Волен Сидеров си направи цялостна кампания по тази тема. А какво ще стане, когато на дневен ред дойде решението за ромските гета? На изборите там толкова убедително подкрепиха кмета Фандъкова! Какво ще бъде поведението на ВМРО и Атака, бъдещите партньори, формиращи мнозинството, по тази тема? Със сигурност ще бъде много шарено и много трудно в предстоящия мандат\".Според Калоян Паргов, още във вторник при гласуването за председател на Столичния общински съвет ще стане ясно разделението между управляващи и опозиция. ", "date": "2019.11.11", "title": "Кандидати на БСП оспорват вота в 3 района, Манолова с жалба срещу избора на Фандъкова"}
{"url": "https://offnews.bg/futbol/rozhdenikat-despodov-razdava-podaratci-715214.html", "text": "Изгряващата звезда на българския футбол Кирил Десподов празнува днес своя 23-и рожден ден. Нападателят на австрийския Щурм (Грац) вместо да получава подаръци, започна деня с раздаването на такива.Роденият на 11 ноември 1996 година в Кресна футболист изпълни обещанието си, дадено пред спортните журналисти, и раздаде топки за децата от избрани от него футболни школи. Това се случи сутринта в базата на националния отбор в Бояна.На футболна база \"Бояна\" Десподов поигра с деца от Перун (Кресна), Литекс и ЦСКА и раздаде топки с автографи за футболните школи.\"Това тук са школите, от които съм тръгнал. Перун Кресна - там съм започнал на стадиона 8-9-годишен. След това - Литекс - там играх 9 години и след това ЦСКА - там, откъдето направих трансферите и излязох в Европа.Това нещо го правя от сърце. Това е най-малкото, което мога да направя, за да се отблагодаря на тези отбори, които са ми помогнали и са ми дали много. Надявам се тези млади таланти да надминат мен и не само мен. Пожелавам им да тренират здраво. Най-важното за един футболист е да има самочувствие\", разкри Десподов.ВизиткаФутболният път на Кирил Десподов започва в школата на Перун (Кресна), преди да бъде привлечен в ДЮШ на Литекс.В професионалния футбол дебютира на 12 май 2012-а, все още ненавършил 16 години, а за ловешкия тим изиграва общо 50 мача във всички турнири, в които бележи 6 гола. През лятото на 2016-а преминава в столичния ЦСКА, където в рамките на два сезона и половина записва 80 двубоя с 25 точни попадения.В началото на настоящата година осъществява сериозен трансфер в италианския Каляри, но не успява да се наложи в първия състав и е отдаден под наем на австрийския гранд Щурм (Грац), където до момента има шест точни удара в десет срещи.За националния отбор Десподов дебютира през март 2018 година, а първия си гол бележи шест месеца по-късно - във вратата на Кипър. Към днешна дата бързакът има 10 мача и 1 попадение за \"лъвовете\".През 2018-а е избран за Футболист на годината на България.", "date": "2019.11.11", "title": "Рожденикът Десподов раздава подаръци"}
{"url": "https://offnews.bg/liubov-i-seks/naj-vazrastnata-dvojka-v-sveta-sa-dzhon-i-sharlot-ot-teksas-obshto-na-715223.html", "text": "Съпрузите Джон и Шарлот Хендерсън от Тексас, САЩ, чиято обща възраст е 211 години, намериха място в Книгата на рекордите на Гинес като най-старата двойка в света, съобщава в. \"Дейли стар\", цитиран от БНР.Джон Хендерсън е на 106 години, а съпругата му Шарлот - на 105. Любовният им роман започва през 1934 г. в университета на Тексас, където Шарлот следва за учителка, а Джон е звездата на футболния отбор.Двойката сключва брак непосредствено след избухването на Втората световна война. Хотелската стая, която Джон и Шарлот Хендерсън наемат за медения си месец, им струва 7 долара.Джон и Шарлот Хендерсън, които въпреки преклонната си възраст се радват на добро здраве, разкриват тайната на дългия си щастлив живот - умереност в живота и сърдечност един към друг.", "date": "2019.11.11", "title": "Най-възрастната двойка в света са Джон и Шарлот от Тексас, общо на 211 години"}
{"url": "https://offnews.bg/politika/pokraj-interkonektora-s-gartcia-borisov-razcherta-nova-geografia-715218.html", "text": "България дава половин милиард, а други фирми строят интерконектора, каза премиерът Бойко Борисов на американския посланик Херо Мустафа и водената от нея делегация при инспекцията по напредъка на строителните дейности за изграждането на междусистемната газова връзка Гърция-България в Хасковско. Според премиера Гърция трябва да се отвори повече за български фирми.На испекцията присъстват и посланиците на Кипър и Азербайджан.През цялото време Борисов се държи свойски с посланичката и фамилиарно я нарича \"Херо\".Докато разказва за газовата връзка, премиерът успява да намеси отношенията си с медиите, диверсификацията и дори разчерта нови граници.\"Сега по този газопровод ще можем да пускаме, катарски, американски, израелски, всякакъв газ. Ще вържем Черно море, Егейско море. Ще си разменим по един кей при нула такси. За това действаме сега с колегата Мицотакис. Гърция ще има Черно море, ние - Егейско. И то без войни. С това, което правим, отваряме на Гърция севера - Молдова, Укайна, Русия. А ние можем да получаваме товари отдолу\", обяснява Борисов. \"Знаеш ли, Херо, кое е най-хубавото. Там, където строим, а ние строим навсякъде, геолозите намират неща. Кой ще дойде тук да търси артефакти или архиология. Казват, че са намерили каменни сечива отпреди 7 хил. години. Много сме доволни от нашите археолози. Разбраха ни сроковете и работят много бързо. Ние плащаме редовно и музеите ни се напълниха с артефакти\", коментира Борисов.От делегацията на Херо Мустафа коментират колко се е променила България през последните години, а Борисов допълва: \"Ама знаеш ли това медиите колко го слушат. Цялата им доктрина рухва. Те (медиите) гледат все да е лошо, гадно. Тогава им е хубаво\". После се връща на темата газ. \"Аз само показвам. Поколения политици говореха, Херо, за диверсификация. Азербайджан е любима дестинация за много политици. Всички си идват от там и викат, че ще прекараме азерски газ. Голям шлем правим. Аз не съм толкова опитен като тях. Аз само показвам\", обяснява премиерът.\"Позволете ми да ви припомня един обикновен, но силен принцип – енергийната сигурност е национална сигурност. Този интерконектор не е просто тръба. Той е проект, който силно ще укрепи националната сигурност и суверенитета на България и ще открие перспектива за намаляване на енергийните разходи на българския потребител,\" каза посланик Мустафа на български език.По-късно посланик Мустафа става пасажер в джипа на Борисов. \"Много добре карате\", прави му комплимент Херо Мустафа.\"Да, иначе не бих те качил. Мразя рисковете и затова си карам един-два пъти в седмицата. То и карането е опит\", отвърна Борисов на седналата вдясно до него отпред дипломатка от САЩ.\"Ето, аз обичам американски джип, полицията кара немски, корейски. Има конкурс, ама има пазар, има конкуренция. Следващия път и американците ще дадат по-ниска цена, ще си купим от тях\", прави намек Борисов.", "date": "2019.11.11", "title": "Покрай интерконектора с Гърция Борисов разчерта нова география"}
{"url": "https://offnews.bg/tenis/federer-tijm-beshe-bezgreshen-niamam-pravo-da-gubia-poveche-715216.html", "text": "Швейцарската легенда в мъжкия тенис Роджър Федерер прие философски загубата си от Доминик Тийм в първия мач между двамата от финалния турнир на ATP в Лондон.26-годишният австриец се наложи над 38-годишния ветеран със 7:5, 7:5. Тийм реализира три пробива от пет възможности и сгреши само веднъж на собственото си подаване.\"Сега за мен финалите се превръщат в един нормален турнир и нямам право да губя повече. Тийм показа наистина отлична игра.Аз не започнах много добре мача и още след първия гейм трябваше да наваксвам изоставане. След като успях да върна пробива сетът вървеше равностойно за няколко гейма.Не чувствах, че противникът е по-силен от мен. Той обаче бе по-концентриран и ме проби решително и в двата сета. Вероятно ще ми трябва малко време да се нагодя към настилката.Това е проблемът при стартовите мачове. Жалко е, че не успях да зарадвам феновете си. Атмосферата в залата бе просто страхотна. При всички случаи се радвам на турнира и нямам търпение до следващите мачове\", каза Федерер.", "date": "2019.11.11", "title": "Федерер: Тийм беше безгрешен, нямам право да губя повече"}
{"url": "https://offnews.bg/kultura/kinomania-predstavia-vechnite-klasiki-volniat-ezdach-i-bach-kas-715239.html", "text": " представя едни от най-запомнящите се класики – и  в рубриката „50 години от премиерата“. Прожекциите на филмите ще бъдат в кино „“ съответно на 16 ноември от 20:30 ч. и 29 ноември от 18:30 ч. Сред звездния актьорски състав са забележителните Пол Нюман, Робърт Редфорд и Джак Никълсън, които ще предложат истинско забавление за зрителите.Дебютният емблематичен филм на режисьора и актьор Денис Хопър – „Волният ездач“, представя хипи културата и бунтарските движения през 60-те и 70-те години на XXв. Именно с него Хопър поставя начало на изцяло нова епоха в американското кино.„Волният ездач“ акцентира върху свободата и неспособността да бъде постигната в страна, в която хората се страхуват да са свободни. Превръщайки се в един от култовите филми на 60-те години, лентата събира на едно място знакови актьори, сред които Питър Фонда, Денис Хопър, Джак Никълсън и др. Филмът успява да пресъздаде възгледите за живота на цяло едно поколение – „по пътя“ за младостта, наркотиците и мечтата за революция, със саундтрак, не по-малко успешен от самия филм. “Born to Be Wild” – химнът на свободата, изпят от „Степънулф”, е паметно въвеждане в духа на филма, а кавърът на Роджър Макгуин на “It’s Alright Ma (I’m Only Bleeding)” на Боб Дилън отвежда към отрезвяващия и меланхоличен финал.Какъв е животът от другата страна на закона? На този въпрос ще отговорят прочутите бандити Бъч Касиди и Сънданс Кид. Играейки ролите си с по момчешки неустоимо очарование, главните актьори, в чиито роли ще влязат Пол Нюман и Робърт Редфорд, са най-голямото съкровище на филма. Двамата и за момент не се виждат като престъпници, макар че останалите ги считат за заплаха за обществото. Винаги в търсене на забавлението, те се впускат безстрашно в опасни каскади, надигравайки се при всяка възможност. Носейки повече забавление, отколкото страх, ироничните герои в „Бъч Касиди и Сънданс Кид“ печелят на своя страна почти всеки, когото срещнат, най-вече филмовите зрители.Киномания е част от Календара на културни събития на Столична община за 2019 г.Цялата програма на Киномания следете на нашата  и онлайн на . Билети за филма „Волният ездач“ може да закупите от касите на Билетен център – НДК и онлайн .Билети за филма „Бъч Касиди и Сънданс Кид“ може да закупите от касите на Билетен център – НДК и онлайн .", "date": "2019.11.11", "title": "Киномания представя вечните класики – 'Волният ездач' и 'Бъч Касиди и Сънданс Кид'"}
{"url": "https://offnews.bg/nashite-avtori/stara-sofia-pod-bulbank-se-krie-tcarkva-ot-xii-v-snimki-715219.html", "text": "Почти нямам работа за дребни покупки до Женския пазар, но все пак много често минавам оттам за обичайната си обиколка през почивните дни. Просто гравитирам по един и същ познат маршрут, подгонен от някакъв стар сантимент. Обичам да стъпвам по уличките, откъдето са минавали с прашните си обуща моите дядовци, баби, мама, татко, а сега е и моят ред.Обичам да гледам прашните прозорци, малките щръкнали балкончета с парапети от ковано желязо, украсяващи ултрамодерните за 20-те години сгради. Приятно ми е да усещам под краката си кръпките асфалт, смело да стъпвам върху надничащите отдолу леко хлъзгави гранитни павета. Излъсканият метал на релсите си играе със слънцето, чието отражение за част от секундата ме заслепява. Интересното е, че отблясъкът може да се види дори през зимата, когато слънцето свети слабо и икономично, сякаш пести силите си за лятото.Обичайно завивам към Синагогата и към Халите. Поглеждам по навик наляво, после надясно, сетне нагоре - към покривите за да приветствам учтиво сградите, те са ми стари приятели. Някои от тях в добрите си времена са имали пластична украса на входа, представляваща нещо като фамилен герб, или име на кооперацията с подобаваща фигура обединяваща някакъв художествен замисъл на съкооператорите, или както сега казваме „лого тип“. Над входовете на други сгради може да видите само пластична табела с орнаменти, а съдържанието е скромно - само годината на раждане на строежа, сиреч на построяването на сградата, примерно \"1911\", „1909“ и така нататък.Но сега, от всичкия този изминал лукс, са останали само жалки огризки, някои напълно изоставени и неподдържани. Пластичните фамилни гербове и маркировките на мозайките във входа за годините на строителство – са поизтъркани, изпаднали или напукани, и изглежда вече не са нужни дори на обитателите им, свикнали да виждат всичко наоколо в процес на полуразпад.Отминавайки тези полумъртви паметници, мислите ми са заглушени от скърцащата на завоя трамвайна мотриса. Въпреки всичкото стържене на тоновете железа едно в друго, слухът ми дочува и един друг, доказан с времето си звук. Той идва само от едно възможно място – издава го човекът, който кибичи вечно на пазара. А това е един слепец с тъмен шлифер. Кръстил съм го „Легендата“. За пръв път го видях като ученик, беше някъде през 70-те. Силно ме впечатли с постоянството си и необичайната упоритост да предлага от сутрин до здрач камъчета за запалки. Не зная колко хиляди камъчета от тях е продал през всичкото това време, но го помня този човечец от малък как трака с кутийката си и едновременно призовава купувачите да купят от стоката му. Когато се умореше да повтаря „камъчета за запалки, камъчета за запалки, камъчета за …“, просто продължаваше ритмично да поклаща ръка за да трака с кутийката и да подсеща пазаруващите за какво е застанал там. Същият си е - ето го там, стои като паметник на същото това място. Вкаменил се е в една поза, трака с кутийката, не е мръднал до ден днешен.Трамваят отмина и ето вече съвсем отчетливо чувам как кутийката на „Легендата“ трака ли, трака в ръката му. Не знам името му и най-вероятно никога няма да го науча, но мисля, че ще бъде справедливо някой ден трябва да му построят малък паметник. Може и барелеф на „Човека с камъчетата за запалки“ или нещо такова, за да остане като вечен символ на Пазара. Нека продължим с разходката из района. Ансамбълът на всички сгради, макар и както споменах да са ощетени от времето, съдържат в себе си духа на стара София.Този именно периметър ми е от любимите: на юг е скритата в подземията на банката стара черква \"Свети Спас\", която няма как да видите, освен ако не се вгледате по-обстойно в подземните оградени решетъчни помещения, минавайки пеша по тротоара до банката откъм бул. \"Тодор Александров\". Това може да стане единствено, ако вървите по пътеката до сградата и гледате надолу, пътувайки с автомобил не се вижда и ще я отминете незабележимо. Тази старинна, невидима черква ми е абсолютен фаворит. И то не само защото съдържа истории, тайни, преживелици, събития, изчезнала градинка и прочее, ами защото е построена върху старинна ранносредновековна църква, при това със същото име.Откога е съществувала изчезналата днес черква - наскоро след поробването от османците на град Средец (София) малката „Св. Спас” изникнала в стария църковен имот с разрешението на новите турски власти. Тя била вкопана около три метра в земята, с покрив и мижави прозорчета, гледащи почти на нивото на тревата в двора. До нея се слизало по два реда стъпала. Една година след Освобождението църквата-землянка „Св. Спас” била разрушена по нареждане на кмета Димитър Петков, както правели навремето с повечето сгради, включително полусрутени сгради, джамии и изоставени черкви. Заровили я набързо, за да строят отгоре и основите на нов храм. И така, през 1881 г. новата просторна, висока и красива църква „Св. Спас” се издига, с типичния за края ХІХ век архитектурен православен стил в смесица от базилика със седловиден покрив, от който се извисяват три купола. На мен лично, визията ѝ ми наподобява малко на днешната черква \"Свети Георги\", която е до 5-те кьошета.При англо-американските бомбардировки на София в края на Втората световна война сградата не напълно, но е разрушена наполовина. Оцелялата част е била възстановена и в нея са служили литургии до започването на строежа на Външнотърговската банка. След това е заличена от чертежите като сграда. И затова преживелият какво ли не „Свети Спас“, заедно с прилежащия двор и могилите, където са почивали вечния си сън първият български генерал Сава Муткуров и родителите на Иван Николаевич Денкоглу, дарител и защитник на поробеното софийско население – са изчезнали навеки от погледите ни. Останките от двете църкви са погълнати от подземията на банката.Североизточно, точно срещу нея през булеварда е новата Римо-католическа черква „Свети Йосиф“, построена на мястото на старата такава (*за нейната история, интересни случки и събития, вътрешен интериор ще ви запозная подробно в следващия материал).Съвсем наблизо до Католическата черква, по-точно на 20-30 метра на ул. \"Княз Борис I\" 152, ще минете и покрай румънската православна църква „Света Троица“, строена в неовизантийски стил (Biserica Оrtodoxă Română „Sfânta Treime”). Проектирана е от арх. Грюнангер, за който ще стане въпрос и по-надолу, тъй като той е създал и фантастичния проект на софийската Синагога. По време на тежките бомбардировки през март 1944 г. куполът и входът на сградата са разрушени, но след 4-5 години са възстановени по оригиналния проект. Така са и до днес.И ето, пред мен по ул. \"Екзарх Йосиф \"I се очерта и масивният силует на Централната софийска синагога, до която ще вървя и ще споделям мислите си, докато стигна до фасадата ѝ. Тя е построена по проект на големия архитект Фридрих Грюнангер, и осветена на 23 септември 1909 г. Общо взето, районът наоколо е абсолютно и неповторимо единствения периметър от около 400х400 метра в София, че може би и в Европа, който събира всички религии на едно място без да си пречат и без да се конкурират. Не е ли прекрасно?!При това, почвата под краката ни просто ври и кипи от древно-римски разкопки, тракийски, съдържа дори най-стария надпис на иврит, който е от II век, крепостни стени, мозайки и раннохристиянски постройки.Разсъждавайки за всичко това, вече стигнах до самата Централна синагога на улица Екзарх Йосиф. Стоя пред нея и се възхищавам. Изпъква със своята импозантност, величественост и донякъде притежава тайнственост и спокойствие. Без да съм пристрастен, тя е една от най-красивите и големи синагоги в Европа, при пътуванията си в чужбина имаме доста голяма база за сравнение, пробвайте и ще видите, че е по-красива от повечето други. Един неизвестен за нея факт е, че е имала модерно за времето си отопление с топъл издухван въздух, идващ от пода. Отвън, както и отвътре, тя си е величествена и красива сграда, гордея се с нейната архитектурна неповторимост и абсолютно автентичност. Тук са идвали да се молят главно еврейските буржоазни семейства от центъра на града, както и тези, които са живели наблизо, или по-точно от „Агадата”, т.е. от околните улици „Цар Симеон“, „Кирил и Методий“, „Сердика“, „Веслец“, и изобщо от околните пресечки в квартала.Интересна е не само изключителната архитектура на сградата, която се вижда на картичките по-долу, но и местоположението ѝ. Всичко е мислено както от архитекта, така и от съвета на местната тогава диаспора, за да може географията на тази и всяка една синагога да е изключително удобна за посетителите. Това е било изключително важно. Отговорът на въпроса защо е било така ни дават предписанията на каноните по Талмуда, които озвучават, че през Съботния ден, който в юдаизма е седмият последен ден от еврейската седмица - не трябва да се работи (по-точно Шабат настъпва съответно в петък вечер и приключва в събота вечер). И поради това е допустимо вярващият човек да измине до 800 стъпки. Именно в тая връзка в миналото молитвените храмове са се строели тъкмо там, където в близост има компактно еврейско население. А наоколо е бил разположен столичният Рибен пазар на еврейския квартал, прекрасната улица „Търговска“, пълна с хотели, малки еврейски магазинчета, дюкянчета за всякакви стоки, адвокатски и ходатайски кантори и представителства на фирми (каква хубава изчезнала дума – „ходатай“, нещо като посредник или по-близка до днешната чуждица „медиатор“).За улица \"Търговска\" и визията на тази истинска търговска улица ще напиша подробно в една от другите ни срещи с миналото. Макар че ул. „Търговска“ днес да не съществува освен в спомените на по-старите живи софиянци, все още не мога да отрежа пъпната връв, свързана с нея и семейството ми, и възпоменанията за нея, които трябва да пазя и предам нататък.Крача напред, и изведнъж се сещам за всичките останали подобни еврейски молитвени домове в София, построени непосредствено след Освобождението за нуждите на тази диаспора. Може би ще трябва да се върна една полустъпка назад, за да поясня за мидрашите и синагогите: след Освобождението на България от османско владичество на територията на днешна обединена България е имало близо 40 синагоги. Тук, в столицата на България, е имало от двата вида молитвени домове - синагоги, или както ги наричали на езика донесен от преселението от Испания (ладино) „ел кал”. По-малките помещения са били „мидраш“ (или мидраши ) - молитвено-учебни зали, библиотеки и прочее, пристроени до големите синагоги или в дворовете им, където подробно са тълкували и разучавали свещените книги. Всяка синагога или мидраш са имали своите постоянни местни посетители. Ето накратко съществуващите през 30-те години на миналия ХХ век молитвени домове в София, за някои от тях може би не сте чували:„Ешкеназската Синагога“ - намирала се е на ъгъла на ул. „Екзарх Йосиф“ и ул. „Будапеща“. Посетители са били дошлите евреи от Западна Европа, Русия и Полша, живущи тук, или пък гости на София. Едни от тях са били семейството на писателката Дора Габе.Следващият молитвен дом в района (ако изчислим 800-те стъпки по канон, то горе-долу точно се пада) е била мистичната „Ючбунарска Синагога“, намирала се е на „Вито Позитано“, а в съседство е била залепено за нея малко едноетажно мидраше. Пиша, че е мистична, защото в дългите ми претърсвания от години на антикварните магазинчета в София и битаците никъде не мога да намеря картичка, или поне снимка на Ючбунарската синагога. Дори мога да споделя, че повечето от опитните антиквари откакто за пръв път чуваха за такава сграда, та и до ден днешен вдигат рамене, че не знаят, не им е попадало, а и не са виждали такова нещо. Самата сграда е изгоряла по време на бомбардировките над София през 1943-44, не е възстановявана. Въпреки че досега удрям на камък по тая тема, изключително ме забавлява представата за тогавашните шумни недели след Шабат, които обичайно са били най-подходящите за сватбарски дни. Представете си само шарени файтони с впрегнати два или три коня, препускащи в галоп, ведно с шумната глъчка, виковете на сватбарите, музиката, настроението, усмивките. И естествено - пълното щастие на младоженците.„Синагога на Рохесим“ – намирала се е на днешната улица „Брегалница“ до ул. „В. Позитано“.„Синагога в Дорт Бунар“ – в превод „Синагога в четирите кладенеца“ – както се е наричала местноста преди квартал Коньовица.„Синагога в Лагера“- дори не подозирах, че в квартала, в който живея, е имало молитвен храм. Но всъщност в близките квартали \"Красно село\" и \"Павлово\" е живеела голяма част от софийското еврейство, които с инициатива на банките „Шалом“, „Труд“ и „Геула“ са били изградени околните кооперации с вътрешни дворчета.Да не пропусна и няколкото мидрашета:Мидраш на улица „Одрин“, между ул.“ Вито Позитано“ и ул. „Три уши“; Мидраш на ъгъла на бул. „ген. Скобелев“ и ул. „ Вито Позитано“, „Мидраш Ди Лос Мукидос“ (звучи на испански, но произхода и е както писах от пренесения език „ладино“) – това е бил неголям мидраш с посетители от предимно глухи хора. Той се е намирал на ул. „Нишка“ (днес бул. „ Тодор Александров“) между улиците „Кн. Борис I“ и ул. „Цар Самуил\";„Мидраш“ на ул. „Братя Миладинови“ и ул. „Нишка“. Носят се легенди, които съм чувал от едно старо еврейско семейство, приятели на баба ми, които навремето са емигрирали в Палестина, сиреч в днешен Израел, че никой, освен осведомените не е знаел, че през сградата на търговеца Мешулам, минавайки по необикновен полу-подземен тесен коридор е можело да се стигне директно до мидраша.Може да завършим своята обиколка днес, стигайки до Халите.Следващата ни среща ще бъде на площад \"Бански\", ще видите къде е, как е изглеждал този площад, имало ли е дотам жълтите павета, къде са спирали такситата, ще разберете къде е била къщата на Гео Милев, кой и кога е строил Католическата черква „Свети Йосиф“ и много друго.", "date": "2019.11.11", "title": "Стара София: Под Булбанк се крие църква от XII в. (снимки)"}
{"url": "https://offnews.bg/futbol/suhia-se-zavrashta-nachelo-na-botev-vratca-715226.html", "text": "Ботев Враца има нов треньор и това е Антони Здравков. Това ще бъде негов втори период в тима, който води от 2011 до 2013 г.“От 13:30 ще бъде неговото представяне пред медиите на стадиона, а след това се захваща за работа”, съобщиха от клуба.Здравков заменя Сашо Ангелов, който миналата седмица реши да подаде оставка след равенството с Витоша Бистрица (1:1).Ботев Враца е на предпоследното 13-о място в таблицата с актив от 13 точки.Тони Здравков ще дебютира начело на отбора в петък, когато врачани гостуват на Локомотив Пловдив. По време на треньорската си кариера 55-годишният Здравков е бил начело наЧавдар (Бяла Слатина), Калиакра (Каварна), Левски, Ботев Враца, България до 21 г. и Лудогорец.", "date": "2019.11.11", "title": "Сухия се завръща начело на Ботев (Враца)"}
{"url": "https://offnews.bg/zdrave/forum-predstavia-postizheniata-v-meditcinata-i-farmatciata-za-2019-g-715198.html", "text": "Върховите постижения в медицината, фармацията и болничния мениджмънт у нас за 2019 г. ще бъдат представени на 6-то издание на конференцията „Иновации и добри практики в здравния сектор“. Конференцията цели да покаже кои са добрите примери по пътя, гарантиращи по-високо качество в организацията и функционирането на здравната система.Водещи експерти в областта на здравната политика, медицината, фармацията, медицинското право, здравните технологии, дигиталното здравеопазване и здравния мениджмънт ще споделят опита си във внедряването и следването на добрите практики у нас и в Европа.Какви са политиките на ЕС за стимулиране на иновациите? Как дигитализацията навлиза в здравеопазването? Кои са технологиите, които променят сектора? Какво е бъдещето на медицината? Това са част от въпросите, на които е посветена конференцията през 2019 г.На форума ще бъдат дискутирани очакванията, надеждите и реалностите на бюджет 2020 г.; иновациите в онкологията; иновациите в общата здравна профилактика – опитът на Германия; финансирането на услуги в здравната промоция; за цената и стойността на иновативните терапии; пациентите на бъдещето, болниците на бъдещето и др.Как се развива българската система за верификация на лекарствата, каква е ролята на фармацевтичните иновации в промяната на здравеопазването, каква е връзката между новите технологии и безопасността на пациента също са сред фокусните теми на форума.В рамките на конференцията ще бъдат връчени и Вторите годишни награди за иновации и добри практики в здравния сектор. Очакват се над 300 участници, представители на здравните власти, народни представители, представители на регулаторните органи, фармацевтични компании, директори и представители на лечебни заведения, лекари, юристи, представители на бизнеса, представители на съсловните организации, представители на пациентските организации и др.", "date": "2019.11.11", "title": "Форум представя постиженията в медицината и фармацията за 2019 г."}
{"url": "https://offnews.bg/ikonomika/obedinenoto-kralstvo-izbegna-navlizaneto-v-retcesia-715236.html", "text": "Великобритания избегна навлизането в рецесия, показват данните на британския статистически институт ONS.Брутният вътрешен продукт на Великобритания през периода юли-септември е нараснал с 0,3% спрямо второто тримесечие, когато се понижи с 0,2% (април до юни). В сравнение със същото тримесечие на 2018 г. обаче БВП е нараснал с 1,0 %, като очакванията на финансовите пазари на Английската централна банка бяха за малко по-добра експанзия от 0,4 на сто.Секторите на услугите и строителството допринесоха положително за растежа на БВП през третото тримесечие на 2019 г., докато производственият сектор имаше лек отрицателен принос. Икономическият растеж обаче се забави през третото тримесечие до 1,0% от 1,3% през предходните три месеца и очаквания за повишение с 1,1%, отбелязвайки най-слаба експанзия от началото на 2010-а година.В сферата на услугите нарастването е с 0,4%, в строителството - с 0,6%. Производството остава на същото ниво от предходните месеци, а селското стопанство намаля с 0,2% на сто. Само за септември БВП се е понижил с 0,1%, след спад през август с 0,2%.Индустриалното производство се понижава с 0,3% след спад с 0,7% през август, а на годишна база има спад от 1,4%.Промишленото производство през септември се понижава с 0,4% на месечна база (след спад с 0,7% през август) и с 1,8% на годишна база (след спад с 1,6% през август).Икономиката на Обединеното кралство продължава да губи растежния си импулс след проведения през юни 2016-а година референдум в подкрепа на Брекзит, като преди него британският БВП нарастваше годишно с повече от 2 на сто.Данните за БВП през третото тримесечие бяха предоставени, когато започна предизборната битка преди насрочените за 12-ти декември предсрочни избори, след като договореното от премиера Борис Джонсън ново Брекзит споразумение с ЕС не беше одобрено от британския парламент и това наложи ново отлагане на Брекзит с три месеца (от 31-ви октомври 2019-а за 31-ви януари 2020-а година).", "date": "2019.11.11", "title": "Обединеното кралство избегна навлизането в рецесия"}
{"url": "https://offnews.bg/evropa/sotcialistite-s-naj-goliama-podkrepa-na-parlamentarnite-izbori-v-ispan-715192.html", "text": "Управляващите социалисти спечелиха най-голяма подкрепа, но не успяха да получат мнозинство в парламента на Испания, това предаде Би Би Си. Консерваторската партия се класира на второ място, а крайно дясната партия \"Вокс\" стана третата политическа сила в страната. Изпълняващият длъжността министър-председател на Испания и лидер на социалистите Педро Санчес обеща да сформира стабилно правителство и призова политическите си противници да го подкрепят.\"Ще се обърна към всички политически партии, тъй като трябва да подходят с отговорност, за да успеем да разрешим политическата ситуация в Испания. Социалистическа партия също трябва да участва в това\", коментира Сончес.Социалистите спечелиха 120 от общо 350 места - с три места по-малко, отколкото при гласуването през април. Консерваторската партия има 88 места, спрямо 66 в предишната кампания, а \"Вокс\" има 52 - през април те спечелиха 24 места.Големите губещи са крайнолявата \"Подемос\" с около 10 процента и 26 места и либералната \"Сиудаданос\" с почти 7.Избирателната активност вчера е била 69.9%, малко по-ниска от тази през април, посочи министерството на вътрешните работи.Това са четвъртите парламентарни избори за последните четири години в Испания, които завършиха без категоричен победител.", "date": "2019.11.11", "title": "Социалистите с най-голяма подкрепа на парламентарните избори в Испания"}
{"url": "https://offnews.bg/obshtestvo/sboguvame-se-s-pavel-vasev-v-sriada-v-narodnia-teatar-715245.html", "text": "Поклонението пред известния интелектуалец, режисьор и дългогодишен директор на Народния театър Павел Васев ще бъде в сряда в Народния театър от 11 часа. Павел Васев почина на 68-годишна възраст след продължително боледуване. Той беше директор на Народния театър \"Иван Вазов\" от 2009 г. до началото на 2015 г.След пенсионирането си Васев стана изпълнителен директор на Националния филмов център до провеждането на конкурс. Той беше ръководител на Българския културен център в Москва.Носител е и на национални и международни награди за документално кино, отличия за професионална дейност, както и на орден \"Кирил и Методий\" - първа степен.", "date": "2019.11.11", "title": "Сбогуваме се с Павел Васев в сряда в Народния театър"}
{"url": "https://offnews.bg/sviat/podpaliha-mazh-a-drug-prostreliaha-na-protestite-v-honkong-715241.html", "text": "Полицай простреля протестиращ в Хонконг, а друг беше подпален в понеделник, съобщиха от Франс Прес. Недоволните са на кръстовищата и гарите в мегаполиса, а демонстрантите се борят за демократични реформи.На видеата, заснели инцидента се вижда как полицай се опитва да прогони хората, а после насочва пистолет към маскиран мъж, който се опитва да се приближи към него. Докато двамата се сбиват, трети се приближава към тях и полицаят стреля в корема му. Униформеният стреля и по трети човек, който се включва в сбиването. От полицията в Хонконг съобщават, че само един е прострелян и в момента е в критично състояния. Над 3300 души са задържани от началото на демонстрациите през юни тази година. При друг инцидент мъж е бил подпален след спречкване на тема национална идентичност. Пострадалият също е в критично състояние. На видео, качено в социалните мрежи, се вижда как той спори с група момчета, а някой от тях го залива с течност и го запалва. Полицията използва сълзотворен газ и водни оръжия за да разпръсне недоволните в мегаполиса. Протестите в Хонконг ескалираха, след като в петък от раните си почина местен студент. ", "date": "2019.11.11", "title": "Подпалиха мъж, а друг простреляха на протестите в Хонконг"}
{"url": "https://offnews.bg/futbol/bosat-na-barsa-mesi-shte-bade-opora-na-tima-oshte-dve-tri-godini-715247.html", "text": "Президентът на Барселона Хосеп Мария Бартомеу се надява суперзвездата Лионел Меси да играе още поне пет години и да остане завинаги свързан с клуба след края на състезателната си кариера.Босът на каталунците добави, че аржентинският нападател е все още млад и ще продължи да бъде опората на отбора още дълго време.\"За всички ни ще бъде отлично, ако Лео Меси реши да продължи договора си с Барселона безсрочно. Това е негово решение.Той отдавна си е извоювал и правото сам да прецени кога кариерата му в Барселона ще приключи, но аз съм сигурен, че Лео ще продължи да бъде нашата опора за още две или три години.Той е все още млад и силно мотивиран, така че пред него има още две, три, четири или дори пет години. Нямам никакви съмнения в това.Убеден съм също така, че Меси ще остане в клуба доживотно. Той е най-добрият в историята на футбола и игра само за Барселона. Няма друг, който може да повтори неговите постижения и да счупи неговите рекорди\", каза Бартомеу.", "date": "2019.11.11", "title": "Босът на Барса: Меси ще бъде опора на тима още две-три години"}
{"url": "https://offnews.bg/zdrave/d-r-gugal-greshi-v-60-ot-diagnozite-pokazva-prouchvane-715248.html", "text": "Двама от всеки 5 души си поставят грешни диагнози и си откриват сериозни заболявания след консултация с д-р Гугъл. До този извод са стигнали учени от САЩ, изследвайки над 2000 души, съобщава MedikForum.Трудният достъп до медицински услуги, високите цени на здравните застраховки и друг проблеми от подобен характер заставят много американци да търсят помощ в интернет. Анкета сред 2140 жители на Щатите показва, че 40% от тях са си поставяли лъжливи диагнози с помощта на д-р Гугъл.При това диагностицираните с търсачката болести се оказвали доста сериозни. Както показали последващи изследвания техните симптоми не били свързани с някакво заболяване.65% от респондентите използвали интернет за самодиагностика, но резултатите им нанесли повече вреда, отколкото полза.Учените констатирали, че при 74% от хората притесненията се задълбочили след самодиагностика в интернет. Отговорите, които получавали от д-р Гугъл, били близо до истината при по-малко от 40% от случаите.Все пак има и положителна тенденция - 51% от запитаните се обръщали първо към специалист.26% от участниците в изследването нямали личен лекар, а 60% избягвали срещите с медици. В 47% от случаите това било свързано с високите цени на медицинските услуги, 37% пациентите били убедени, че лекарите не вярват в симптомите им, а други 37% съобщили, че нямат време да ходят на лекар.", "date": "2019.11.11", "title": "Д-р Гугъл греши в 60% от диагнозите, показва проучване"}
{"url": "https://offnews.bg/tenis/tenisist-specheli-milioni-i-sreshtna-liubovta-v-litceto-na-topmodel-715249.html", "text": "Аржентинският тенисист Диего Шварцман изпраща най-успешната си във финансово и лично отношение година.Пред 2019-а той прибави към сметката си 2,154 милиона долара, което е негов личен рекорд, спечели една титла от АТР и игра на полуфинал на двойки на \"Ролан Гарос\".Подвизите му на корта се отразиха положително и на личния му живот.Високият 168 см тенисист е намерил истинската любов в лицето на топмодела Еужения ди Дартино. Сеньоритата работи с агенция EPBookers, а профилът й в Инстаграм е следван от над 50 000 души.Дамата е руса коса и зелени очи, мерките й са 85/60/92 и носи обувки №37. Ръстът й също е идеален - 165 см.", "date": "2019.11.11", "title": "Тенисист спечели милиони и срещна любовта в лицето на топмодел"}
{"url": "https://offnews.bg/evropa/ubit-tijnejdzhar-sled-strelba-v-shvedskia-grad-malmio-715242.html", "text": "Петнадесетгодишно момче бе убито, а друго е в критично състояние след стрелба на оживен площад в шведския град Малмьо, съобщи шведската полиция.В събота вечерта неизвестни нападатели са стреляли по пицария и след това са избягали с колела. Стрелбата е станала минути след експлозия в друг район на Малмьо, където бомба е била заложена под кола. Тя унищожила автомобила и нанесла щети на още няколко коли.Засега полицията не може да каже дали двата случая са свързани и не е установила самоличността на извършителите.Председателката на местния общински съвет Катрин Ямех изрази пред шведската обществена телевизия опасения от ескалация на насилието в 320-хилядния град. Тя добави, че според шведската полиция много подобни инциденти в миналото са били свързани с гангстерска престъпност.", "date": "2019.11.11", "title": "Убит тийнейджър след стрелба в шведския град Малмьо"}
{"url": "https://offnews.bg/zdrave/d-r-bojko-penkov-neka-po-chesto-govorim-sas-semejstvata-si-za-donorst-715225.html", "text": "„Нека по-често говорим със семействата си за донорството и трансплантацията. Донорската карта, която е част от Националната кампания „Да! За живот!“, е добър повод за такъв откровен разговор с близките ни“. Това посочи заместник-министърът на здравеопазването д-р Бойко Пенков. Той участва в засаждането на лирово дърво в района на НДК, което да напомня за хората, с чиито дарени органи е спасен човешки живот.Дървото е знак на признателност и към техните близки, взели трудното решение да помогнат на нуждаещи се от трансплантация пациенти. Инициативата е част от Националната кампания в подкрепа на донорството и трансплантацията „Да! За живот!“.В инициативата участваха зам.-изпълнителният директор на ИАМН проф. д-р Петко Салчев и представители на пациентски организации. Символично те засадиха лировото дърво с послание да помним хората, спасили човешки живот и да бъдем признателни на техните близки.„Почти всеки месец у нас има донорска ситуация и благодарение на нея има успешно трансплантирани пациенти, но това трябва да се случва по-често, защото броят на чакащите за трансплантация е голям“, посочи още зам.-министърът на здравеопазването.", "date": "2019.11.11", "title": "Д-р Бойко Пенков: Нека по-често говорим със семействата си за донорството и трансплантацията"}
