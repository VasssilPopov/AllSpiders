{"url": "https://offnews.bg/politika/shefat-na-mvr-silistra-e-vremenno-otstranen-sled-kato-politciata-ran-704445.html", "text": "Със заповед на вътрешния министър Младен Маринов е образувано дисциплинарно производство на директора на ОДМВР-Силистра ст. комисар Юлиян Караславов и той временно е отстранен от длъжност до приключването му.Конкретно за ранените от осколка от взривена граната деца пресцентърът на МВР съобщава в 4 изречения, които гласят:ГД „Национална полиция“ започва проверка за \"изясняване на всички обстоятелства и причини, довели до инцидента.\"Със заповед на министъра на вътрешните работи се забранява употребата на взривни вещества и пиротехнически изделия по време на провеждане на демонстрации на обществени места пред граждани.", "date": "2019.05.31", "title": "Шефът на МВР - Силистра е временно отстранен след като полицията рани деца с граната"}
{"url": "https://offnews.bg/112/15-godishno-momche-e-blasnato-s-kola-i-ubito-na-stolichen-bulevard-704455.html", "text": "Днес към 17.20 ч. лек автомобил е ударил 15-годишно момче, което впоследствие е починало.Катастрофата е станала в района на кръстовището на бул. \"Цар Борис Трети\" и ул. \"Нишава\". Детето е пресичало на пешеходна пътека.На мястото на произшествието са изпратени полицейски и екипи на Спешна помощ. Извършва се оглед, съобщават от МВР.В района има временно затруднение на движението.", "date": "2019.05.31", "title": "15-годишно момче е блъснато с кола и убито на столичен булевард"}
{"url": "https://offnews.bg/futbol/hames-namira-spasenie-v-italia-704451.html", "text": "Италианските Ювентус и Наполи са готови да избавят от мъките Хамес Родригес от мъките му в Реал Мадрид, съобщава \"Марка\". Двата клуб проявяват голям интерес към 27-годишния колумбиец, който в момента играе в Байерн Мюнхен под наем от испанския колос. Шефовете на Реал Мадрид предпочитат да пратят играча в Англия или да го ползват като разменна монета при евентуален трансфер на Еден Азар, но Хамес има желание да играе в Италия. Ако се стигне до трансфер очакваната от 13-кратните шампиони на европа сума е 70 милиона.През изминалата кампания Хамес Родригес спечели титлата и Купата на Германия, а в 28-те мача, които изигра се отличи със 7 гола и 6 асистенции.", "date": "2019.05.31", "title": "Хамес намира спасение в Италия"}
{"url": "https://offnews.bg/futbol/bivsh-igrach-na-manchestar-iunajted-otborat-izbiaga-ot-filosofiata-si-704458.html", "text": "Фил Невил е на мнение, че Манчестър Юнайтед изостава много от конкурентите в лицето на Манчестър Сити, Ливърпул и Тотнъм. Бившият национал на Англия е убеден, че ситуацията за \"червените дяволи\" далеч не е добра в последните няколко сеозона.\"През изминалите пет години ясно се вижда, че отборът се избяга от своята философия и визията си. Манчестър Сити, Ливърпул и Тотнъм успяха да изградят стабилни основи. Манчестър Юнайтед също е сериозно стабилен във финансово отношение, но на терена нещата не изглеждат много добре\", каза бившият защитник.\"Тотнъм, Сити и Ливърпул имат стил, докато Юнайтед все още не успява да намери точния мениджър. Надявам се, че с Оле Гунар Солскяер, Майк Фелън и Майкъл Карик, както и с Ники Бът в академията клубът ще успее да отново да изгради стабилни основи. Знам, че е това ще отнеме доста време и със сигурност няма да е лесно, защото в момента Юнайтед е километри зад тези клубове\", заяви още треньорът на женския национален отбор на Англия пред британските медии", "date": "2019.05.31", "title": "Бивш играч на Манчестър Юнайтед: Отборът избяга от философията си"}
{"url": "https://offnews.bg/obshtestvo/patriarh-neofit-ostavete-detcata-da-se-moliat-na-boga-i-ne-im-prechet-704459.html", "text": "Оставете децата да се молят на Бога и не им пречете, бъдете им опора и подкрепа, призовава Българският патриарх Неофит в обръщение по повод Международния ден на детето - 1 юни.\"Скъпи деца, Христос воскресе!В този празничен за вас ден, когато се отбелязва Международния ден на детето, отправяме своя патриаршески и архипастирски благослов, като се молим още по-усърдно на Всеподателя Бога за всички вас.В дни като днешния трябва да насочваме поглед и внимание към онази истина, казана ни от Спасителя, че трябва да бъдем като деца, за да влезем в Царството Небесно. Придобивайте мъдрост и разум и не забравяйте вярата си в Бога.  Отхвърлете от себе си лъжата, лукавството отдалечете от ума си. Очите ви да гледат в правилната посока, към Небесния Йерусалим. Не се отклонявайте нито наляво, нито надясно, а вървете по царския път, по пътя на вярата и богоносните отци. Слушайте вашите родители и наставници, изпълнявайте съвестно наредбите и заръките, които те ви дават.Скъпи родители, учете децата си на вярата в Бога, давайте им да вкусват от храната, която не само ще направи телата им здрави, но и ще им дарува вечен живот. Тази храна е вярата, надеждата и любовта. Оставете децата да се молят на Бога и не им пречете, бъдете им опора и подкрепа. На вас е дадено много и много ще се иска.Честит празник, мили деца!Божията благодатна помощ да бъде винаги с вас!С отеческа в Христа обич и благословение,† НЕОФИТ ПАТРИАРХ БЪЛГАРСКИ\"", "date": "2019.05.31", "title": "Патриарх Неофит: Оставете децата да се молят на Бога и не им пречете"}
{"url": "https://offnews.bg/koloezdene/esteban-chaves-triumfira-v-19-ia-etap-na-dzhiroto-karapas-prodalzhava-704461.html", "text": "Колумбийският колоездач на \"Мичълтън Скот\" Естебан Чавес спечели първата си победа от повече от година, след като триумфира в 19-ия етап от Обиколката на Италия. Етапът бе с дължина от 151 километра между Тревизо и Сан Мартино ди Кастроца. Чавес предприе решителна атака около 3 километра преди последното изкачване и премина финалната линия с време от 4 часа, 1 минути и 31 секунди.Втори, на 10 секунди от Чавес, остана италианецът Андреа Вендраме от отбора на Андрони, а Амаро Антунеш от CCC финишира трети с изоставане от 12 секунди. В групата на фаворитите отново не се случи нищо интересно, което бе добре дошло за лидера в генералното класиране Ричард Карапас.Еквадорецът остана на 6:29 минути от днешния победител, на колкото финишираха Примож Роглич и Винчецо Нибали. Така преднината му пред Нибали от 1:54 минути се запази, както и тази пред Роглич - 2:16 минути. До края на Джирото остават два етапа, а ако Карапас удържи аванса си ще се превърне в първия еквадорец печелил толкова голяма обиколка.Следващият етап е в събота, а състезателите ще трябва да преминат 194 километра - от Фелтре до Монте Авена. Трасето включва 3 височини от първа и две от втора категория, а общата денивелация е 5 500 метра.", "date": "2019.05.31", "title": "Естебан Чавес триумфира в 19-ия етап на Джирото, Карапас продължава да е лидер"}
{"url": "https://offnews.bg/112/chetirima-postradaha-pri-katastrofa-mezhdu%c2%a0avtobus-i-kola-kraj-selo-d-704463.html", "text": "Тази вечер е станала катастрофа между 20-местен автобус и лек автомобил \"Фолксваген Голф\" край село Долно Ботево, община Стамболово.Катастрофата е причинена от лекия автомобил - на завой е навлязъл в насрещното платно и се е ударил в автобуса.Пострадали са четирима души, сред които и две деца на 14 и 16 години.Пострадалите са транспортирани в болницата в Хасково. Няма опасност за живота им.", "date": "2019.05.31", "title": "Четирима пострадаха при катастрофа между автобус и кола край село Долно Ботево"}
{"url": "https://offnews.bg/tenis/adrian-andreev-startira-s-pobeda-v-redzho-emilia-704456.html", "text": "Младата ни надежда в тениса Адриан Андреев стартира с победа участието си на турнира в Реджо Емилия, Италия. Андреев отстрани с резултат 6:1, 7:6(1) Адриан Оберт от Германия. Двубоят между двамата продължи 2 часа и 15 минути, а 18-годишният софиянец превъзхождаше съперника си почти през цялото време. Следващото препятствие пред Андреев е представителя на домакините Лоренцо Фриджерио, който е поставен под номер 5 в схемата. В първия кръг Фриджерио се наложи в три сета над друг италианец - Алесандро Чешелини.", "date": "2019.05.31", "title": "Адриан Андреев стартира с победа в Реджо Емилия"}
{"url": "https://offnews.bg/tenis/prekratiha-macha-mezhdu-grigor-i-vavrinka-v-parizh-zaradi-mrak-704469.html", "text": "Двубоят на Григор Димитров срещу Стан Вавринка от третия кръг на турнира от Големия шлем \"Ролан Гарос\" в Париж беше прекратен в третия сет заради късния час и настъпващия мрак.Българинът загуби първите два сета, но няма защо да се срамува от играта си. Поставеният под номер 24 швейцарец измъкна частите след тайбрек със 7:6 (5), 7:6 (4).Така Григор, който никога не е прескачал тази фаза в Париж, е пред поредно отпадане, като от тази съдба го дели само сет.Двубоят започна с огромно закъснение, като дори беше преместен от първоначално програмирания \"Сюзан Ленгле\" на корт №1. Преди този мач Димитров и Вавринка си бяха разменили по 4 победи, като отбелязаха в Париж своеобразен Голям шлем помежду си. Двамата се бяха срещали досега на Откритото първенство на Австралия, Уимбълдън и Ю Ес Оупън.", "date": "2019.05.31", "title": "Прекратиха мача между Григор и Вавринка в Париж заради мрак"}
{"url": "https://offnews.bg/temida/i-kmetat-na-bozhurishte-ostava-v-aresta-704460.html", "text": "Специализираният наказателен съд определи мярка за неотклонение „Задържане под стража“ за кмета на община Божурище Георги Димов, поискана от прокуратурата. Съдът прие, че е налице обосновано предположение той да е извършил престъплението, за което е обвинен. Освен това, заеманата от него длъжност, предполага възможността да извърши ново престъпление, с което да попречи на разкриването на обективната истина по делото.Димов бе задържан на 28 май при операция на Специализираната прокуратура, осъществена със съдействието на СДВР и КПКОНПИ. Повдигнато му е обвинение за длъжностно престъпление по чл. 282 от НК. Той беше арестуван заради продажбата на 4 имота, която според разследващите е реализирана на силно занижени цени, а това бе и един от мотивите на съда да го остави зад решетките. Освен това той можел и да се укрие, и да извърши друго престъпление.Прокурорът посочи, че според последната оценка щетата за общинския бюджет от 4-те сделки възлиза на 2 133 637 лева. При разпитите обаче свидетели твърдели, че сумата е 8 млн.лева. В края на април разследване на Нова тв разкри, че 80 декара общинска земя пред регулация на километър от столицата е оценена на 1, 68 лв. за кв.метър. След търг по оценката терените са били продадени на частници за малко над 2 лева за кв.метър, докато пазарната цена варира от 7, 50 до 15 лв. Една от фирмите, спечелили имотите, се оказала близка до бащата на кмета на Божурище.Адвокатът на Георги Димов заговори за политически мотив и посочи, че председателят на Общинския съвет и автор на жалба Георги Димитров също е подкрепил продажбата на предложената цена. Но пък смятал да участва в местните избори, също като други съветници от местния парламент. Защитникът на задържания кмет посочи, че много по-скъпи имоти около продадените били в регулация, а жалбите срещу търга били подадени от лица, които нямали интерес, нямало и връзка между семейството на кмета, фирмите и човека, закупили парцелите.Специализираната прокуратура привлече към наказателна отговорност и зам.-кмета на общината Габриела Дончева, и младши експерт в общинската администрация. Те са обвинени за това, че в съучастие като съизвършители, в кръга на службата си, са съставили официални документи, в които са удостоверили неверни обстоятелства /с цел да бъдат използвани като доказателства/, а това е престъпление по чл. 311 от НК. На двете обвинени са определени парични гаранции от по 5 000 лева.Междувременно в Божурище започнаха протести в защита на кмета, тръгна и подписка. Десетки местни жители се събраха пред сградата на общината и настояха за освобождаването на Георги Димов.", "date": "2019.05.31", "title": "И кметът на Божурище остава в ареста"}
{"url": "https://offnews.bg/futbol/losho-balgaria-ostana-bez-golmajstor-1-za-evrokvalifikatciite-704447.html", "text": "Нападателят на Левски Станислав Костов няма да може да вземе участие в предстоящите европейски квалификации срещу Чехия и Косово.Причината, поради която голмайсторът на Първа лига отпада от сметките е травма, установена от медицинския щаб, която вади футболиста от игра за мачовете на 7 и 10 юни.През изминалия сезон Костов реализира 24 попадения в 36 мача в родната Първа лига.", "date": "2019.05.31", "title": "Лошо! България остана без голмайстор №1 за евроквалификациите"}
{"url": "https://offnews.bg/futbol/ronaldo-prizna-mesi-za-1-v-sveta-704466.html", "text": "Легендарният бразилски нападател Роналдо (Феномена) призна аржентинската мегазвезда на Барселона Лионел Меси за номер 1 в света в момента и в следващите 20-30 години.\"Няма да видим скоро такъв играч. Харесвам също Салах, Азар, Неймар, както и Мбапе, но Меси е друго ниво. Забавляват ме сравненията между Мбапе и мен. Често го правят, но аз не обичам такива сравнения между футболисти от различни поколения.Времената са различни, може би има все пак нещо общо между нас по отношение на техниката, бързината и т.н., но с това се изчерпват приликите\", каза легендарният бразилец.", "date": "2019.05.31", "title": "Роналдо призна Меси за №1 в света"}
{"url": "https://offnews.bg/futbol/balakov-zashtiti-hubchev-i-ocherta-tcelite-pred-natcionalnia-otbor-704465.html", "text": "Новоизбраният селекционер на България Красимир Балъков защити работата на предшественика си и бивш съотборник в националния отбор Петър Хубчев. Бала очерта и целите пред \"лъвовете\" в предстоящите две евроквалификации срещу Косово и Чехия.\"Напоследък стана модерно клишето, че Хубчев играе дефанзивно. Аз мога да ви уверя, че това не е така. Той е работил при мен в Черноморец (Бургас) и много добре знам каква е философията му. Ако искаме да останем в борбата, четири точки са задължителни, ако са три, не се знае какво ще стане, зависи и от другите отбори. Не трябва да падаме в Чехия\", каза Балъков на пресконференция.Националите гостуват в Прага на 7 юни, а три дни по-късно приемат Косово на Националния стадион “Васил Левски”, след като записаха равенства в първите си два мача от квалификационния цикъл с Черна Гора и Косово.\"Искам футболистите, които викам, да играят поне в 70 процента от мачовете си, за да имат добър ритъм. Изключение правим само с футболисти, които имат качества, за които знаем на 100 процента, че ни трябват – бързина, реакция, младост, като Кирил Десподов, един от най-добрите млади и талантливи футболисти. Лагерът засега преминава много добре, изключително доволни сме от желанието, което виждаме, но е много малко време, за да мога да говоря повече”, каза още Балъков. Той потвърди, че нападателят Станислав Костов и бранителят Камен Хаджиев отпадат от групата на тима за предстоящите срещи.Балъков сподели, че иска да направи сериозни промени в националния отбор. “Имам предвид първо спортно-технически промени, вие виждате и повиквателните за състезателите, има доста изненади с имена, които не са били викани досега. Но най-вече промени в качеството на начина, по който искаме да играем. От друга страна много ми се иска да има промени в отношението на медии и общество в националния отбор.За да има такава промяна, ние искаме да покажем първо, че ние искаме да се промени и отношението на хората към нас. В последните 15 години има изключително негативно отношение към много неща в националния отбор, което е разбираемо, защото отборът не се е класирал за голям форум в последните 15-16 години. Ние трябва да променим желанието, заряда, за да се види това от любителя на футбола, да ни подкрепи и заедно евентуално с успех да направим промените, които искаме.Ако успеем да побеждаваме, това е промяната, да побеждаваме и евентуално да се класираме на Европейско или Световно първенство. За всички е край на сезона. Чехия също имат много контузии и проблеми, така че това не може да бъде причина за нас да се оправдаваме с нещо. Напротив, аз казах на моите футболисти, че с идването на новия треньорски щаб при нас има импулс, който те трябва да използват и това да ни бъде предимството пред другите. Дали ще го направим зависи от нас. И при нас има много контузени, много футболисти, които не успяха да дойдат на лагер. Но който е здрав, той ще играе.Единственият отбор, който може да ни плаши, е Англия. Но ние сега играем срещу Чехия и Косово, може би в медийното пространство много хора смятат, че Чехия са фаворити, ние не можем да отречем, че на базата на годините, които са минали, те са фаворити. Но аз неслучайно съм взел анализатор, който показа по статистически данни, че разликата между двата отбора не е чак толкова голяма.Така че футболистите трябва да си повярват, трябват да имат огромно желание и заряд за победа и смятам, че ако постигнем това, което искаме в това кратко време, ние може да се поздравим с победа. Друго не ни устройва, ние нямаме избор, трябва да търсим победата. Ако искаме да останем в борбата, четири точки са задължителни, ако са три, не се знае какво ще стане, зависи и от другите отбори. Не трябва да падаме в Чехия”, каза още Балъков.", "date": "2019.05.31", "title": "Балъков защити Хубчев и очерта целите пред националния отбор"}
{"url": "https://offnews.bg/bojni/tajsan-fiuri-pak-zahapa-dzhoshua-704449.html", "text": "Бившият световен шампион в тежка категория Тайсън Фюри направи шеговит коментар за престоящия мач на действащият носител на титлите на WBA, WBO, IBF и IBO Антъни Джошуа срещу Анди Руис на галавечерта в Ню Йорк.„Антъни Джошуа. Голям щангист, олимпийски шампион и световен шампион”, каза Тайсън Фюри по адрес на британския си колега.Той не подмина и Дионтей Уайлдър, заявявайки, че не се плаши от него. „Ако трябва да съм честен мисля, че слага маска, за да прикрие емоциите си”, каза още Фюри.Предстоящият двубой на Джошуа срещу Анди Руис ще се проведе на 2-ри юни в Ню Йорк. Британецът все още не познава вкуса на загубата. Той има 22 успеха на сметката си, 21 от които с нокаут. От своя страна Руис има 32 победи, като 21 пъти е отказвал съперниците си и има 1 поражение.", "date": "2019.05.31", "title": "Тайсън Фюри пак захапа Джошуа"}
{"url": "https://offnews.bg/politika/peevski-tragnal-na-rabota-zaradi-nuzhdata-da-dogonim-evropa-704467.html", "text": "„Визията на ДПС за участие в политиката е да подкрепя всеки, който ще изпълни приоритетите от програмата за ускорено развитие на България. Делян Пеевски заради това започна да ходи на работа всеки ден. Той има роля в изработването й и ние от вчера започнахме да я изпълняваме“, посочи зам.-председателят на ПГ на ДПС Йордан Цонев. В предаването \"Панорама\" по БНТ той заяви, ДПС започва разговори с всички политически сили за постигане на консенсус за приоритетите на страната, но не смята да се съюзява с ГЕРБ или друга партия. А България трябва да се движи към Европа по програма за ускорено развитие, но не и от предсрочни избори. „Ние от 2 години говорим, че страната ни има нужда от програма за ускорено и догонващо Европа развитие – европейските доходи и стандартите. Резултатът от изборите не предполагат предсрочни избори, но предполагат промяна – защото ниската избирателна активност е шамар за всички, тя показа, че хората искат промяна, не рязка, но я искат“, посочи Цонев. Той лично изчислил, че с икономически растеж от 2-3% годишно ние точно 150 г. ще догонваме Европа. „Защо се случва това – първо, формулата на коалиционното управление 121 плюс депутати и някакъв сбор от програмите на партньорите не работи, в тях няма фокус. Образованието не е фокус, те имат 10 приоритета, но без фокус“, каза депутатът.Той заяви, че ДПС започва разговори с политическите сили с намерението от отделните им програми да се изведат 2 или 3 приоритета, зад които да застанат всички – „образование, демографска криза и решаването й, но не с някакви добавки, надбавки и т.н., а в целия й аспект – здравеопазване, образование, работа, доходи“. Третият приоритет за хората на Доган е „ускорен растеж, който пипва определени лостчета на икономиката, а не цялата“.Запитан от водещия иска ли ДПС да стане официален съюзник на ГЕРБ, Цонев заяви, че партията не желае да се съюзява с никого, а само да се говори за тази програма, основните политически сили да изведат приоритетите и да се работи по тях. Част от въпросната програма за догонването на Европа били и намаляването на ДДС за хляба, строителството на детски градини и по фискална възможност те да са безплатни за децата. „Има пари – 2 милиарда за саниране, а само 500 милиона лева са 500 детски градини. Само трябва да се разберем, че ще го правим. Това е лостчето – натискаме го и го ускоряваме. Следващата стъпка е дигитализацията на средното образование – всеки да излиза с професия, не с айфон в ръка. Висшето образование – бизнесът постоянно казва, че основният проблем е липсата на кадри. Така е, защото университетите бълват кадри, които не са нужни на бизнеса“, обясни депутатът.В коментар за намаляването на ДДС за хляба Цонев подчерта, че в ДПС никога не били популисти – в Румъния и Гърция го намаляват и за други стоки, уточни той. „Ние сме регионален пазар и си даваме сметка, че ще станем неконкурентни, в Румъния е по-евтино агнешкото, в България зеленчуците са по-евтини от тези в Румъния и затова търговията върви в куфари, идете на Дунав мост да видите каква търговия върви“, каза депутатът. И допълни, че така можело да се започне и битката за доходите. Накрая увери, че е напълно възможно различните партийни програми да се съгласуват, да се изведат приоритетите на държавата и „ако зад тях не може да застане националният политически естаблишмънт, значи той не става за нищо“. „Не е работа една партия да казва на другата „вие сте корумпирани“, а другата да отговаря „ми вие какви сте“. Напълно възможен е националният консенсус“, категоричен беше Йордан Цонев.В началото депутатът не пропусна да поздрави мюсюлманите с настъпващия Рамазан байрам, след което отчете задачите на партията по време на предизборната кампания. Централният лъч, воден от лидера Мустафа Карадайъ, провел 146 срещи в 146 населени места, участниците стиснали десетки хиляди ръце и резултатът се оказал много добър за ДПС. „Поставихме си 4 цели – първата, да затворим раните от проекта дубликат Местан, тя е постигната, партията му има 6 000 гласа. Това не стана от само себе си – председателят Карадайъ 2 г. не е почивал, обикалял е всички градове и села, където има наши избиратели, и се е срещал само с тези, които се бяха отцепили, разсърдили и гласували не за ДПС. Това е къртовска работа и резултатите са налице“, посочи Цонев. Втората задача била ДПС да си върне третото място – и тя била успешна, тъй като националистите имали сборно 2 пъти по-малко гласове от тези на движението. И третата изпълнили - да получат повече гласове от парламентарните избори през 2017 г., сега те се вдигнали с 10-12 000 повече и така ДПС станало единствената партия, увеличила подкрепата си. „И четвъртата, най-важната – да проверим настроенията и да промотираме нашата програма и виждането ни за промяна на формулата на управлението“, и тя била постигната.", "date": "2019.05.31", "title": "Пеевски тръгнал на работа заради нуждата да догоним Европа"}
{"url": "https://offnews.bg/politika/veselin-marinov-za-tcvetanov-toj-e-unikalen-chovek-chesten-i-kachest-704464.html", "text": "Знам, че той вече не е това, което беше до вчера. И дойде като гръм от ясно небе за мен и за всички мои близки. Дори за момент спрях автомобила и изпаднах в някакви размисли - колко мръсно нещо е политиката. Едва ли има нещо, което е по-некоректно на този свят от политиката, заяви Веселин Маринов по повод оставката на Цветан Цветанов от ръководните постове в ГЕРБ.Изказването на певеца в е от четвъртък - ден преди  БорисовМаринов описва Цветанов така: \"Той се научи на удари, на некоректност, той се научи на много работа. Той има зад гърба си много хора в цялата страна, които знаят колко работи, колко е качествен и колко е честен човек. Това е удар по достойнството му, по неговия морал. Ще го изживее вътрешно трудно. Но мисля, че няма да го покаже пред обществото, дори и пред другите му близки хора, защото е уникален човек, силен.\"Бяхме с него последно заедно по време на няколко предизборни концерта, уточни за последните си срещи с Цветанов певецът.", "date": "2019.05.31", "title": "Веселин Маринов за Цветанов: Той е уникален човек, честен и качествен"}
{"url": "https://offnews.bg/zvezdi/dashteriata-na-felisiti-hafman-otlaga-kolezha-zaradi-skandala-704446.html", "text": "Дъщерята на Фелисити Хъфман и Уилям Мейси ще си вземе почивка след гимназията. Плановете на София да учи в колеж остават на заден план след признанието на майка ѝ, че е дала подкуп, за да бъдат попълнени отговорите на дъщеря ѝ на изпита SAT.Съвсем наскоро семейството е отпразнувало завършването на 18-годишната си дъщеря, като Мейси е бил забелязан с празнични балони за специалния случай.Миналия месец звездата от \"Отчаяни съпруги\" се призна за виновна по обвиненията за измама, потвърждавайки, че е платила 15 000 долара, за да помогне на София да влезе в престижно учебно заведение.Семейството е по-сплотено от всякога и докато чакат да излезе присъдата на Хофман, двете им дъщери прекарват повече време с родителите си.Източник на американската преса издава:\"Уилиам и Фелисити преминават през много труден период, но се опитват да съберат живота си наново и да обединят семейството си. Приятелите и феновете на Фелисити са горди от проявената смелост и честност в съда. Тя знае, че е направила грешка. Семейството осъзнава, че на Хъфман може и да ѝ се наложи да излежи присъда, затова докато чакат решението живеят ден за ден.\"Дъщерите на известната двойка се опитват да се придържат към обичайната си рутина и дават най-доброто от себе си в края на учебната година, като същевременно правят планове за лятото. Момичетата са много близки с майка си и биха направили всичко, за да я подкрепят.По думите на близки до семейството актрисата не спирала да се тревожи, отбелязвайки, че е допуснала най-голямата грешка в живота си", "date": "2019.05.31", "title": "Дъщерята на Фелисити Хъфман отлага колежа заради скандала"}
{"url": "https://offnews.bg/ikonomika/sled-publikatcia-na-offnews-distciplinarni-nakazania-v-bdzh-zakuska-704444.html", "text": "БДЖ започна проверка на абсурдния случай от тази сутрин, когато Хлапетата бяха натъпкани едно върху друго преди да се намери друга композиция, с която да бъде извършена транспортната услуга.Оттам обясниха, че поради технически причини се е наложила извънредна промяна в състава на въпросната пътническа композиция.От компанията обявиха и че ще осигурят безплатно пътуване на цялата група до избрана от малчуганите дестинация като компенсация за преживените неприятности.", "date": "2019.05.31", "title": "След публикация на OFFNews: Дисциплинарни наказания в БДЖ, закуска и безплатни билети за децата"}
{"url": "https://offnews.bg/temida/marinela-arabadzhieva-ostava-za-postoianno-v-aresta-704454.html", "text": "Маринела Арабаджиева, обвинена в данъчни престъпления, остава в ареста за постоянно, реши Специализираният съд. Задържането й под стража бе поискано от Специализираната прокуратура. Тя беше екстрадирана вчера следобед от Испания след дълго издирване.По време на разпита вчера веднага след пристигането й Арабаджиева отказала да дава обяснения. В обвинението е посочено, че тя е част от организирана престъпна група, създадена с цел извършване на данъчни престъпления, както и пране на пари. Според прокуратурата е налице обосновано предположение, че бизнесдамата е извършила престъпленията, за които е привлечена към наказателна отговорност, както и реална опасност да се укрие и да извърши друго престъпление, ако спрямо нея бъде определена по-лека мярка. Освен това заради дългото ѝ издирване в чужбина има и опасност да се укрие, и да извърши друго престъпление.Адвокат Ина Лулчева определи съдебното решение като репресия. „Мерките за неотклонение напоследък станаха абсолютно предвидими, когато искат да се демонстрира сила, упражнена спрямо хора, които някой прокурор беше казал, че били олигарсите, които сме ги прибирали… Лично смятам, че това, че някой човек е богат, не е лошо. Да задържаш човек, който е извършил данъчно престъпление, считам, че вреди на фиска, защото този човек трябва да бъде оставен да работи и да си плаща данъците“, заяви Лулчева, която защитава интересите на Арабаджиева.Адвокат Лулчева поиска мярка “домашен арест” за бизнесдамата, както и делото да бъде гледано при закрити врати, за да не бъдат допускани медии, „тъй като в него ще се изнесат данни за здравословното състояние на Арабаджиева“. Подзащитната й не е представила данни за здравето си със съображението да не бъдат тиражирани, а и съдът отказа да изпълни искането.Според прокуратурата, ако Арабаджиева бъде пусната на свобода, би могла да окаже натиск над свидетели, тъй като при залавянето й в Испания - в имението на Георги Семерджиев - Жоро Шопа в Кабрера де Мар край Барселона, са били намерени телефони, в които имало списъци с имена и снимки на свидетели по делото. Освен това семейство Маринела и Ветко Арабаджиеви разполагат с голямо количество средства извън България и биха могли да ги използват и за укриване, подчертаха от прокуратурата.Пред съда задържаната Арабаджиева заяви, че тя и съпругът и не са били призовани по делото и не са правили опити да се укриват, иначе щели да се явят. “За пръв път съм в такава институция. Надявам се да се докаже невинността ми, на мен и на моя съпруг. Невинна съм. Не съм се укривала. Минахме през целия ад на екстрадицията”, посочи тя в залата. Арабаджиева се зарече, че няма да напусне страната, ако бъде пусната на свобода, защото имала 4 деца и 5 внуци. Тя акцентира на големите си професионални постижения, особено с изграждането на хотела „Маринела“ в София. Арабаджиева може да обжалва решението пред Апелативния спецсъд.На 7 март т.г. сутринта Ветко и Маринела бяха арестувани в Испания в къщата на Жоро Шопа в кабрера де Мар, на 30-ина километра от каталунската столица. Тогава българските власти действаха по оперативна информация, че семейството вероятно се намира там и изпратиха европейска заповед за разследване до испанските си колеги с искане за обиск. Същата сутрин един екип е отишъл за Семерджиев-Шопа, издирван от Швейцария, а друг – да търси следи от семейството. Над 6 месеца преди това бяха извършени показни обиски в хотелите на Арабаджиеви в София и Пловдив, а милиони кеш бяха открити дори в кутии за обувки.", "date": "2019.05.31", "title": "Маринела Арабаджиева остава за постоянно в ареста"}
{"url": "https://offnews.bg/obshtestvo/ot-dnes-plovdiv-e-morska-stolitca-na-kulturata-snimki-i-video-704448.html", "text": "Големи части от Пловдив са под вода след проливен дъжд в града, съобщава \"Под тепето\". Напълно наводнени са улица „Гладстон“, бул. „Княгина Мария Луиза“ (където преди скъпия ремонт не се е наводнявало, отбелязват от изданието), бул. „Санкт Петербург“ и др.До момента има подадени над 50 сигнали за помощ след пороя. Всички екипи на пожарната са навън. Особено тежко е положението при Централна гара, Коматевски възел и Кукленско шосе, където дори колите не могат да преминават. Най-зле обаче е в квартал \"Кючук Париж\", където според властите под вода са улици, мазета и къщи.„Истината е, че това ще се случва докато не бъде направен, така наречения Южен обходен колектор, който сега се казва „Периферен колектор“. Сега съществуваща система не може да поеме количеството вода. Периферният колектор освен районите Южен и Западен ще отведе водите и на селата от Родопската яка,“ коментира кметът на район \"Южен\" Борислав Инчев.Във Фейсбук хората пишат къде да се внимава, тъй като движението е затруднено:бул. „Източен“ в посока Агарарен унивреситет, бул. „Христо Ботев“ – посока Асеновградско и между Макдоналдс и Военна болница; Кукленско шосе от бензиностанция Еко посока Куклен; бул. „Южен“ е затворен от х-л Родопи в посока запад; бул. „Марица“ под мостовете, както и новия булевард през Лаута към Тракия. ", "date": "2019.05.31", "title": "От днес Пловдив е морска столица на културата (снимки и видео)"}
{"url": "https://offnews.bg/medii/gong-bg-ima-nov-shef-predstoiat-promeni-v-nova-704440.html", "text": "Бисер Тошев заема мястото на Николай Александров в спортния сайт Gong.bg, съобщиха от Нова Броудкастинг груп (НБГ).Досега популярният спортен сайт се ръководеше от Николай Александров, който публично обяви, че напуска заради натиск на новия собственик върху редакционното съдържание. От медийната група отрекоха това и намекнаха, че целта е да се дискредитират сайтовете на групата в момент на преговори за продажба.Бисер Тошев ще заеме позицията Мениджър „Съдържание и развитие“ на Gong.bg от 3 юни. Той ще отговаря за цялостната стратегия за подобряване на качеството и разширяване на съдържанието в сайта. Разнообразният опит на Бисер Тошев, познанията за спорта в България, опитът му като журналист, съчетани с неговия ангажимент към развитието на професията ще внесат нова енергия в екипа и ще имат важна роля за повишаване ефективността на работата в Gong.bg, допълват от НБГ.Тошев е бил е заместник главен редактор в българската редакция на испанското футболно списание Don Balon. От 13 години е редактор в Sportal.bg.От Нова съобщават още, че предстоят и промени в самата телевизия. Обединяват се новинарските екипи за телевизионните и онлайн новините.\"Във всички звена, свързани с реализиране на телевизионна продукция, продължава прегледът на ефективността на работа, с цел по-прецизно разходване на бюджетите\", се допълва в съобщението.Активните промени в телевизията започнаха след продажбата ѝ на дружеството на Георги Домусчиев \"Адванс Медиа Груп\".", "date": "2019.05.31", "title": "Gong.bg има нов шеф, предстоят промени в Нова"}
{"url": "https://offnews.bg/politika/prezidentat-radev-poseti-kardzhali-ili-po-tochno-poseti-uchilishtet-704442.html", "text": "Президентът Румен Радев пристигна днес в Кърджали за пръв път в качеството си на държавен глава, посети училище и по-късно се затвори с кмета Хасан Азис в приемната му в общината. В същата сграда се помещава и областната управа, но Радев не бе очакван там – управителят Никола Чанев научил от медиите за височайшата визита, но неговото ведомство не попаднало в програмата на госта.Училището, което бе удостоено с присъствието на президента, е СУ „П.Р.Славейков“ в квартала отвъд река Арда, която разделя града на две части. Негов директор е Милко Багдасаров – областен лидер на БСП и бивш депутат от левицата от времето на Пламен Орешарски. Сградата е санирана, а вътре крещящо доминира червеният цвят. В червено бяха облечени и всички около 730 ученици, репетирали цял месец церемонията по посрещането. Родопски гайди писнаха по мощната уредба, когато Радев пристъпи в двора, пита с хляб и мед му поднесоха две от малките деца, хлапета задумкаха с тъпани, момичета в червено му танцуваха и се поклониха. Издокарани учителки бдяха зорко за реда и дисциплината.След трогателното посрещане президентът и огромната му свита от гардове и протокол се отправиха вътре в училището. Там им бяха показани всички кабинети, но на Еврокоридора той отдели не повече от минута. От пресслужбата му предварително бяха разяснили, че нямал практика да дава изявления.\"Няма как да ви приветствам с някаква официална реч, не върви след всичко това, което видях и почувствах, а и съм силно подвластен на онова, което чух и видях. Вие доказахте, че само за 35 години едно училище може да се утвърди сред най-големите образователни средища в страната, да бъде едно от модерните. Наистина съм силно впечатлен, защото това, което видях, далеч надхвърля моите очаквания – не само като инфраструктура и оборудване на кабинетите, но и като съвременни методи на преподаване\", каза той след обиколката из коридорите и класните стаи.Радев се обърна към най-малките, които днес приключват учебната година и ги посъветва покрай големите игри да не забравят духа на знанието. На големите ученици препоръча да се възползват от възможностите на света, но да не забравят родния си край. „Защото България има нужда не само от образовани, знаещи и можещи хора. Тя има нужда точно от личности като вас, от бъдещи лидери, защото много млади хора вече напуснаха нашата родина. Но аз съм убеден, че тази тенденция ще я пречупим – с тези бъдещи лидери, които са сред нас, които ще градят нова, модерна България и ще поставят народното дело над личното облагодетелстване“, вдъхновено продължи президентът. Училищният парламент го удостои със „Златен бухал“ – символ, който се връчва всяка година на отличниците.Когато най-после репортерите успяха да се доберат до Радев, той отказа да коментира знаковите оставки от последните дни. Запитан защо първата му визита в Кърджали като държавен глава е в училище, той каза, че това се подготвяло отдавна, пък и директорът Багдасаров го поканил. „Ходил съм в много други училища. Разбира се, че в училище, защото това е храм на българщината, на българската просвета и духовност, и ние трябва да подкрепяме българското училище“, заяви Радев.Настояването да коментира оставките той контрира така: „Нашите политици трябва да обръщат повече внимание на децата, а не на техните вътрешни партийни проблеми. Това е истината и към това ги призовавам. Тогава, когато фокусът им бъде насочен към обществените процеси, които са в полза на нашите деца, няма да имат такива вътрешни проблеми. Време е политиците да се съсредоточат върху проблемите на народа, а не върху вътрешните си дела“.По-късно Румен Радев се отправи към сградата на общината, където дългата му среща с кмета бе закрита за журналисти. И когато тя най-после приключи, той не спря при камерите и микрофоните. Кметът Хасан Азис е поискал от него съдействие от страна на държавата за създаването на дуално обучение, което да подпомага бизнеса с кадри за производството.„Очакваме от президента помощ за пилотни проекти за дуално обучение, включително и в Кърджали. Освен това поставих въпроса местната власт да бъде подпомогната от държавата за подготовката на инфраструктурата за инвестициите в регионите – не само в големите и развити индустриално градове като София, Пловдив, Варна, но и по-малките в периферните райони на страната имат нужда от своето развитие“, посочи кметът.Двамата разговаряли за инициативата на Кърджали за предоставяне на електронни услуги не само в рамките на общината, но и в Брюксел - така хора, които живеят в Белгия, ще имат възможност да получават електронни услуги от община Кърджали. Запитан как именно президентът би могъл да помогне за посочените идеи, като се знаят правомощията му, кметът Азис изрази надежда, че Радев можел да ги формулира пред обществеността и правителството, защото бил „орган, който контролира по един или друг начин дейността на парламента“.", "date": "2019.05.31", "title": "Президентът Радев посети Кърджали. Или по-точно - посети училището на БСП-лидера"}
{"url": "https://offnews.bg/knigi/dimo-rajkov-predstavia-naj-trudno-napisanata-si-kniga-anhedonia-704441.html", "text": "\"Анхедония\" разказва за най-излъганите и най-отритнатите люде в България - нашите бащи и нашите майки. Авторът Димо Райков се завръща в България за премиерата, която ще се състои на 4 юни в Пловдив.Димо Райков е родом от Малко Търново, но от години живее в Париж със семейството си. Това е неговата 16-а книга. На корицата е неговият баща, който го е вдъхновил за написването ѝ.По думите на Димо Райков „Анхедония“ е най-трудно написаната му книга, но и неговата книга светлина. Той я определя като нежен роман разговор между син и баща и я посвещава на нашите татковци. Ето какво още споделя писателят: \"Написах „Анхедония“ със сърцето си и в моментите, когато то наистина спираше. И затова съм сигурен, че този роман ще предизвика у вас сълза. Сълза за бащите ни, за майките ни, но и за... нас самите. Защото ние сме следващите...\"Представяме ви откъс от романа:", "date": "2019.05.31", "title": "Димо Райков представя най-трудно написаната си книга: 'Анхедония'"}
{"url": "https://offnews.bg/zvezdi/ashtan-kachar-svidetelstva-v-sada-po-delo-za-ubijstvo-704438.html", "text": "Американският актьор Ащън Къчър свидетелства в съдебна зала в Лос Анджелис във връзка с посещението му в дома на млада жена, с която имал среща без да разбере, че тя лежи вътре мъртва.Когато жената, Ашли Елерин, не отговорила вратата, Къчър заяви, че е погледнал през прозореца и е видял на пода червени петна, които помислил за разлято вино.Къчър обяснил, че след като Ашли Елерин не отворила вратата, той погледнал през прозореца и е видял на пода червени петна, които помислил за разлято вино. Актьорът заяви в съда, че \"изпаднал в ужас\", когато научил, че 22-годишната Елерин е била убита.Прокурорите твърдят, че Елерин е убита от \"Холивудския изнасилвач\" Майкъл Гаргиуло, съобщи Би Би Си. 43-годишният Гаргуило е обвинен в убийствата на Елерин и още две жени.Ащън Къчър заяви пред съда, че е говорил със студентката по моден дизайн по телефона по-рано в деня на смъртта й, за да си уреди среща с нея. Той поясни, че е пристигнал късно в дома на младата жена в Холивуд, за да я вземе. \"Почуках на вратата и никой не ми отвори. Почуках отново и отново, без отговор. В този момент предположих, че е излязла навън, разстроена от това, че закъснях“, свидетелства Къчър.На следващия ден Елерин е намерена мъртва в дома си от съквартирантката ѝ.", "date": "2019.05.31", "title": "Ащън Къчър свидетелства в съда по дело за убийство"}
{"url": "https://offnews.bg/drugi/vazrazhdat-handbala-v-tcska-chervenite-se-pritceliha-kam-titlata-704423.html", "text": "Хандбалният тим на ЦСКА се готви за завръщане в „А“ група, информира официалният сайт на клуба. Носителят на 10 титли при мъжете изпусна последните няколко сезона, но от новия 2019/2020 ще се бори за първите позиции в класирането. Това е основната цел на новото ръководство на „червените“.\"Поехме клуба в тежък период и ни трябваше малко време, за да поставим основата за завръщането ни. Грехота е, че в последните години най-заслужилият спортен клуб в България беше далеч от събитията. Новото ръководство на ХК ЦСКА сме решени да върнем старата слава на клуба.От последната ни титла минаха 27 години, а това за ЦСКА е безкрайно дълго. Искаме да започнем възраждането на клуба. Вече направихме някои подобрения в залата, имаме планове и за развиване на школата ни, но най-важното е да имаме представителен отбор, който да бъде рекламата на клуба. Вече повече от 5 години ЦСКА не е бил в елита ни, а това е много. Искаме да променим нещата. Имаме идея да създадем мъжки отбор за началото на следващия сезон и сме сигурни, че ще успеем да влезем в битката за медалите\", заяви президентът на ЦСКА Христо Денев.Хандбален клуб на ЦСКА е основан през 1963 година, като е рекордьор по титли на България с 10 (1976, 1978, 1979, 1981, 1983, 1984, 1987, 1989, 1990, 1991). „Червените“ имат във витрината си и 9 Купи на България, а сред европейските успехи личат четвъртфинал в Купата на Европейските шампиони и 2 осминафинала в същия турнир.Към момента ХК ЦСКА развива три отбора при подрастващите, а идеята на ръководството е да създаде пълната пирамида в ДЮШ.„Искаме постепенно да съживим не само ЦСКА, но и българския хандбал. В световен мащаб хандбалът е сред най-популярните спортове и доказателство за това е последната Олимпиада в Рио де Жанейро, където за хандбалните мачове бяха продадени най-много билети след тези на футбола. Искаме и феновете в България да усетят тази магия.За целта ще опитаме да възстановим отборите във всички възрастови групи при юношите, а на по-късен етап и при девойките. За да можем сами да си създадем състезатели, които един ден ще бъдат основни за първите ни отбори. Но най-важната ни цел е да докараме децата в залата и да ги предпазим, доколкото можем, от изкушенията на улицата“, добави вицепрезидентът на ХК ЦСКА Александър Попов.Страхотни успехи има и женският отбор на ЦСКА, който е шампион на България 12 пъти (1973, 1975, 1976, 1977, 1982, 1983, 1985, 1987, 1989, 1990, 1991, 1992), има и 7 Купи на страната. Подобно на мъжкият тим, от последната титла на жените мина повече от 20 години. Отборът има и богата история от битките в европейските клубни турнири, където има полуфинал в Купата на Носителите на национални купи и два осминафинала в Купата на Европейските шампиони.„Сега сме много далеч от европейския хандбал, но сме длъжни да поставим основата, след което да продължим развитието си. Защото ЦСКА е лидер в българския спорт и българския хандбал и е време да се завърнем на мястото си“, категорични са от ръководството на ХК ЦСКА.", "date": "2019.05.31", "title": "Възраждат хандбала в ЦСКА, \"червените\" се прицелиха към титлата"}
{"url": "https://offnews.bg/temida/tcatcarov-poiska-osadenite-politcai-za-ubijstvoto-na-chorata-da-izliaz-704420.html", "text": "Главният прокурор Сотир Цацаров внесе искане до Върховния касационен съд за възобновяване на наказателното дело, по което 5 бивши полицейски служители са осъдени за убийство на Ангел Димитров - Чората на 10.11.2005 г. в Благоевград. Цацаров е направил и искане за спиране изпълнението на наказанията лишаване от свобода по отношение на осъдените, съобщиха от обвинението. С решение от 19 април ВКС признава подсъдимите Мирослав Писов, Иво Иванов, Борис Механджийски, Янко Граховски и Георги Калинков за невинни в това да са извършили убийството с особена жестокост, оправдал ги е по квалифициращия признак на чл. 116, ал. 1, т. 6, пр. 3 НК и е намалил размера на наложеното на всеки един от тях наказание лишаване от свобода на седем години. Решението е влязло в сила в деня на постановяването му и наложените наказания са приведени в изпълнение веднага по отношение на всички осъдени, съобразно НПК.Във ВКС е образувано и наказателно дело № 513/2019 г., насрочено за 14 юни по искане на осъдените Мирослав Писов, Иво Иванов, Борис Механджийски, Янко Граховски и Георги Калинков и техните защитници за възобновяване на наказателното производство. Днес главният прокурор Сотир Цацаров се срещна със съпругите на осъдените по тяхна молба и ги уведоми за внесеното искане и от негово име за възобновяване на наказателното дело. Цацаров иска връщане на делото за ново разглеждане от друг състав на касационния съд, като счита, че съдебният акт е постановен при съществени нарушения на закона и процесуалните правила, а наложените наказания са явно несправедливи.Направено е и искане за спиране изпълнението на наказанията, изтърпявани към момента от всички осъдени лица, до провеждане на съдебното заседание по образуваното дело за възобновяване на наказателното производство и постановяване на решението.", "date": "2019.05.31", "title": "Цацаров поиска осъдените полицаи за убийството на Чората да излязат от затвора"}
{"url": "https://offnews.bg/futbol/selektcionerat-na-germania-se-kontuzi-s-dambel-704436.html", "text": "Селекционерът на Германия Йоахим Льов е влязъл в болница, след като пострадал при упражнение у дома, и ще пропусне евроквалификациите срещу Беларус и Естония, съобщиха от Германския футболен съюз. В свое изявление, съюзът потвърди, че Льов има проблем с артерия и няма да бъде на скамейката за предстоящите два мача.Таблоидът Bild излезе с информация, че Льов е отишъл в университетска клиника във Фрайбург, след като изпитал проблеми с кръвообращението. Това се случило, след като наставникът изпуснал дъмбел върху себе си по време на упражнение преди няколко седмици, но заявил, че не се е подложил на операция.\"Чувствам се по-добре, но трябва да се грижа за себе си през следващите няколко седмици\", каза Льов в свое изявление.\"Поддържам постоянна връзка с треньорския си щаб и ще разговарям с тях преди двете срещи\", допълни той.Германският футболен съюз потвърди, че помощник треньорът Маркус Зорг ще поеме треньорските задължения в евроквалфикациите, като ще получи подкрепа от треньора на вратарите Анди Кьопке и спортния директор Оливер Бирхоф.\"Най-важното нещо е Йоги да се завърне възможно най-скоро. Въпреки че знам, че той иска да бъде с отбора, разбирам напълно решението му да се погрижи за себе си в следващите няколко седмици. Маркус Зорг и Анди Кьопке познават отлично състава, а и ще поддържат връзка с Йоги, така или иначе\", коментира Бирхоф.Германците ще се срещнат в холандския град Венло в неделя, преди да се изправят срещу Беларус в Борисов на 8 юни и Естония в Майнц три дни по-късно.", "date": "2019.05.31", "title": "Селекционерът на Германия се контузи с дъмбел"}
{"url": "https://offnews.bg/ikonomika/za-parvi-pat-sasht-zapochnaha-da-ni-dostaviat-evtin-vtechnen-gaz-704427.html", "text": "За първи път американски танкер е доставил втечнен газ от САЩ за България. Горивото е пристигнало на терминал в Гърция, съобщи енергийният министър Теменужка Петкова.Тя посочи, че доставката е на конкурентни цени и че е важна крачка в либерализацията на пазара. Става дума за 90  милиона кубични метра газ.Правителството работи целенасочено за либерализация на пазара, добави Петкова.Предстои и втора доставка на американски втечнен газ, която е 59 милиона кубични метра.Това е знакова новина за българската енергетика. Американците са заявили инвеститорски интерес и искат да ни доставят 500 милиона кубични метра природен газ за пет години, обяви енергийният министър.Изпълнителният директор на \"Булгартрансгаз\" Владимир Малинов обясни, че разтоварването на кораба с първата доставка американски газ започва от утре - 1 юни 2019 г.5 милиона кубични метра дневно могат да влязат в България. Според него това ще осигури по-добри цени и условия за българските потребители. Амбицията на страната ни е синьото гориво да се търгува на газовата борса от октомври.Очаква се сделката с американската суровина да помогне за намаляване на цената на газа за третото тримесечие.", "date": "2019.05.31", "title": "За първи път: САЩ започнаха да ни доставят евтин втечнен газ"}
{"url": "https://offnews.bg/obshtestvo/fandakova-iska-konnata-baza-v-borisovata-klimatichnoto-uchilishte-n-704439.html", "text": "Някогашното климатично училище в Борисовата градина няма нужда да бъде възстановявано. Ще настоявам да се запазят обектите на \"Спортна София\" и конната база, както и да се намери безопасно преминаване от Строителния техникум към парка. Това заяви столичният кмет Йорданка Фандъкова, която заедно със зам.-кмета по екология Йоана Христова посети обновения Розариум в Борисовата градина, като обясни какви корекции на  на парка ще иска тя. Възложихме да се направи проект на ПУП на Борисовата градина, предстоят обществени обсъждания. Приемането е най-важната гаранция, че няма да се застрои паркът и няма да има драматични промени. Избрахме проектанта с най-консервативен подход, каза Фандъкова.  а \"Юнак\" ще остане така, както е, смята още Фандъкова. Продължава сагата за премахването на автокъща \"Капитолия\", стана ясно още от думите на кмета. Издадена е и заповед за премахване на \"Веселото село\". 780 000 лева струва ремонта на Розариума, засадени са 7000 растения, сред които 2000 рози, възстановени са алеите, парковоте осветление и обзавеждане. ", "date": "2019.05.31", "title": "Фандъкова иска конната база в Борисовата, климатичното училище - не"}
{"url": "https://offnews.bg/futbol/levski-osvobodi-daniel-borimirov-704429.html", "text": "Бившият футболист на Левски Даниел Боримиров вече не е директор на детско-юношеската школа на клуба.Боримиров, както и главният методист на клуба Нестор Юруков са били уведомени от изпълнителния директор на \"сините\" Павел Колев, че вече няма да изпълняват своите задължения, съобщи Дарик радио.Боримиров е събрал треньорите от школата, за да им съобщи новината. За поста се спряга сърбинът Ратко Достанич, който преди време беше старши-треньор на клуба.Част от Левски вече не е и друго популярно име сред феновете. Любимецът на Сектор \"Б\" Димитър Иванков, който доскоро беше треньор на вратарите в представителния тим на клуба, също бе освободен.След идването на новия старши треньор Петър Хубчев обаче, мястото му в треньорския екио ще бъде заето от Армен Амбарцумян, с когото Хубчев е работил на клубно ниво.", "date": "2019.05.31", "title": "Левски освободи Даниел Боримиров"}
{"url": "https://offnews.bg/politika/denitca-zheleva-e-noviat-shef-na-kabineta-na-premiera-704428.html", "text": "Съветничката на Бойко Борисов по външнополитически въпроси Деница Желева ще е новият шеф на премиерския кабинет, след като Румяна Бъчварова става посланик в Израел.Новината потвърди Борисов днес пред журналисти.Деница Желева е завършила немска гимназия в Бургас, а висшето си образование - в Бон, Германия. У нас е работила за МВнР и Министерски съвет. Била е съветник по външна политика на президента Росен Плевнелиев. Работила е и за фондация \"Конрад Аденауер\".", "date": "2019.05.31", "title": "Деница Желева е новият шеф на кабинета на премиера"}
{"url": "https://offnews.bg/temida/obviniha-10-za-reket-na-zemedelski-proizvoditeli-i-razprostranenie-na-704432.html", "text": "Специализираната прокуратура привлече към наказателна отговорност 10 лица за участие в организирана престъпна група за рекет чрез насилствени действия (в т.ч. нанасяне на телесни повреди) и разпространение на наркотици, действала на територията на Монтана и региона. Участниците в групата бяха задържани вчера при операция на Специализираната прокуратура, ГДБОП и ГДНП, със съдействието на служители от Дирекция „Жандармерия“ в Монтана и София. При съвместната операция сапретърсени десетки адреси и автомобили, извършени са и множество лични обиски.Събраните до момента доказателства сочат, че групата е била ръководена от Мартин Антов и е действала в региона от 2012 г. Занимавала се е с разнообразна престъпна дейност – най-вече рекет над земеделски производители, бизнесмени и граждани, както и разпространение на наркотици. При извършените действия по разследването на три адреса са намерени и иззети различни по количество и вид наркотици, над 20 000 лева и голям брой други доказателства за престъпна дейност. В къщата на ръководителяМартин Антов са открити мачете и брадва, а в колата му – метална палка.Разпитани са десетки свидетели, повечето от които пред съдия, извършени са и голям брой разпознавания. Дейността на участниците в групата е документирана и със СРС. С прокурорски постановления десетимата участници за задържани за срок до 72 часа. Утре Специализираната прокуратура ще внесе в Специализирания наказателен съд искания за налагане на мярка за неотклонение „Задържане под стража“ за всеки от тях.", "date": "2019.05.31", "title": "Обвиниха 10 за рекет на земеделски производители и разпространение на дрога в Монтана"}
{"url": "https://offnews.bg/kultura/koj-grabva-dva-bileta-za-sting-s-igrata-na-offnews-704431.html", "text": "Приключи играта на S.M.E. и OFFNews, в която дадохме възможност на един от вас да спечели два билета за концерта на .За да ги грабнете, просто трябваше да отговорите вярно на въпроса: Как е истинското име на певеца Стинг?Верният отговор беше а) Гордън Матю Томас Съмнър.Избраният победител е потребител с име vsemirat. Честито на печелившия. Вече сме се свързали с него/нея по електронната поща, с която се е регистрирал/а.Ако до 12:00 часа на 1 юни не можем да се свържем с него/нея, ще бъде избран друг печеливш.", "date": "2019.05.31", "title": "Кой грабва два билета за Стинг с играта на OFFNews"}
{"url": "https://offnews.bg/futbol/iuventus-prodalzhava-revoliutciata-v-ekipite-704434.html", "text": "Италианският хегемон Ювентус показа още по-революционен трети екип за предстоящия сезон. В края на миналия торинци шокираха с решението да се откажат от традиционното райе и пуснаха екип с розова вертикална лента.Сега станаха известни и резервните екипи благодарение на испанския колекционер Педро Хименес. Снимките бяха препубликувани от сайта Footy Headlines, който обикновено не бърка в това отношение. Фланелката е изпълнена изцяло в синьо.Основният цвят е Unity Blue, а графичните елементи са оцветени в Aero Blue. Другият любопитен детайл са самите елементи, които представят стилизиран ягуар. Сините екипи не са новос, а норма в Ювентус.Последният триумф в Шампионската лига на \"Старата госпожа\" от 1996 година е постигнат именно в сини екипи. За последно Ювентус носи синьо през сезон 2016/2017, но те бяха с доста по-сдържан дизайн от тези за предстоящата кампания.", "date": "2019.05.31", "title": "Ювентус продължава революцията в екипите"}
{"url": "https://offnews.bg/112/politciata-v-silistra-rani-tri-detca-pri-demonstratcia-kak-da-igraiat-704433.html", "text": "Три малки деца пострадаха по време на демонстрации на полицията по залавяне на опасни бандити на стадион \"Луи Айер\" (Доростол) в Силистра.Две от децата от детска градина \"Иглика-2\" са приети за наблюдение в Детското отделение на силистренската болница с леки изгаряния, а трето, което е в по-сериозно състояние с изгаряния по гърдите и краката, е закарано в Клиниката по изгаряния в Русе.Районната прокуратура в Силистра вече започна досъдебно производство във връзка с инцидента. Служителите на МВР са ранили децата при демонстрация на взривяване на  светлинно-звукова граната.Абсурдното в случая е, че демонстрацията на полицията е била по повод Деня на детето - 1 юни. Тя е по програмата \"Ваканция, здравей! Да играем безопасно!“, която се провежда в детски градини и училища от Дулово, Тутракан и Силистра. На стадиона по време на инцидента са присъствали около 300 деца, а районът се води, че е бил отцепен с оглед безопасността на присъстващите.Осколка от взривената граната обаче ранява две момченца и едно момиченце, които са се намирали на разстояние 50 метра от мястото на демонстрацията. Двете 6-годишни момченца са получили обгаряния по крайниците, оказана им е спешна помощ и са били освободени. Момиченцето, което също е на 6 години, е транспортирано в Русе, тъй като е с обгаряния между 10 и 20 процента по гърдите, краката и врата.", "date": "2019.05.31", "title": "Полицията в Силистра рани три деца при демонстрация как да играят безопасно"}
{"url": "https://offnews.bg/bojni/promoutarat-na-dzhoshua-potvardi-za-mach-sreshtu-kobrata-704430.html", "text": "Промоутърът на световния шампион по бокс в тежка категория Антъни Джошуа Еди Хърн потвърди информацията от последните дни, че е много възможно неговият клиент да изиграе мач срещу българина Кубрат Пулев до края на годината.“Имаме задължителна защита на титлата на IBO срещу Кубрат Пулев. Имаме защита и на титлата в WBO като Усик е възможен вариант.Обмисляме възможността и за мач с Дилиън Уайт. Следващият двубой на Джошуа трябва да бъде през ноември”, заяви Хърн, цитиран от boxingscene.com.Пулев и британецът трябваше да се срещнат през 2017 година, но двубоят не се състоя заради контузия на софиянеца.", "date": "2019.05.31", "title": "Промоутърът на Джошуа потвърди за мач срещу Кобрата"}
{"url": "https://offnews.bg/obshtestvo/blizo-2400-bezrabotni-shte-zapochnat-rabota-po-regionalni-programi-za-704435.html", "text": "В началото на юни ще стартира изпълнението на 28-те регионални програми за заетост във всички области на България. С тях ще се осигури работа за срок от 3 до 6 месеца за 2387 безработни. Това каза министърът на труда и социалната политика Бисер Петков в отговор на въпрос на народния представител Галя Желязкова (ГЕРБ) по време на днешния парламентарен контрол. Регионалните програми ще се финансират с 8,8 млн. лв., което е с 10% повече в сравнение с миналата година. Средствата са от бюджета за активна политика на пазара на труда на Националния план за действие по заетостта за 2019 г. на Министерството на труда и социалната политика. Предвижда се 1847 безработни да започнат работа на пълен работен ден. 540 безработни ще се включат в заетост на непълно работно време. По програмите ще се наемат приоритетно хора от уязвимите групи на пазара на труда, сред които безработни младежи до 29 години, хора над 50-годишна възраст и продължително безработни. Те ще получават месечно трудово възнаграждение от 560 лв. при заетост на пълен работен ден, каза министър Петков. Наетите по регионалните програми ще поддържат паметници на културата, училища, детски градини и читалища. Част от тях ще отговарят за облагородяване и почистване на детски площадки, паркове, алеи, места за отдих, поддържане на пътища, ще извършват спомагателни дейности в обществени трапезарии и пенсионерски клубове и ще оказват съдействие за предоставяне на домашен социален патронаж. Изпълнението на регионалните програми за заетост ще продължи до края на 2019 г.", "date": "2019.05.31", "title": "Близо 2400 безработни ще започнат работа по регионални програми за заетост"}
{"url": "https://offnews.bg/ikonomika/chelopech-e-obshtinata-s-naj-visokite-zaplati-v-stranata-sofia-8-704437.html", "text": "Общините с най-високата средна заплата не е сред големите областни центрове. Не е София, не е Пловдив, не е Бургас, нито Варна. Тя е мъничката Челопеч, показва  Оттам уточняват, че данните за 2018 г. още не са налични, но е ясно, че средната заплата за страната се е увеличила с 10% през 2018 г.Лидерите по заплати са сравнително малки общини, в които има много големи работодатели – обикновено в енергетиката или добивната промишленост, е видно от картата. Тези големи компании дават високи заплати и доминират на местния пазар на труда, тоест голяма част от работещите на територията на общината работят именно в тях. Това е толкова силно изразено в община Мирково, че там дори няма данни за средна заплата, защото те са конфиденциални.Най-високата средна заплата в България (2017 г.) е в община Челопеч - 2 178 лева.Втора е Козлодуй, основно заради ядрената централа - 1 790 лв.В Раднево и Гълъбово, където са големите компании в енергетиката, имат средни заплати от съответно 1 657 лв. и 1 610 лв.№5 в списъка е Пирдоп, където отново има голяма добивна компания - 1 562 лв., №6 - Девня, където има силно изразен индустриален профил, е с 1 442 лв.Столицата София е на 8-о място със средна заплата 1 433 лв.Общината няма как да е лидер, тъй като икономическият профил на столицата е много разнообразен и макар заплатите да са високи, те не могат да догонят средните нива на заплащане в някои малки общини, където огромната част то наетите са в енергетиката или добивната промишленост, разяснява екипът на ИПИ.Веднага след София, на 9-о място, е Панагюрище с 1 285 лв. Общината е поредният пример за високи заплати на място с голяма добивна компания.В Топ 20 са и други общини, често разположени близо до голям град и с развита индустриална зона: Костинброд, Елин Пелин и Божурище (до София), Суворово, Аксаково и Белослав (до Варна), Марица (до Пловдив). Средната заплата в тях е 1000 – 1200 лв. за 2017 г.Картата дава възможност да се откроят както водещите икономически центрове и районите със сериозни трудности. Разликите между Северна и Южна България също могат лесно да се видят. На юг се формират центрове с по-високи заплати, около София и Пловдив, а на следващо ниво и около Стара Загора и Бургас. Към тези големи градове може да се прибавят и малките общини в Средногорието с добивна промишленост.На север единственият център на високи заплати около голям град е Варна. Другите примери, като Севлиево и Летница например, са добри, но те не могат да повлияят в по-голям мащаб на картата на север. Проблемите на север не са просто наличието на обезлюдяващи се общини в Северозападна България, а липсата на силни икономически центрове, които да си влияят взаимно. Някои от големите градове на север като Плевен, всъщност губят хора и не предлагат високи заплати, пишат от ИПИ.По-голям клъстер от общини с ниски заплати има и на юг, особено около Благоевград. Преди година имаше дискусия защо заплатите в област Благоевград са толкова ниски и сравними с тези в област Видин. В Благоевград заплатите не са чак толкова ниски, но ситуацията в съседните по-малки общини е силно влошена. По-малко от 1/3 от работещите в област Благоевград работят в областния център. Всички останали са в съседни общини, където заплатите са сред най-ниските в страната.", "date": "2019.05.31", "title": "Челопеч е общината с най-високите заплати в страната, София - №8"}
{"url": "https://offnews.bg/izvan-terena/bistrishkite-tigri-otbeliazaha-ostavaneto-s-orkestar-bez-ime-704410.html", "text": "Сериозно чувство за хумор демонстрираха от пресслужбата на отбора на Витоша Бистрица, който е свързван с премиера Бойко Борисов заради участието му в отбора на ветераните.Тимът от витошкото село, който се утвърди като царя на баражите у нас, се спаси от изпадане във Втора лига късно снощи, след като надви с 3:0 Монтана на стадион \"Славия\".Минути след последния съдийски сигнал от Витоша пуснаха във Фейсбук сцена от кинохита \"Оркестър без име\". В него актьорът Георги Мамалев крещи към морето \"Оставаме, ей, чувате ли, оставамеееее….\"Малко след тази заключителна сцена във филма прозвучава и песента \"Оставаме\" на естрадната знаменитост Маргарита Хранова.", "date": "2019.05.31", "title": "\"Бистришките тигри\" отбелязаха оставането с \"Оркестър без име\""}
{"url": "https://offnews.bg/obshtestvo/kade-da-zavedete-detcata-na-1-iuni-704270.html", "text": " И още...На открито10.00ч. 10.00ч. -  - Южен парк II10.00ч. - - Борисова градина11.00ч. -  - София - Борисова градина11.00ч. -  - Празник На Пътната Безопасност В Южен Парк.11.00ч. -  с Радио FM+ - Парк Заимов11.00ч. -  - Борисова градина13.30 -  - парк Военна академия - Бременските музиканти, работилница за кукли - вход свободен14.00ч. -  - Tennis Club 15-4017.00ч. -  - Парк ДружбаНа закрито - безплатен ден11.00ч. -  - Fun Ring Park - вход свободен11.00ч. -  - Парадайс център11.00ч. - 11.00ч. -  - Park Center Sofia13.00ч. - 15.00ч. -  - CARVE Indoor Ski, Board & Bar - безплатно каране на ски и сноуборд на закрито16.00ч. - На сцена11.00ч. -  - Държавен музикален и балетен център11.00ч. -  - Софийска опера и балет - голяма зала11.00ч. - - PhotoSynthesis - място за фотография, хора и идеи19.00ч. -  - Зала България11.00ч. -  - Театър София11.00ч. -  - Театър Възраждане11.00ч. -  - Малък градски театър (Зад канала)11.00ч. -  - Младежки театър \"Николай Бинев\"11.30ч. -  - Театър 19912.00ч. -  - Столичен куклен театър - салон Гурко16.00ч. -  - Театър Възраждане16.30ч. -  - Младежки театър \"Николай Бинев\"16.30ч., 19.30ч. -  с КАЛЕЙДОСКОП - парк Възраждане17.00ч. -  - безплатно за деца - Столичен куклен театър - салон Гурко", "date": "2019.05.31", "title": "Къде да заведете децата на 1 юни"}
{"url": "https://offnews.bg/politika/bsp-s-deklaratcia-za-denia-na-deteto-predlaga-bezplatni-iasli-i-predu-704411.html", "text": "В чест на 1-ви юни всички ще застанем на някоя трибуна и ще поздравим децата на България. В цялата страна ще се организират празненства, концерти, състезания. Ще декларираме отново, че най-големият капитал на една държава - това са децата.Това се казва в декларация на ПГ на \"БСП за България\", която Весела Лечева прочете в пленарна зала, по повод Деня на детето.В текста се казва още:  В чест на 1-ви юни всички ще застанем на някоя трибуна и ще поздравим децата на България. В цялата страна ще се организират празненства, концерти, състезания. Ще декларираме отново, че най-големият капитал на една държава - това са децата. Днес е повод още веднъж да си припомним и Женевската конвенция за правата на детето. Чиито постулати са: гладното дете да бъде нахранено, болното – лекувано, недоразвитите да бъдат насърчени, заблудените деца да бъдат вразумени, сираците и изоставените да бъдат подпомогнати и прибрани, детето да бъде подготвено да може да изкара прехраната си.Не искам да политизирам празника, но наша отговорност, като политици, е да бъдем обективни да погледнем фактите и да кажем истината.Днес България е все още най-бедната европейска държава. Българските семейства са с най-ниски доходи, което се отразява на качеството на живот и на техните деца. Доходът на глава от населението е едва 47% от средния за ЕС и е най-нисък в Съюза. Според ежегодно провеждано наблюдение - почти половината от българските деца - 41,6% живеят в риск от бедност или социално изключване. Има големи различия между регионите с по-висока степен на развитие и по-ниски нива на бедност и тези със значително по - лоши показатели. Има и регионални неравенства в достъпа до качествено образование. Водим класацията по коефициент на детска смъртност. Все още сме далеч от националната цел за обхвата на деца в предучилищното образование, като една от основните причини за това е финансовата бариера и високите такси. Изследванията от последните години показват и тенденция за непрекъснато увеличаване на разпространението на употребата на наркотични вещества сред учениците в България. Публикувани през 2016 г. данни сочат, че 30% от 15-16 годишните ученици в България са употребили поне веднъж в живота си някакъв наркотик. Сравненията с предходните години показват постепенно увеличаване на употребата на наркотични вещества сред учениците за последните 15 години - от 14% на 30%. Мога да дам още много подобни примери и не си мислете, че го правя с радост. Напротив – тревогата ми е голяма.За да излезем по-бързо от това положение, ние предлагаме да се обединим около:- пълна държавна издръжка на децата в задължителната предучилищна подготовка  - създаване навсякъде на условия за целодневна организация на обучението в училище, в съответствие със съвременните изисквания за труд и отдих.  - обединени усилия и строг контрол към всички институции, отговорни и имащи задължения към обхвата на децата в средното образование. - улесняване на достъпа до образование за децата в малките населени места и от бедни семейства, чрез: създаване на условия до 4-ти клас децата да учат близо до дома си, чрез проект \"Филиален клас\".- осигуряване на условия за здравословно хранене и грижа за психическото и здравословно състояние на децата във всяко училище. За преодоляването на негативните демографски тенденции предлагаме като спешни мерки:  - въвеждане на семейно подоходно облагане - работещи родители да получават данъчни облекчения за всяко дете. - въвеждане на диференцирани ставки на ДДС за детски храни и учебници. -реализиране на национална програма за изграждане на детски ясли и градини, където има недостиг. - отпадане на таксите за детски ясли и градини, като техният размер следва да бъде включен във финансирането на делегираните от държавата дейности. -обезщетението за отглеждане на дете от 1 до 2 години на осигурените майки трябва да не е по-малко от минимална работна заплата. Тези предложения са реалистични и при добра воля – лесно и бързо могат да заработят. Преди две години, завърших едно свое изказване с пожеланието: „ Да бъдем достойни за нашите деца“. Сега питам риторично: Достойни ли сме за нашите деца през последните години? Нека всеки сам да даде отговор за себе си.Честит празник на всички български деца! Успех, просперитет и благоденствие за българските деца! ", "date": "2019.05.31", "title": "БСП с декларация за Деня на детето: Предлага безплатни ясли и предучилищна"}
{"url": "https://offnews.bg/temida/arestuvaha-10-mazhe-za-pedofilia-v-internet-gdbop-otkri-ogromno-kolic-704409.html", "text": "10 българи са били арестувани за педофилия в интернет от служители на специализирания отдел \"Киберпрестъпност\" при ГДБОП, съобщи МВР. Операцията е проведена на територията на цялата страна през април и май.Педофилите тормозили децата (между 7 и 12 г.) продължително време, подложили ги на арогантно сексуално изнудване.От жилищата им са иззети електронни веществени доказателства, огромни количества видео и снимков материал с насилствени сцени над деца. Сред сексуално малтретираните жертви на кадрите има деца на възраст под 3 години.От януари служители от \"Киберпрестъпност\" на ГДБОП и регионалните звена в страната провеждат специализирани операции срещу сексуалната експлоатация на деца в интернет, при които арестуваха 25 мъже на възраст между 22 и 45 г., контактували с деца чрез Фейсбук и изнудвали ги за срещи на живо. При претърсвания и изземвания на територията на градовете София, Кюстендил, Благоевград, Варна, Бургас, Враца, Пловдив, Стара Загора, Перник и други населени места са намерени голи снимки децата, изнудвани от педофили.Ако получат присъди, здържаните може да лежат в затвора до 6 години.През последната година „Киберпрестъпност“ е партньор в международно разследване \"Черна китка\" на над 60 държави, координирано от Интерпол. При провеждането му са спасени над 50 деца - жертви на блудствени действия, които са били излъчвани онлайн в интернет форум, който се хоствал на територията на страната ни. Във форума членували над 60 000 потребители. Част тях платили скъпо за \"ВИП\" акаунт, който им давал право да нареждат на хората, които блудствали с децата какво точно да правят с тях по време на наблюдаваните онлайн сексуални сцени.От ГДБОП апелират за завишен родителски контрол по време на предстоящата лятна ваканция.", "date": "2019.05.31", "title": "Арестуваха 10 мъже за педофилия в интернет, ГДБОП откри огромно количество снимки с насилвани деца"}
{"url": "https://offnews.bg/tenis/svitolina-obiasni-kakvo-haresva-naj-mnogo-v-monfis-704413.html", "text": "Украинската тенисистка Елина Свитолина обясни защо предпочита да тренира с гаджето си - френската звезда на корта Гаел Монфис. Двамата са хит на тренировъчните кортове на \"Ролан Гарос\", като заниманията им се следят от много фенове и са изпълнени с шеги и закачки, а накрая загубилия бива наказан.\"Стигнах до трети кръг по странен начин. Съперничката ми Катерина Козлова, с която се познаваме от деца, се оттегли. Тъй като нямах мач, аз направих тренировка с Монфис. Аз атакувах, а той се защитаваше. Той е много силен в защита и не ми беше лесно да го победя.Харесвам тренировките с него, защото той е здрав, бърз и силен, а това ми помага при срещите с жените след това.Направихме страхотна тренировка, беше и доста весело. За щастие или нещастие загубилият не трябва да черпи с обяд. Просто отнася един силен удар с топката по тялото\", коментира Свитолина, цитирана от ВВС.Дали тренировките са ѝ помогнали ще разберем още днес, когато украинката се изправя срещу испанската знаменитост Гарбине Мугуруса.", "date": "2019.05.31", "title": "Свитолина обясни какво харесва най-много в Монфис"}
{"url": "https://offnews.bg/temida/spetcprokuraturata-poiska-zadarzhane-pod-strazha-na-marinela-arabadzhi-704417.html", "text": "Специализираната прокуратура поиска ареста на Маринела Арабаджиева. Днес тя внесе искането за налагане на мярката \"задържане под стража\" в Специализирания наказателен съд.Съпругата на бизнесмена Ветко Арабаджиев бе екстрадирана от Испания на 30 май и ѝ бяха повдигнати обвинения. Маринела Арабаджиева е обвинена за участие в организирана престъпна група, създадена с цел извършване на данъчни престъпления (при условията на съучастие и в рамките на продължавано престъпление), както и изпиране на пари. На разпита тя е отказала да дава обяснения. Според прокуратурата е налице обосновано предположение, че обвиняемата е извършила престъпленията, за които е привлечена към наказателна отговорност, както и реална опасност да се укрие и да извърши друго престъпление, ако спрямо нея бъде определена по-лека мярка.В началото на септември зам.-главният прокурор Иван Гешев съобщи, че при обиски в хотелите \"Маринела\" в София и \"Марица\" в Пловдив на сем. Арабаджиеви са били открити над 10 милиона лева в брой - в куфари, кутии, сейфове, касетки в банки.Маринела Арабаджиева бе върната у нас 25 дни след екстрадицията на съпруга ѝ. Двамата бяха задържани в Барселона след няколкомесечно издирване с европейска заповед за арест и червена бюлетина на Интерпол. От няколко месеца в ареста е техният син Вълчо, който е привлечен към наказателна отговорност за данъчни престъпления и пране на пари. ", "date": "2019.05.31", "title": "Спецпрокуратурата поиска задържане под стража на Маринела Арабаджиева"}
{"url": "https://offnews.bg/futbol/balakov-narushil-printcipite-si-zaradi-despodov-704406.html", "text": "Нововъведение на селекционера на националния отбор по футбол Красимир Балъков привлече вниманието на футболистите в тима.Различен от досегашния ред с повиквателните за състава бе въведен от специалиста. Той има изискване към футболистите, на които ще разчита, да са играли поне в 65-70% от мачовете на своите отбори през последните месеци, за да попаднат в състава на представителния тим.В много редки случаи ще се правят изключения за играчи с безспорно доказани качества. Пример за това е футболист №1 на България за 2018 година Кирил Десподов, който не е бил на терена за Каляри от два месеца насам, но въпреки това получи повиквателна.В същото време обаче други трима легионери не бяха повикани, защото не отговарят на този критерий. Това са халфовете Симеон Славчев и Георги Миланов, както и нападателят Спас Делев, акцентира \"Тема: Спорт\".", "date": "2019.05.31", "title": "Балъков нарушил принципите си заради Десподов"}
{"url": "https://offnews.bg/politika/tcvetanov-bil-vojnik-na-gerb-borisov-ne-riskuval-da-go-osvobodi-po-ra-704416.html", "text": "Цветна Цветанов беше и е войник на ГЕРБ, изключително дисциплиниран, с много висока организационна култура, човек, който наистина според мен работеше, работи и ще продължи да работи като редови член на ГЕРБ на 100 процента за успеха на тази партия.Така политическият психолог проф. Антоанета Христова коментира оставката на Цветан Цветанов вчера. Когато имаш такъв човек с голям принос, много трудно изговаряш проблемите, свързани с имиджа, както и действията за промени в партията, обясни Христова. Според социолога Юрий Асланов Цветанов е подал оставка, защото резултатът от евроизборите е най-слабият за ГЕРБ като гласове, което няма как да удовлетвори Борисов, независимо че партията е победител. Истината е, че лидерът на ГЕРБ не рискува преди кампанията да освободи Цветанов от постовете му, независимо че това щеше да му донесе позитив, допълни Асланов. Изказването на Борисов след изборите, че ,  са по-скоро за да даде увереност на самия себе си, обясни Асланов. Истината за това колко незаменим е Цветанов ще стане ясна след местните избори, защото той вече не е толкова мотивиран да работи, каза още Юрий Асланов. ", "date": "2019.05.31", "title": "Цветанов бил войник на ГЕРБ, Борисов не рискувал да го освободи по-рано заради вота"}
{"url": "https://offnews.bg/sviat/tramp-nakazva-meksiko-s-5-mito-zaradi-migrantite-704414.html", "text": "Американският президент Доналд Тръмп обяви, че налага 5-процентно мито върху всички стоки, идващи от Мексико, предаде \"Ройтерс\".Той заплаши, че тарифите ще се увеличават, \"докато проблемът с нелегалната миграция не бъде разрешен\".Президентът обяви мярката, след като по-рано вчера каза пред журналисти, че планира \"голямо изявление\", което ще е най-голямото досега по въпроса за границата, предаде Асошиейтед прес. Тръмп обвинява мексиканското правителство, че не прави достатъчно, за да овладее притока на централноамерикански мигранти, които търсят в САЩ убежище от държави като Салвадор, Хондурас, Гватемала.", "date": "2019.05.31", "title": "Тръмп наказва Мексико с 5% мито заради мигрантите"}
{"url": "https://offnews.bg/sviat/hiliadi-studenti-protestirat-v-brazilia-za-biudzheta-na-obrazovanie-704401.html", "text": "Хиляди студенти и преподаватели излязоха вчера по улиците на около 50 града в Бразилия за нов ден на протести срещу обявените от правителството съкращения в бюджета за образование, предаде БТА.\"Тук съм, защото всички хора с беден произход заслужават качествено образование\", заяви пред АФП Кайо Дуарте, който се обучава за социален асистент и бе сред близо 2000-те протестиращи, събрали се на емблематичния площад на министерствата в столицата Бразилия.\"Тревожа се за следващите поколения, които може и да не успеят да получат същото образование като мен\", добави Дуарте.Според информационния уебсайт Г1 до средата на деня протести е имало в петдесетина града в 18 от 26-те щата в Бразилия.Един милион души участваха на 15 май в протести в над 200 града във всички щати на страната.Крайнодесният президент Жаир Болсонаро се отнесе тогава с презрение към студентите, определяйки ги като \"полезни идиоти, манипулирани от експертно малцинство, съставляващо ядрото на федералните университети в Бразилия\". По-късно той изглежда съжали за думите си и предпочете да използва израза \"полезни наивници\", допълва БТА.В неделя няколко десетки хиляди привърженици на Болсонаро участваха в демонстрации в цяла Бразилия в подкрепа на държавния глава, настоявайки парламентът да приеме по-бързо исканите от правителството реформи.Студентите излязоха на протест, след като беше обявено замразяване на 5,1 милиарда реала (около 1,16 млрд. евро) в бюджета за образование. Мярката засяга най-вече федералните университети, които ще разполагат с 30 процента по-малко средства за разходите за функционирането си.Седмица след масовите демонстрации на 15 май правителството съобщи, че за покриване на част от замразените средства ще бъдат използвани пари от бюджетния резерв.Студентските протести обаче продължават заради поредица спорни решения на правителството в областта на образованието, главно с демонстрираното намерение то да бъде \"прочистено от културния марксизъм\".", "date": "2019.05.31", "title": "Хиляди студенти протестират в Бразилия за бюджета на образование"}
{"url": "https://offnews.bg/nashite-avtori/politicheskata-promiana-veche-e-v-hod-704408.html", "text": "Резултатите от изборите за Европейски парламент не отразяват реалните процеси на промяна, които се развиват в българското общество. Те подлежаха на прогноза не чрез статистически методи, а по-скоро от гледна точка на тенденции в политическото пространство, които се развиват през последните години. Темата за устойчивостта на формираното политическо статукво е важна само доколкото ни позволява да изследваме започналата промяна.Традиционните очаквания за промяна у нас са свързани с появата на нов политически субект. Това е заблуда. Промените, реализирани чрез нови политически партии съхраняват статуквото, а не го променят. Не е вярно това, че някаква нова партия, конструирана от досегашните полит-технолози, може да промени политическата култура и методите на властване. Всичко това вече се случи и то многократно в българските условия. Очакването на нов субект, на нова партия или движение, което да промени статуквото е най-същественият фактор за неговото запазване.Политическата партия е организация с идеална цел, която изразява и представлява политическите интереси на гражданите. Пълноценно развитата политическа партия има поне осем различни групи от функции и задачи. В българските условия те никога не са били повече от три – да участва в избори и да издига свои кандидати, но най-често да участва във властта. Извън участието във властта, българските политически партии престават да съществуват. Но най-важното е, че партията представлява реализира политическите интереси на гражданите, а не обратното – да ги формира.Затова и участието на гражданите в изборите не е определящо само по себе си за наличието на процес на политическа промяна. Определящо значение има гражданското участие в процеса на вземане на решения, а не само участието в избори. То би трябвало да е само следствие от един много по-пълноценен всекидневен политически живот, а именно той липсва в българските условия. Решението за участие в избори се взима все по-късно. Симпатиите към отделни политици, а не разбирането за техния принос определят предпочитанията на избирателите. Затова и избирателната активност, сама по себе си, не отразява политическия живот на гражданите, а по-скоро моментно състояние на някакъв тип емоции – гняв, страх, амбиция или разочарование.Преди десет години Европейското изследване на ценностите регистрира най-ниското равнище на гражданска ангажираност в България – пренебрежимо нисък беше относителният дял на българските граждани, които участваха в каквато и да било форма на гражданска активност – в екологични, благотворителни, спортни, религиозни, културни или доброволчески инициативи. През 2008 година изглеждаше, че гражданското общество е почти напълно парализирано. Днешната картина е значително по-различна.Нараства относителния дял на българските граждани и още повече – на по-младите между тях, които се ангажират в граждански инициативи. Без да бъде системно насърчавана, възниква култура на доброволно участие и на благотворителност. Да, сред онези, които се включват в подобни инициативи има и представители на CV-поколението, което се интересува повече от това да получи сертификат за участие, който да приложи в биографията си, но все пак в мнозинството от случаите, става дума за добронамереност и съпричастност. Интересът към културното наследство, съхранението на традициите или на природата, постепенно налага нов тип отношение към обществените процеси и към начина, по който организираме съвместното си живеене.Това все още не е гражданската политическа култура на участието, към която се стремим. Но процесът е в ход и именно той ще промени политическата система. Персоналните промени в състава на партиите, както и временното съотношение на силите между тях, сами по себе си не са белези на промяна. Собственото пространство на политическата промяна е всекидневния политически живот на гражданите – това как правим избори, как взимаме решения по отношение на нещата, които ни засягат пряко. Все още доминиращият модел се определя от неспособността ни да постигаме съгласие помежду си; от липсата на готовност за носене на отговорност за собствения ни живот; от непреодолимия рефлекс за прехвърляне на тази отговорност върху някой друг.Съществуващите възможности за участие в процеса на вземане на решения, прозрачност, достъп до информация, обществени обсъждания и граждански контрол, сами по себе си не са достатъчни, за да възникне гражданска култура. Те бяха въвеждани в публичния живот като средства за преодоляване на рефлексите на тоталитарния поданик, но остават само конкретни възможности, които могат да изгубят смисъла си, ако няма гражданска енергия, която да им придаде смисъл. Можем да повтаряме до безкрай, че политическата промяна се прави „отдолу – нагоре”, но докато тази енергия не се генерира, формите чрез които тя може да произведе политически резултат ще продължат да бъдат недостатъчни.Политическите партии и особено тези, които управляват имат отношение към ритъма на политическата промяна. Те могат да го ускорят, но не и да го неутрализират. Онези политически субекти, които разбират това могат да се опитат да насърчат промените и по този начин да останат в политическия живот на България. Другите ще продължат да съществуват заради собствените си структури, бизнес-партньори и партийна номенклатура. Това е по-трудно за партиите във властта, отколкото за опозицията, но именно управляващите могат да съдействат за развитието на политическата промяна.Основният проблем, както и досега е в политическото представителство. Изборните резултати не дават отговор на този проблем. Кого представляват всъщност политическите партии, които участват в управлението на общите ни дела? От чие име и в чия подкрепа действат или бездействат политическите партии? Ако ГЕРБ трайно придоби облика на народна партия, по-скоро в политическия център, с разнородно политическо и корпоративно представителство, то БСП категорично се изолира от процесите на политическа промяна, опитвайки се да им противостои с всички сили. ДПС продължава да бъде много повече корпоративен отколкото политически субект. Националистическите формации започват все по-осезаемо да губят подкрепа, доколкото заложиха на национал-популизма, основан на дълбок комплекс за малоценност. Българската демократична общност, както се опитват да определят себе си различни общности и групи, частично представлявани от Демократична България, се отказа от своето политическо наследство и затова продължава да няма ясно бъдеще.Въпросът не е в това да бъде търсена партийна „ниша” или нов етикет, който да изглежда по-добре продаваем. Политиката не е пазар, въпреки че за мнозина това е най-удобната форма за прикриване на собствените им корпоративни интереси. Онова, което единствено има смисъл в демокрацията е участието на гражданите в процеса на вземане на решения – от всекидневния им живот, до това кой и как ще управлява държавата ни. Докато не се научим да постигаме съгласие и да приемаме общи решения, няма да сме в състояние нито да избираме подходящи хора за работата, която искаме да им възложим, нито да контролираме как изпълняват задълженията си.Политическата промяна е в ход, но нейните движещи сили все още нямат свой политически образ. Тя няма да се осъществи чрез проста и механична смяна на поколенията, защото младите поколения продължават да формират своите политически предпочитания в среда на подменена и корумпирана представа за политика. Нужно ни е да се научим да осмисляме собствения си опит. Това е политически морал. Както в личния, така и в обществения ни живот, е нужно да се научим да поемаме отговорност. Нужно е време и усилия, за да бъде насърчена политическата промяна, но тя вече е в ход. Когато ученикът е готов, учител ще се намери.", "date": "2019.05.31", "title": "Политическата промяна вече е в ход"}
{"url": "https://offnews.bg/112/eto-kak-politcaite-v-silistra-raniha-tri-detca-po-sluchaj-1-iuni-vide-704443.html", "text": "Във фейсбук се появи видео от срамната демонстрация на МВР-Силистра, при която с граната бяха ранени три хлапета от детска градина в града.Днешното събитие е по повод Деня на детето - 1 юни и носи гордото име \"Ваканция, здравей! Да играем безопасно!“.Равносметката след демонстрацията на родната полиция обаче е следната: осколка от взривената граната ранява две момченца и едно момиченце, които са се намирали на разстояние 50 метра. Двете 6-годишни момченца са получили обгаряния по крайниците, оказана им е спешна помощ и са били освободени. Момиченцето, което също е на 6 години, е транспортирано в Русе, тъй като е с обгаряния между 10 и 20 процента по гърдите, краката и врата.Районната прокуратура вече започна проверка на случилото се.Ето и видеото:", "date": "2019.05.31", "title": "Ето как полицаите в Силистра раниха три деца по случай 1 юни (видео)"}
{"url": "https://offnews.bg/volejbol/volejbolistkite-ni-zapisaha-poredna-tezhka-zaguba-704404.html", "text": "Женският национален отбор на България по волейбол загуби 0:3 (18:25, 23:25, 18:25) шестия си мач от Волейболната лига на нациите и последен от група 8 на турнира в Апелдоорн.България започна освободено и с настроение, на моменти игра вдъхновено, но Бразилия пречупи отбора ни с мощна атака и по-висока класа. Най-резултатна в мача бе Паула с 18 точки, следвана от Гергана Димитрова с 15, Мара с 12 и Светлана Чаушева с 10.През следващата седмица момичетата на Иван Петков ще играят на турнира в група 11 в Тайланд срещу домакините, Доминиканската република и Турция.Селекционерът на България Иван Петков анализира тежката загуба. Той смята, че отборът ни няма увереност и във важни моменти прави грешки, но въпреки това той вярва, че се върви по правилния път.\"Проблемът и срещу Бразилия продължи – нямаме увереност, а това ни мъчи от началото на лигата. За разлика от миналите два мача тук, този го загубихме още в съблекалнята. Още там усетих, че момичетата не са готови. Не всички, разбира се. Не фаворизирам никоя от тях, но вижте в последните три мача играта на Гергана Димитрова, колко израстна в сравнение с турнира в Русе. И не само тя - добри включвания направи и Силвана Чаушева, а това ме радва.Последните три срещи не бяха добри за Мирослава Паскова, но преди това тя показа високо ниво. Лора Кипитова вече започва да си връща увереността, а с Петя Баракова правят добра конкуренция. Но във важни моменти правим една, втора грешка. Елементарни грешки, които в един момент натежават. Никой не си представяше, че можем да загубим 6 срещи, всеки вярва в позитивното. Но ако ме е било страх, никога нямаше да се хвана.Предстоят още три турнира и надеждите са, че ще останем във Волейболната лига на нациите. Това е най-важното, за да можем догодина пак да продължаваме да трупаме опит. Това е Лигата – трудни мачове, тежки пътувани, много лишения. Но това калява и ни трябва. За първи път сме в турнира и се вижда, че ни трябват много неща.Но аз прекалено много вярвам в моите идеи и в това, че пътят е правилен. Треньорът на бразилците ми каза след края, че отборът ни играе със страхотна идея и прави неща, които все още поради възрастта на състезателите трудно ни се получават. Каза ми, че е възхитен от това, което вижда\", коментира Петков.", "date": "2019.05.31", "title": "Волейболистките ни записаха поредна тежка загуба"}
{"url": "https://offnews.bg/leka-atletika/lalova-i-demireva-s-dobro-predstaviane-v-studen-stokholm-704418.html", "text": "Ивет Лалова-Колио завърши на четвърто място финалния спринт на 200 метра от срещата на Диамантената лига в шведската столица Стокхолм, докато олимпийската вицешампионка на скок на височина от Рио 2016 Мирела Демирева остана пета.Лалова спря хронометъра на 22.99 сек (+1.3 м/сек) в първия си диамантен старт за сезона в неблагоприятните за лека атлетика условия в шведската столица от силен вятър и температура под 10 градуса.Преди Лалова финишираха само европейската шампионка Дина Ашър-Смит (Вбр), олимпийската Илейн Томпсън (Ям) и световната Дафне Схипърс (Хол).Британката не се притесни от студеното време и смъкна още от най-доброто си време за сезона и с 22.18 сек продължава да е №1 в света за годината. До сега тя имаше 22.26 сек за ранглистата за 2019 г. Томпсън изпревари в последните метри Схипърс с 22.66 сек срещу 22.78 сек.Демирева пък завърши пета с 1.83 метра, които прескочи от втория опит. Българката загуби само по този показател срещу украинката Ярослава Манучих, която преодоля летвата от първия път.Неутралният спортист Мария Ласицкене спечели скока с 1.92 метра в последния си опит. Украинката Юлия Левченко и шведката Ерика Кинси останаха съответно втора и трета с по 1.90.", "date": "2019.05.31", "title": "Лалова и Демирева с добро представяне в студен Стокхолм"}
{"url": "https://offnews.bg/ikonomika/bdzh-pusna-vlak-s-1-vagon-za-grupa-ot-107-detca-704400.html", "text": "Хаосът и безхаберието в БДЖ не само че не спират, но и достигат нови висоти. Днес жп превозвачът, който всяка година източва по 220 милиона лева от парите на българските данъкоплатци, пусна влак с един вагон  от Червен бряг за Плевен, въпреки че още преди 20 дни за него са закупени билети за група от 107 деца от втори, трети и четвърти клас. А същата композиция се ползва и от много хора, които работят в по-голямото населено място.Ето и разказа за случилото се от фейсбук групата с все по-подигравателното име \"БДЖ за хората - защото го заслужавате\":От приложената касова бележка се вижда, че за групата ученици е платена цена от 192,60 лева. Но дали плащаш, или се возиш гратис в БДЖ няма никакво значение. Качеството на услугата винаги е едно и също - абсурдно лошо.И това при положение, че клиентите на компанията намаляват с всеки изминал ден.", "date": "2019.05.31", "title": "БДЖ пусна влак с 1 вагон за група от 107 деца"}
{"url": "https://offnews.bg/vodni/legendarniat-petar-stojchev-otkriva-detski-turnir-po-pluvane-gotvi-iz-704419.html", "text": "Легендата в маратонското плуване Петър Стойчев ще открие официално второто издание на националния турнир „ Златоперки” , който ще се проведе тази събота и неделя на басейн „Спартак” в София. Събитието е по случай Деня на детето -1 юни.Участие ще вземат над 600 деца от цяла България, които ще бъдат разпределени в няколко възрастови групи: момичета и момчета родени 2007/08, 2009/10, 2011/12 година. Младите таланти от 46 клуба ще плуват на отличните условия на 50 метровия басейн.\"Подготовката и организацията вървят нормално и по програмата, която сме изготвили. Очакваме много състезатели, както и техните родители и роднини. Със сигурност трибуната за зрители ще бъде пълна, както и на предишните ни турнири. Всяко дете ще получи медал за участие, а най-добрите специални купи и много предметни награди от нашите партньори. Искам да благодаря на целия си екип от ПК „Левски” за професионалната работа по организацията , както и на Министерството на младежда и спорта и лично на Красен Кралев, който ще дойде на церемонията по откриването.Също така и на Българската федерация по плувни спортове. Ще съобщя и една новина. Освен многото награди, които сме подготвили, в събота децата ще бъдат изненадани от последния победител на шоуто „Като две капки вода” Стефан Илчев.Благодаря му , че се съгласи да стане част от празника. Нека всички, които искат да заповядат през уикенда на басейн „ Спартак” и да станат свидетели на плувните състезания от турнира „ Златоперки”, сподели Петър Стойчев.Турнирът започва в събота от 09:00 сутринта, като откриването с официалните гости ще бъде от 16:00 часа, в неделя състезанията продължават от 09:00 до 12:00 часа.", "date": "2019.05.31", "title": "Легендарният Петър Стойчев открива детски турнир по плуване, готви изненада за малчуганите"}
{"url": "https://offnews.bg/politika/bivsh-ministar-na-dps-vseki-se-tupa-v-gardite-che-niama-kupeni-glaso-704398.html", "text": "\"Ми обичат ДПС, обичат ДПС и гласуват за ДПС.\" С тази аналогия със заглавието на  бившият земеделски министър в кабинета \"Сакскобургготски\" Мехмед Дикме обясни пред bTV изненадващия резултат от изборите в махали без турско население.За многото гласове за ДПС от Видин, Враца, Монтана Дикме каза, че \"явно авторитетът на ДПС в Северозападна България нараства много сериозно\". Нивата на \"обич\" според него обаче са стигнали притеснително високи нива, които вече излагат партийците:Крайния резултат от вота Дикме коментира с думите, че \"ГЕРБ не спечели тези избори, БСП просто ги загуби\".Според него ДПС са се представили \"изключително добре\".Дикме прогнозира даже, че след местните избори наесен \"ДПС може би ще има за първи път и общински съветник в София\". Натам сочели неговите анализи на база секционните протоколи.Появата на Делян Пеевски в парламента и искането на ДПС за преструктурирането на управлението на страната Не знам, може би завръщането на Пеевски и искането на ДПС за преструктуриране на управлението на страната - да не би да означава, че искат и смяна на министър-председателя и сформиране на ново мнозинство? Не знам, времето ще покаже. Това е в кръга на шегата.Загрижен е, ето, даже той е по-загрижен от премиера за населението на страната за млякото, за хляба, за децата, които са най-болните проблеми на голяма част от населението, което е бедно в страната. ", "date": "2019.05.31", "title": "Бивш министър на ДПС: Всеки се тупа в гърдите, че няма купени гласове, а виждаме 99.9% - вече ставаме смешни"}
{"url": "https://offnews.bg/medii/tcik-globi-nova-tv-i-evrokom-zaradi-sotciologicheski-prouchvania-704403.html", "text": "ЦИК глоби Нова телевизия и Евроком за пропуски и нарушения в показването на прогнозни резултати за евровота.По закон, когато съобщават социологически проучвания в предизборен период, медиите са задължение да цитират поръчителя  и източника на финансиране, представителността на извадката и метода на провеждане на изследването.Сигналите за нарушенията в телевизиите са постъпили от мониторинга на СЕМ.Нова телевизия е санкционирана за това, че в централната си новинарска емисия на 23 май е обявила прогнозни резултати от „Алфа Рисърч“ без да се споменават възложителите и източниците на финансиране, каквото е изискването на чл. 205, ал. 2 от ИК.Сходен е казусът с телевизия Евроком, която в същия ден и по същото време излъчва информация за прогнозата на \"Алфа рисърч\", без да обозначи необходимите данни за изследването.За това нарушение глобата е от 2000 до 5000 лева, а при повторно нарушение - до 10 000 лева.", "date": "2019.05.31", "title": "ЦИК глоби Нова тв и Евроком заради социологически проучвания"}
{"url": "https://offnews.bg/sviat/papa-frantcisk-pochita-machenitci-na-komunizma-v-rumania-704421.html", "text": "Папа Франциск ще почете мъченици комунизма в Румъния, където днес пристига на посещение по покана на президента Клаус Йоханис, след като по-рано през месеца бе в България и Северна Македония.За блажени ще бъдат обявени 7 епископи, които умират в затвора по време на комунистическия режим.Папата пристига в северната ни съседка, където католиците са малко над 5%, в момент на вътрешнополитическа нестабилност, провокирана от вкарването в затвора за корупция на лидера на Социалдемократическата партия (ПСД) Ливиу Драгня, а социалдемократите не спечелиха изборите за Европейски парламент.В Румъния той има разговори на четири очи с президента Йоханис, ще разговаря с главата на Румънската православна църква патриарх Даниел и членове на румънския Синод.Визитата на папа Франциск ще продължи до 2 юни.", "date": "2019.05.31", "title": "Папа Франциск почита мъченици на комунизма в Румъния"}
{"url": "https://offnews.bg/politika/specheli-li-bsp-vav-vidin-a-zagubi-li-v-sofia-704390.html", "text": "БСП загуби изборите за европейския парламент, но спечели 50 123 гласа повече в сравнение с вота за Брюксел през 2014 година. Гордостта на партията след обявяването на резултатите са Ямбол, Видин, Плевен и Добрич. Лидерът Корнелия Нинова, след като подаде оставка от поста, обяви: , в които управлява ГЕРБ, както и в три района в София – „Изгрев”, „Красна поляна” и „Младост”.В София партията загуби, във Видин, Плевен, Ямбол и Добрич спечели. Дали? Броят на бюлетините в подкрепа на БСП показват, че над една трета от гласовете в повече за левицата, са именно в столицата - 17 812. По избирателни райони картината изглежда така - 23 МИР: плюс 7114 гласа, 24 МИР - плюс 4632 гласа, 25 МИР - плюс 6066 гласа.Както OFFNews  вчера, гласовете на ДПС в София също са се увеличили - с над 2000, макар Движението изобщо да не е във фокуса на вниманието, когато става дума за избори в столицата. Интересното при БСП е, че във Видин, където партията бие, всъщност губи - гласовете за нея са 1206 по-малко, отколкото преди пет години. От останалите области-победители, само в Плевен ръстът на подкрепа за социалистите надхвърля хиляда - 1136 гласа. В Ямбол, където БСП бие ГЕРБ с 8%, прирастът на практика е 775 гласа. В Добрич - където разликата между победителят и победеният е три пъти по-малка, гласовете в плюс за БСП са 897. Най-малко гласове в повече за социалистите има в Търговище - 26, а най-много - след София, носят Пловдив - град - 4386, Русе - 4265, Хасково - 2723 и гласовете от чужбина с ръст 2368. Над 1000 гласа отгоре в сравнение с 2014 г. БСП получава и Ловеч, Пазарджик, Пловдив-област, Силистра, Сливен и Стара Загора.Най-много подкрепа социалистите губят в Монтана - 6300 гласа, Кюстендил - 3186, Враца - 835, София област - 697. Отражението от анализа на \"какво губим, когато печелим\" на БСП със сигурност ще се прояви на предстоящия извънреден конгрес на БСП на 16 юни, когато привържениците и противниците на лидера Корнелия Нинова ще мерят сили покрай подадената от нея оставка, временния наследник на поста и правилата за избор на следващия председател на партията. ", "date": "2019.05.31", "title": "Спечели ли БСП във Видин? А загуби ли в София?"}
{"url": "https://offnews.bg/politika/borisov-imeto-na-tcvetanov-se-zamenia-s-izpalnitelnata-komisia-ne-mi-704424.html", "text": "Името на Цветанов се заменя с Изпълнителната комисия.Така лидерът на ГЕРБ Бойко Борисов отговори днес на журналистически въпрос кой ще наследи подалия оставка зам.-председател Цветан Цветанов.Борисов говори пред медии след заседание на изпълнителната комисия и областните ръководители на партията.От думите му стана ясно, че ГЕРБ няма да назначи нов заместник-председател, а ще продължи с останалите двама (Йорданка Фандъкова и Димитър Николов, кмет на Бургас) и ще даде по-голяма тежест на работата на административния секретар (Цветомир Паунов). Все пак, на 7 юли ще бъде свикан конгрес. Той ще освободи според устава Цветанов и Румяна Бъчварова, която заминава посланик в Израел. Шеф на кабинета на министър-председателя на нейното място става Деница Желева - съветник на премиера по международни въпроси.На въпрос не се ли притеснява как ще се яви на местни избори след отпадането на заместника си, Борисов отговори: \"Дайте да си говорим сериозно. Не помните ли, аз влязох в избори, когато направих ГЕРБ, с 90% рейтинг. Да не кажа, магаре да бех вързал, ще го изберат. Айде стига...\"\"Аз мисля, че това беше очаквано. Не ми се искаше повече Веско Маринов да ми пее по концерти. Аз му бях казал как трябва да се проведе кампанията. Не се съобразиха на моменти с мен, но народът ми е дал кредит на доверие и аз много внимателно винаги съм разчитал какво се иска от мене\", каза още Борисов по темата \"Цветанов\". Известно е, че Цветанов е близък семеен приятел с популярния изпълнител.Лидерът предложил два варианта на Цветан Цветанов за оттегляне от партийните постове. Единият бил да напусне ръководните постове, да не се явява пред медиите и да престане да е лице на партията, а да остане на работа в централата в качеството си на член на ГЕРБ. Цветанов отказал. Приел втория вариант - да напусне всички постове.Борисов отрече, че Томислав Дончев ще поеме зам.-председателското място на Цветанов, тъй като е ангажиран с вицепремиерски пост и е в Изпълнителната комисия. Оттук нататък в ГЕРБ ще бъде прекратена практиката хора на високи постове като кметове например да са и областни ръководители на партията, стана ясно още от думите на Борисов.Той ще създаде орган за вътрешен контрол в партията, който ще приема сигнали за нарушения. \"Видяхте какво стана в Пловдив с този, който сочеше тавана за парите, каза той, препращайки към ареста на кмета на район \"Северен\" за искан подкуп. - Но е попаднал на хора, които имаха куража да ми сигнализират.\"Борисов резюмира изборния резултат от 26 май като успешен. Недоволен бил от резултата в Ямбол, Плевен и Добрич, където ГЕРБ бил постигнал много, но загубил изборите.", "date": "2019.05.31", "title": "Борисов: Името на Цветанов се заменя с Изпълнителната комисия. Не ми се искаше повече Веско Маринов да ми пее по концерти"}
{"url": "https://offnews.bg/futbol/inter-predstavi-ofitcialno-antonio-konte-704402.html", "text": "Дългоочакваната новина за назначението на Антонио Конте за старши треньор на Интер е факт, потвърди сайтът на тима рано тази сутрин.Бившият наставник на Ювентус, националния отбор на Италия и Челси ще замени Лучано Спалети начело на италианския гранд и ще се опита да го направи отново шампион на страната.\"Антонио Конте е един от най-добрите треньори в света. Убеден съм, че той ще ни помогне да изпълним нашите цели и нашата най-важна задача – да превърнем този клуб в един от най-добрите в света”, каза президентът на Интер Стивън Жанг.\"Започва нов етап от моя живот, развълнуван съм. Чрез работата си ще опитам да се отплатя за доверието на президента и директорите. Избрах Интер заради клуба, който е, заради амбициозния проект и историята, която има. Бях поразен от желанието на всички тук да върнат Интер там, където му е мястото”, бяха първите думи на 49-годишния специалист.Новата работа на Конте обаче не се прие добре от феновете на Ювентус, които не обичат Интер поради много причини, една от които е и отнетата от \"Старата госпожа\" титла, която беше присъдена на \"нерадзурите\". ", "date": "2019.05.31", "title": "Интер представи официално Антонио Конте"}
{"url": "https://offnews.bg/obshtestvo/bez-voda-na-tri-mesta-v-stolitcata-dnes-704362.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Изграждане на сградно водопроводно отклонение на ул. „Дилянка“ в жк „Свобода“ налага спиране на водоподаването от 9:00 до 17:00 ч. на ул. „Дилянка“, бл. 401, бл. 402, бл. 407, бл. 408, бл. 444, бл. 445, бл. 437, бл. 441, бл. 447, бл. 448, бл. 449.Подмяна на сградно водопроводно отклонение на ул. „Христо Ботев“ в с. Казичене налага спиране на водоподаването от 9:30 до 16:30 ч. на ул. „Христо Ботев“ от ул. „Цар Борис III“ до ул. „Александър Стамболийски“.Изпълнение на инвестиционен проект за подмяна на уличен водопровод на ул. „Сливница“ в с. Кътина налага спиране на водоподаването от 10:00 до 18:00 ч. на ул. „Сливница“, ул. „Пирамидите“, ул. „Сини вир“.След възстановяване на водоснабдяването е възможно временно повишаване мътността на водата. След реализацията на този инвестиционен проектr клиентите на „Софийска вода” живеещи в района ще почувстват значително подобреното качество на предоставяните услуги.", "date": "2019.05.31", "title": "Без вода на три места в столицата днес"}
{"url": "https://offnews.bg/obshtestvo/zhiteli-na-bozhurishte-na-protest-v-zashtita-na-arestuvania-si-kmet-704394.html", "text": "Жители на Божурище се събраха на протест в подкрепа на арестувания кмет Георги Димов. Част от протестиращите държат плакати с надписи „Георги, нужен си ни”, „Освободете ни кмета”, „Георги Димов превърна Божурище в град за живеене”. Гражданите събират и подписка в подкрепа на кмета, съобщи Нова тв. Кметът е разследван за продажба на  - 80 декара частна общинска собственост за общо 150 000-160 000 лв., вместо на реалната им стойност от 8 милиона лева. Димов е в ареста за 72 часа, съдът ще гледа мярката му за неотклонение днес. ", "date": "2019.05.31", "title": "Жители на Божурище на протест в защита на арестувания си кмет"}
{"url": "https://offnews.bg/leka-atletika/shaban-mustafa-se-pritceli-v-rekorda-na-dizela-na-vrah-botev-704389.html", "text": "Шампионът ни по планинско бягане и маратон Шабан Мустафа ще опита да си върне рекорда за скоростно изкачване на връх Ботев, който беше подобрен миналата година от изключителния наш планински атлет Кирил Николов - Дизела.Петото издание на състезанието по планинско бягане BALKAN RUN от град Калофер до първенеца на Стара планина - Ботев връх (2376м), ще се проведе тази неделя, 2-ри юни 2019 г., и Шабан Мустафа от ОСКЛА \"Шампион - Сунгурларе\" вече е потвърдил своето участие в предизвикателната надпревара, която е първи кръг за този сезон от веригата FIVE MOUNTAINS на Сдружение \"Маратон\" Marathon.bg.На старта на централния площад \"Христо Ботев\" в град Калофер ще застане и младата многообещаваща надежда във високопланинските скайрън бягания Александър Спасов от Team Skisharki / Жулистан, както и още най-малко стотина ентусиасти и аматьори отдадени на планинското бягане и колоездене.Възможно е в последния момент на старта да застане и Кирил Николов - Дизела, който освен че участва в Световните скайрънинг серии понастоящем се готви и за поредния си предизвикателен проект - \"240 км за по-малко от 48 часа през 5 планини\". Именно Дизела, миналата година, успя да подобри рекорда на 19-километровото трасе Калофер - връх Ботев, като закова хронометъра на 2:01:02 ч.За съжаление този път метеорологичните прогнози вещаят променливо, предимно облачно време, с възможни превалявания на дъжд (по-обилни следобед), с максимална температура на връх Ботев между +5 и +8 градуса (минимална около 0 градуса през нощта и рано сутринта в неделя), а на старта в 9:00 ч. ще бъде около +11 градуса.Състезанието по планинско бягане и колоездене BALKAN RUN е част от програмата на Калофер - родния град на поета-революционер Христо Ботев, по отбелязането на 2-ри юни - Денят на Ботев и на загиналите за свободата и независимостта на България.Дори и да не сте сред желаещите да се включат в надпреварата, елате тази неделя в Калофер и по пътеките в Стара планина до самия Ботев връх, за да почетем по необикновен начин празника навръх 2-ри юни като подкрепим състезателите по трасето и на финала.", "date": "2019.05.31", "title": "Шабан Мустафа се прицели в рекорда на Дизела на връх Ботев"}
{"url": "https://offnews.bg/futbol/stamen-belchev-e-variant-za-tcska-704395.html", "text": "Стамен Белчев е пристигнал вчера в София за разговори с шеф на ЦСКА. Специалистът успя да класира Арда Кърджали в Първа лига след като отборът му спечели баража срещу Септември в Пловдив с минималното 1:0 след продължения.Белчев е пътувал с отбора до Кърджали, но по-късно се е прибрал в родния Хасково.Той е бил поканен да се завърне в ЦСКА, потвърдиха пред \"Тема Спорт\" три независими източника.Вчера наставника е пътувал до София, за да проведе разговори с водеща фигура в ръководството на \"армейците\".По всичко изглежда, че в \"Борисовата градина\" са решени да привлекат Белчев в щаба.Хасковлията може да поеме сребърните медалисти от този сезон, но при условие, че работи без консултант, каквато е ситуацията с Добри Митов, който бива напътстван от Люпко Петрович.Белчев даже се е срещнал и с треньорския щаб преди мача с Берое на 18 май. Също така често се е чувал по телефона с една от най-силните фигури в ЦСКА, след като напускането си преди малко повече от година.Най-вероятно до часове ще стане ясно дали Белчев отново ще поеме \"червените\" или ръководството ще търси друг треньор.Съществува вариант, в който сегашната ситуация да се запази - Добри Митов да е старши треньор, а консултанти - Люпко Петрович и Димитър Пенев. Тази формация застана начело на 3 май с ангажимент до края на шампионата.ЦСКА вече представи 4 попълнения, а обяви и контролите си в Австрия, но все още не е оповестено кой ще води отбора през следващия сезон.", "date": "2019.05.31", "title": "Стамен Белчев е вариант за ЦСКА"}
{"url": "https://offnews.bg/temida/zam-glavniat-prokuror-geshev-kmetat-ralev-e-zadarzhan-za-24-chasa-s-704392.html", "text": "Кметът на район Северен в Пловдив Ральо Ралев е задържан за 24 часа, случаят е сходен с този в \"Младост\", заяви зам.-главният прокурор Иван Гешев по БНТ. Има задържани и други лица, уточни Гешев. По думите му повече информация ще бъде дадена, когато това няма да пречи на разследването.  Има много сходни неща с двата случая - при този в Пловдив е доста по-качествена схемата, обясни прокурорът. Осъдената на първа инстанция и отстранена като кмет на района Десислава Иванчева получи присъда от 20 години затвор за подкуп. Снощи от районното кметство бяха иззети документи, разпитвани бяха и работещи в общината. Ралев заяви пред журналисти, че не знае защо е задържан. Адвокатката му Сузана Алекова също обясни, че не е информирана за причините за задържането. Ральо Ралев е втори мандат кмет на \"Северен\", член на ГЕРБ. Днес ще се иска  заяви още зам.-главният прокурор. В иззетите телефони са открити уличаващи доказателства за връзки на фамилиите Арабаджиеви и Баневи с Цветан Василев, обясни Гешев. Той изтъкна, че не може да твърди, че бизнесменът Иво Прокопиев има връзки с подсъдимия по делото за КТБ Цветан Василев.Имат някакъв контакт да си координират действията. Техният общ интерес е да бъде дискредитирана прокуратурата. Начинът е пари - плащане на определени хора за дискредитиране на прокуратурата и действията на разследващите. Хора, свързани с гражданското сдружение „Боец“, имат контакти с Василев, заяви зам.-главният прокурор. Целта на делото за КТБ е да се установи как е била източена банката, но въпросът за лицата, получавали пари от нея, е вторичен спрямо делото, напомни Гешев. Това е предмет на допълнителни досъдебни производства. Засега основният свидетел по делото Бисер Лазов изгражда механизма и структурата на източването на банката, обясни зам.-главният прокуор.", "date": "2019.05.31", "title": "Зам.-главният прокурор Гешев: Кметът Ралев е задържан за 24 часа, случаят е идентичен с този в Младост"}
{"url": "https://offnews.bg/sviat/arestuvaha-kapitana-na-plavatelnia-sad-kojto-potopi-turistichesko-kor-704396.html", "text": "Унгарската полиция е арестувала капитана на плавателния съд, който се сблъска с туристическото корабче \"Русалка\". Той е обвинен в неправомерно поведение в речния трафик, довело до човешки жертви. Разследването на инцидента в Будапеща продължава. Днес към унгарските следователи ще се присъединят и техни колеги от Южна Корея. Снощи по брега на Дунава бяха запалени свещи в памет на загиналите.Седем туристи загинаха при потъването на туристическо корабче, 21 се издирват, но шансовете да бъдат открити оцелели са минимални.  Жертвите са граждани на Южна Корея.На борда е била група от 30 южнокорейски туристи и екипаж от двама унгарци.Корабчето е потънало близо до сградата на парламента. Трагедията е станала за около седем секунди, показват записи от камери за наблюдение.", "date": "2019.05.31", "title": "Арестуваха капитана на плавателния съд, който потопи туристическо корабче в Дунав"}
{"url": "https://offnews.bg/obshtestvo/oblekchavat-izdavaneto-na-lichni-dokumenti-v-chuzhbina-704397.html", "text": "Министерският съвет предлага промени, които да облекчат издаването на лични документи в страната и в чужбина.Проектът е внесен в Народното събрание.Предложението е за получаване на готовите лични документи да не трябва задължително да се ходи в паспортна служба или в посолство (консулство), а да могат да се изпращат по куриер. За много от хората зад граница това би било значително облекчение, тъй като най-близката дипломатическа служба може да се намира на стотици километри. За изпращане на документите на притежателите ще се ползват лицензирани пощенски и куриерски услуги.В мотивите към проектопромените в Закона за българските лични документи се посочва, че аланологична практика се прилага в много европейски страни като Австрия, Словения, Германия, Норвегия, Полша, Литва, Латвия и др.Остава изискването за едно явяване на лицето в съответната дипломатическа служба - при подаване на заявлението за издаване на документа. Пощенските или куриерските разходи ще се заплащат предварително от заявителя.Само с едно явяване ще може да се извършва и подмяната на лични документи. Заявления за това ще могат да се подават по електронен път чрез автоматизираната информационна система за електронни услуги на Министерството на външните работи. Наред с възможността за използване на квалифициран електронен подпис заявителят ще може да подаде заявление в електронен формат и без да използва такъв подпис, като към заявлението прикачи копие на валидния документ, чиято подмяна желае.Автоматизираната информационна система за електронни услуги на Министерството на външните работи ще приема заявления за издаване на български лични документи с въвеждане на втори идентификатор, който не се съдържа в данните на българските лични документи. Получаването на готовия документ ще става само лично, след като самоличността на получателя бъде установена еднозначно и документът, чиято подмяна се иска, бъде върнат.При изготвянето на проекта е отчетено, че промяната на новата възможност за подаване на заявления за подмяна на български лични документи изисква по-дълъг период за технологична подготовка, поради което е предвидено изменението да влезе в сила 12 месеца след обнародването в „Държавен вестник“.Намаляват и сроковете за издаване на български лични документи при подадено в чужбина заявление. Нормативно определените срокове в момента са 90 дни за обикновена услуга и 60 дни за бърза услуга. Те са приети в годините, в които заявленията са се изпращали чрез дипломатическа поща, а не през Националната визова информационна система, и биха могли да бъдат намалени двойно - съответно на 45 и на 30 дни, без това фактически да се отрази на качеството на услугата.При изготвянето на проекта е отчетено, че промяната на срока на валидност на паспорта изисква по-дълъг период за технологична подготовка, поради което е предвидено Министерството на вътрешните работи да осигури технологичните и организационните условия за издаването на паспорти със срок на валидност 10 години не по-късно от 1 януари 2021 г., пише още в мотивите към проекта. При създаване на организационни условия и осигуряване на необходимите технически и програмни средства преди посочения срок българските граждани могат да подават заявления за издаване на паспорти със срок на валидност 10 години от по-ранен момент, определен с постановление на Министерския съвет.", "date": "2019.05.31", "title": "Облекчават издаването на лични документи в чужбина"}
{"url": "https://offnews.bg/ikonomika/politika-futbol-i-obshtestveni-porachki-704364.html", "text": "Преди известно време в медиите широко се коментираше фактът, че според Камарата на архитектите в България 50% от обществените поръчки се изготвят от непрофесионалисти. Отзвук от това твърдение обаче не се усети. А то е изключително плашещо, дори и ако процентната стойност не е съвсем точна! Това практически означава, че половината от парите на данъкоплатците се харчат без грам мисъл за последствията от това и конкретните нужди на възложителите. Като в сметката не влизат процентите корупционни схеми и тръжни манипулации.Всъщност в България всеки разбира от политика, футбол и обществени поръчки. Всички знаят как се раздават поръчки, колко от тях са нагласени, какви пари струва това на държавата. Нашумелите поръчки се обсъждат с месеци, подобно на последна дузпа в решителен мач.Да, но ето, че се оказва, че \"разбирането\" и професионалното отношение към тази материя не вървят ръка за ръка, а напротив!Очакваме да се случи някаква промяна, да се занижи нивото на корупцията, от която всеки се оплаква, поръчките да станат по-лесни за участие на малкия и среден бизнес, неоснователните обжалвания да не спират необходимите доставки и услуги… Промяна в статуквото обаче няма как да се наложи без задълбочени знания, без да се излезе от рамката на българския закон и без да се огледаме какво се случва около и извън България. Очакваното електронно възлагане също не означава бизнесът просто да се научи как да използва онлайн портала на Агенцията за обществени поръчки. Идеята е много по-мащабна, с много по-сериозна инвестиция в бъдещето на един институт, който очевидно се нуждае от ново отношение към него и от компетентна работа!В тази връзка, за първи път в България тази година ще се проведе \"МЕЖДУНАРОДНА КОНФЕРЕНЦИЯ ЗА ОБЩЕСТВЕНИ ПОРЪЧКИ\" на 7 юни в София.Училището за професионално и продължаващо обучение към Нов български университет и кантора PPG Lawyers са организаторите на тази конференция и имат надеждата тя да стане традиционна. Амбицията е именно повишаването на нивото на знания и професионално отношение към обществените поръчки, опознаването на практиката на други европейски държави и сравнението с моделите в България.Основен фокус на това събитие ще бъдат възлагането на обществени поръчки в Европа и бъдещето на електронното възлагане.Конференцията е уникална по своя характер не само заради чуждестранните лектори, които за първи път ще посетят страната ни и са сред най-разпознаваемите експерти в областта на обществените поръчки в Европа. Нейният замисъл поначало е различен – тя няма да даде трибуна единствено за коментари относно състоянието на българската правна рамка и новите изменения по Закона за обществените поръчки, а напротив – ще разгърне темата за проблемите на възлагането на ниво различните държави-членки, и практиките, които всяка една държава оценява като добри или пък като неудачни. Само така може и у нас да се инициира по-сериозен интерес към сравнителните проучвания и към търсенето на най-добрия вариант за изразходване парите на данъкоплатците, без това да коства постоянни кръпки по ЗОП.Световно известни имена, като проф. Лорънс Гормли (от Университета в Гронинген, Холандия), баристър Майкъл Боушър (Кингс Колидж, Англия) и проф. Елизабета Манунза (от Центъра за изследване на обществените поръчки към Университета в Утрехт, Холандия) ще коментират състоянието на обществените поръчки, проблемите по обжалването им, корупцията, залените обществени поръчки и други. Адвокати от съседна Румъния, както и български експерти също ще споделят практическия си опит.Повече подробности и последна възможност за регистрация можете да намерите на сайта на Училището за професионално и продължаващо обучение към Нов български университет  .Отделете време за знания! Струва си!", "date": "2019.05.31", "title": "Политика, футбол и... обществени поръчки"}
{"url": "https://offnews.bg/obshtestvo/zhalt-kod-v-10-oblasti-maj-si-tragva-s-gramotevichni-buri-704381.html", "text": "Май си тръгва с дъжд, вятър и гръмотевични бури, ще има и градушки. Жълт код за опасно време е обявен в областите Враца, Плевен, Ловеч, Габрово, Велико Търново, Стара Загора, Пловдив, Пазарджик, София-област и София-град.В Западна България температурите ще се понижат, в източната част от страната ще има повече слънчеви часове.Максималните температури ще бъдат между 19 и 24 градуса, на места - до 26-27 градуса. В планините се очакват бури и силен вятър, по върховете термометрите ще се качат до около 15 градуса на 1200 м, а на 2000 метра до около 9 градуса. По Черноморието ще преобладава слънчево време, след обяд с временни увеличения на облачността. На места, главно по северното крайбрежие, ще превали и прегърми. Ще духа до умерен североизточен вятър. На брега термометрите ще показват до 24-26 градуса, а сред вълните от 1-2 бала около 20 градуса. Валежите в западната част от страната ще продължат и през уикенда. ", "date": "2019.05.31", "title": "Жълт код в 10 области, май си тръгва с гръмотевични бури"}
{"url": "https://offnews.bg/politika/maria-belova-oglavi-zemedelskata-komisia-kam-parlamenta-704399.html", "text": "Депутатът от ГЕРБ Мария Белова е новият председател на земеделската комисия към парламента. Това приеха депутатите в Народното събрание със 145 гласа \"за\", 0 \"против\" и 16 \"въздържали се\". Предложението е на председателя на ПГ на ГЕРБ д-р Даниела Дариткова. Белова е депутат от 16 май, като получи мандат вследствие назначението на Десислава Танева като министър на земеделието на мястото на подалия оставка Румен Порожанов. Той напусна заради скандала с къщите за гости, финансирани с европейски пари. Белова е избрана в листата на ГЕРБ в 21-ви многомандатен избирателен район - Сливен. По образование е юрист и владее гръцки и английски език. Депутатите направиха смени и в други парламентарни комисии, а сега предстои и петъчният парламентарен контрол. ", "date": "2019.05.31", "title": "Мария Белова оглави земеделската комисия към парламента"}
{"url": "https://offnews.bg/sviat/ekzekutcii-v-phenian-kim-chen-un-pravi-chistka-704391.html", "text": "Северна Корея е екзекутирала специалният пратеник на Пхенян в САЩ Ким Хьок Чхол и четирима служители на външното министерство, които са подготвяли несъстоялата се втора среща САЩ-КНДР през февруари, съобщава южнокорейски вестник, цитиран от Ройтерс и БТА.Друг високопоставен представител - Ким Йон Чхол, който беше партньор на американския държавен секретар Майк Помпейо в подготвителния период на срещата между Доналд Тръмп и Ким Чен Ун в Ханой, е бил осъден на принудителен труд и идеологическо превъзпитание в провинцията. Смята се, че севернокорейският лидер Ким Чен Ун извършва масирана чистка, за да отклони вниманието от вътрешни вълнения, съобщава изданието в Сеул. ", "date": "2019.05.31", "title": "Екзекуции в Пхенян, Ким Чен Ун прави чистка"}
