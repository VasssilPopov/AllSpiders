{"url": "https://offnews.bg/futbol/levski-shte-igrae-v-liga-evropa-681321.html", "text": "Отборът на Левски ще играе в Лига Европа, след като победи Черно море с 4:1 в директния спор за последната евроквота. Така \"сините\" зарадваха феновете си навръх 104-ия рожден ден на клуба, който беше отбелязан днес.Като цяло отборът на Делио Роси беше по-добрият на терена през всичките 90 минути и заслужено се поздрави с успеха. Резултатът откри Габриел Обертан в 24-ата минута, след като получи топката от Жорди Гомес. В 39-ата домакините стигнаха до втори гол.Румънският нападател Серджиу Буш засече отблизо остро центриране отляво на Иван Горанов. Малко след почивката гостите върнаха интригата чрез Меди Фенуш след грешка на Горанов, който вместо да изчисти, му подаде топката.До обрат не се стигна, тъй като с попадения на Васил Панайотов и Иван Горанов от дузпа в 74-ата и 82-ата минута Левски си осигури крайната победа.По-рано през деня пък отборът на Дунав Русе си осигури оставане в елита и през следващия сезон, след като спечели с 2:1 баража с третия във Втория лига Царско село.Двубоят се игра под проливния дъжд на клубната база на Ботев Пловдив в Коматево, като и трите попадения в мача паднаха след почивката. Преди това Дунав изпусна дузпа.", "date": "2018.05.24", "title": "Левски ще играе в Лига Европа"}
{"url": "https://offnews.bg/futbol/fenove-na-pirin-blagoevgrad-iskat-otbora-da-igrae-v-makedonia-681306.html", "text": "Фенове на Пирин (Благоевград) изпратиха молба до Македонския футболен съюз, с която молят тамошната федерация да ги допусне до игра в някоя от местните групи. \"Орлетата\" изпаднаха от Първа лига след бараж с Витоша (Бистрица), но запалянковците твърдят, че това е станало заради съдийството и поради тази причина настояват тимът им да играе в друго първенство. Витоша е популярен у нас и като \"отбора на Бойко Борисов\", тъй като премиерът играе за ветераните.Ето какво пишат привържениците на Пирин:", "date": "2018.05.24", "title": "Фенове на Пирин Благоевград искат отбора да играе в Македония"}
{"url": "https://offnews.bg/politika/borisov-nosi-na-papata-tri-podaraka-681302.html", "text": "Премиерът Бойко Борисов носи на папа Франциск три подаръка. Борисов е на аудиенция при папата утре, а поводът е отбелязването на Деня на българската просвета и култура и на славянската писменост.Премиерът ще подари на папата копие на Четвероевангелието на цар Иван Александър, картина на българския художник Павел Митков, изобразяваща свети Иван Рилски като отшелник, и разсад от 33 маслодайни рози от Казанлък.Снимка: БГНЕСПосещението на Борисов в Рим започна днес. За първи път българската и македонската делегации, водени от премиерите на двете страни, се поклониха на гроба на Св. Кирил. ", "date": "2018.05.24", "title": "Борисов носи на папата три подаръка"}
{"url": "https://offnews.bg/sviat/migranti-blokiraha-magistrala-do-solun-681303.html", "text": "Недоволни мигранти блокираха за около час автомагистрала край Солун. В демонстрацията участваха около 250 мигранти. Те изразиха недоволството си от условията в мигрантския център \"Диавата\", където са настанени, съобщи БГНЕС.Протестиращите бяха предимно кюрди, които чакат в центъра отговор на молбите си за убежище.Протестът предизвика задръстване и километрични колони от превозни средства.\"Диавата\" има капацитет за приемане на 750 души, но в момента там има около 1850 мигранти, които нелегално са пристигнали от Турция.Според хуманитарните организации в центъра вече няма свободни легла за настаняване на нови хора, така че новопостъпилите мигранти спят на пода или в палатки извън сградата.", "date": "2018.05.24", "title": "Мигранти блокираха магистрала до Солун"}
{"url": "https://offnews.bg/sviat/tramp-otmeni-sreshtata-s-kim-chen-un-681305.html", "text": "Американският президент Доналд Тръмп отмени срещата със севернокорейския лидер Ким Чен-ун. Тя трябваше да се проведе на 12 юни в Сингапур.Според Тръмп причината е, че последното изявление на Ким Чен-ун било изпълнено с „огромен гняв и враждебност”.В декларацията севернокорейското правителство нарече вицепрезидента Майк Пенс \"политическо чучело\" и заяви, че е еднакво готово и за ядрена конфронтация, и за масата за преговори.В писмо, разпространено от Белия дом, Тръмп обяснява, че се надява в бъдеще да се срещне със севернокорейския лидер.„Много исках да бъда там, с теб. За съжаление, на базата на огромния гняв и откритата враждебност, която бе показана в последното ти изявление, чувствам, че е неподходящо към този момент да проведем планираната ни дълго среща”, заяви президентът на САЩ, цитиран от АП и БТА.Той прикани Ким да не се колебае да му се обади или да му пише, ако промени мнението си по въпроса за срещата на върха.С отменянето на срещата светът се лишава \"от голям шанс за траен мир\", пише Тръмп в писмото до Ким. \"Имах усещането, че между Вас и мен се изгражда чудесен диалог\", пише Тръмп.", "date": "2018.05.24", "title": "Тръмп отмени срещата с Ким Чен-ун"}
{"url": "https://offnews.bg/ikonomika/gazprom-se-sporazumia-s-ek-shte-prodava-gaz-na-balgaria-na-konkuren-681307.html", "text": "Руската газова компания „Газпром” постигна споразумение с Европейската комисия и така избегна плащането на огромни глоби заради нарушения на правата на ЕС.Заедно с това обаче компанията ще е задължена да продава газ на конкурентни цени в Централна и Източна Европа. През 2015 г. ЕК обяви, че руският монополист нарушава правилата на ЕС, като разделя на пазарите на газ според националните граници в осем държави членки (България, Чехия, Естония, Унгария, Латвия, Литва, Полша и Словакия). Това е позволило на \"Газпром\" да налага по-високи цени на природния газ в България, Полша, Литва, Латвия и Естония.С днешното решение се слага старите практики на \"Газпром\".Освен това руската компания ще трябва да премахне ограниченията пред клиентите си по отношение на препродажбата на газ през граница, а клиентите ще имат право да поискат по-ниска цена при отклонение от референтната в Западна Европа. При несъгласие от „Газпром” ще следва арбитраж.\"Газпром“ трябва да даде избор на клиентите си да променят дестинацията, до която искат да доставят газа. Клиенти, които по принцип купуват синьо гориво, за да го доставят, например, на Унгария, Полша или Словакия, да могат да го доставят вместо това на България или Балтийските страни. И \"Газпром\" трябва да предлага тези промени и в двете посоки на фиксирани и прозрачни цени\", обясни комисарят по въпросите на конкуренцията Маргрете Вестагер.Премахват се и исканията, получени чрез господстващо положение на пазара. \"Газпром\" няма да може да търси обезщетения от България за спирането на проекта \"Южен поток\".Ако „Газпром” не спази задълженията си по споразумението, ЕК може да го глоби с до 10% от световния му оборот.В коментар за споразумението от \"Газпром\" обявиха, че решението на ЕК да закрие антимонополното дело е \"най-разумният изход\" за газовия пазар.„Вярваме, че решенията взети днес са най-добрите за нормално функциониране на целия европейски газов пазар“, подчертаха от компанията.", "date": "2018.05.24", "title": "'Газпром' се споразумя с ЕК, ще продава газ на България на конкурентни цени"}
{"url": "https://offnews.bg/sviat/rusia-othvarli-obvineniata-za-svalianeto-na-malajzijskia-samolet-nad-u-681308.html", "text": "Нито един зенитно-ракетен комплекс на руските въоръжени сили не е преминавал руско-украинската граница. Това заяви руското министерство на отбраната в отговор на обявените днес изводи на международния екип, който разследва свалянето над Украйна през 2014 г. на самолета на малайзийските линии, изпълняващ полет MH17.Според международния разследващ екип ракетата \"Бук\", която е свалила самолета, е била на въоръжение на руската 53-а зенитна ракета бригада, базирана край град Курск, откъдето е била прехвърлена в Източна Украйна.\"Запознахме се с изявленията на днешната пресконференция на представителите на международната следствена група по разследване на катастрофата на малайзийския Боинг, изпълняващ полет МН17 в небето над Украйна. Нито един зенитно-ракетен комплекс на руските въоръжени сили никога не е преминавал руско-украинската граница\", заяви руското министерство на отбраната, цитирано от ТАСС и БТА.Русия е предоставила изчерпателни доказателства, че катастрофата на Боинга се дължи на използване на украински зенитно-ракетен комплекс \"Бук\", обявиха от ведомството.Международната следствена група е изключила от разследването показания на свидетели на трагедията, че ракетата е била изстреляна от територия под контрола на украинските въоръжени сили. Следователите са обосновали изводите си само с компютърно редактирани изображения от социалните мрежи, отбеляза руското министерство на отбраната.", "date": "2018.05.24", "title": "Русия отхвърли обвиненията за свалянето на малайзийския самолет над Украйна"}
{"url": "https://offnews.bg/sviat/ruskiat-poslanik-v-london-interviuto-na-iulia-skripal-povdiga-vaprosa-681310.html", "text": "В първото си интервю Юлия Скрипал е изглеждала здрава, затова се повдига въпросът дали наистина е била отровена. Такова мнение изрази руският посланик в Лондон Владимир Чижов. \"Тя изглежда чудесно, на външен вид не носи никакви следи от отравяне с това, което британските власти определиха като бойно отровно вещество\", коментира Чижов, цитиран от ТАСС.\"Не съм специалист в тази област, но мога да предположа, че бойното отровно вещество унищожава всичко живо в дадена зона достатъчно ефективно, дори в слаба концентрация\", допълни той.\"Фактът, че тя изглежда практически здрава ни кара да се замислим дали наистина е имало отравяне, а ако е имало, с какво е било извършено, да не говорим от кого\", подчерта Чижов.Дъщерята на бившия руски шпионин Сергей Скрипал Юлия даде първото си интервю вчера. Тя отговори на въпроси на Ройтерс и написа изявление на руски и английски.В изявлението си Юлия Скрипал обяви, че отравянето е преобърнало живота ѝ. Тя посочи още, че се надява в бъдеще да се върне в родината си. Тя обърна внимание и на лечението си, което продължава досега, като обясни, че е много болезнено и инвазивно. ", "date": "2018.05.24", "title": "Руският посланик в Лондон: Интервюто на Юлия Скрипал повдига въпроса дали е била отровена"}
{"url": "https://offnews.bg/obshtestvo/v-pleven-s-opit-za-rekord-na-gines-s-65-balgarski-hora-681314.html", "text": "Опит за рекорд на Гинес направиха в Плевен. Самодейци изиграха 65 автентични български хора за час и 25 минути без прекъсване, съобщи БНТ. Идеята е на хореографа Джейлян Демирев.В опита за рекорд се включиха над 250 любители на народните танци. Те изиграха 65 хора от всички фолклорни области, някои от които неизпълнявани с десетилетия.Опитът за рекорд беше документиран от нотариус и трима хабилитирани хореографи. До три месеца ще стане ясно дали опитът за рекорд ще бъде признат. ", "date": "2018.05.24", "title": "В Плевен с опит за рекорд на Гинес с 65 български хора"}
{"url": "https://offnews.bg/sviat/gartcia-i-makedonia-s-novi-pregovori-za-imeto-v-sgradata-na-oon-681313.html", "text": "Външните министри на Македония и Гърция Никола Димитров и Никос Коцияс преговарят за името с личния пратеник на генералния секретар на Организацията на обединените нации Матю Нимиц в сградата на организацията в Ню Йорк, съобщи македонската информационна агенция \"Макфакс\", цитирана от \"Фокус\".Срещата ще продължи и утре, отново в присъствието на медиатора на ООН. По-рано двамата бяха на отделни срещи с генералния секретар на ООН Антонио Гутериш.След тази среща македонският министър Никола Димитров написа в Туитър, че има исторически шанс спорът с името да приключи. Коцияс пък призова в началото на преговорите за прагматизъм и реализъм, а от медиатора Нимиц да бъде мъдър в провеждането на преговорите.\"Казвам, че не съм нито оптимист, нито песимист, но имам волята да намеря решение. А другата страна трябва да има прагматизъм и реализъм, за да намери решение. От Нимиц очакваме неговата мъдрост по време на преговорите\", коментира Коцияс.Преговорите са разделени в две направления, първата и основната част ще бъде посветена на политически въпроси и дискусии между външните министри. Втората част се фокусира върху текста на общото споразумение и правните въпроси, възникващи в контекста на дипломатическото решение. \"Ще имаме преговори между експерти и преговори на министри. Основните преговори, които интересуват всички, разбира се, са преговорите между министрите. Но и преговорите между експертите ще облекчат целия пакет. Нимиц ще бъде само с външните министри\", обясни гръцкият министър.Македонското правителство одобрява предложението за промяна на името на Република Илинденска Македония. Гърция официално отхвърли предложението.", "date": "2018.05.24", "title": "Гърция и Македония с нови преговори за името в сградата на ООН"}
{"url": "https://offnews.bg/politika/pargov-24-maj-e-praznik-na-choveshkia-stremezh-kam-usavarshenstvane-681304.html", "text": "24 май е символ и празник на човешкия стремеж към усъвършенстване чрез постиженията на науката и културата.Това каза лидерът на БСП – София Калоян Паргов пред десетките дейци на културата, науката, образованието, медиите и читалищното дело на традиционната среща по случай 24 май, която се проведе в зала „Димитър Благоев“ на Градския съвет на софийската организация на партията.„Щастлив съм да видя в тази зала толкова много пазители на българския дух в това, за съжаление, все по-бездуховно време, в което живеем“, обърна се към гостите лидерът на столичните социалисти. „На 24 май цял един народ коленичи и се прекланя пред свещеното дело на светите братя Кирил и Методий. На този ден с гордост и признателност произнасяме благодарствени слова към онези, които палят огъня на познанието у децата ни, които ни даряват щастието да се докосваме до нови и нови културни хоризонти и духовни вселени. Към онези, които пазят българщината“, категоричен бе Паргов.Според него образованието и културата не са стока, с която можем да търгуваме. „Образованието и културата са основна част от националната ни сигурност и трябва безкомпромисно да ги пазим“ – каза още председателят на БСП – София и допълни, че днес държавата ни е в огромен дълг към будителите си. „Празничното отбелязване на 24 май и словата на управляващите пред паметника на светите братя Кирил и Методий не са достатъчни да платят този дълг, когато липсват адекватни действия в полза на образованието и културата. Какво е бъдещето на България, когато човекът на знанието е обезценен, а авторитетът му е смазан от агресията на учениците и се търкаля по пода на класните стаи“, заяви Калоян Паргов.„24 май е може би най-важната дата в годината за българското общество“, каза Паргов и допълни, че това е ден за мотивация и за духовно извисяване. „Свещеното дело на братята Кирил и Методий пренася българщината през вековете. Магичната сила на писмеността извисява човешкия дух. Грамотността показва стремежа към усъвършенстване. Затова на всеки 24 май от всички посоки ще звучи \"Върви, народе възродени...\" и ще ни зарежда с гордост, че \"и ний сме дали нещо на света и на вси славяни книга да четат...\", завърши словото си Калоян Паргов.Приветствия по случай Празника на българската просвета и култура и славянската писменост към участниците в срещата отправиха и председателят на Съюза на писателите Боян Ангелов и председателят на Съюза на жерналистите Снежана Тодорова. Младежите от БСП – София отбелязаха 24 май с акция „Ние пишем на кирилица“В Деня на българската просвета и култура и славянската писменост младите социалисти от София поздравиха столичани по случай празника, като им подаряваха разделители за книги с надпис „Ние пишем на кирилица“ и свитъци с цитати от вечната българска класика. Акцията е част от цялостната политика на Младежкото обединение на БСП – София в подкрепа на българския книжовен език, литература и национално писмено културно наследство.„За нас е важно българите всеки ден да си напомнят, че са длъжни да пазят и предават на следващите поколения това безценно наследство“, заяви организационният секретар на софийските младежи от БСП Петко Димитров. „Младите хора трябва да четат, но и да вникват в прочетеното. Не е клише, че книгите са прозорец към света“, категоричен е младият социалист.", "date": "2018.05.24", "title": "Паргов: 24 май е празник на човешкия стремеж към усъвършенстване"}
{"url": "https://offnews.bg/drugi/levski-lukojl-pobedi-balkan-i-izravni-seriata-681309.html", "text": "Отборът на Левски Лукойл изравни финалната серия в Националната баскетболна лига, след като победи със 71:65 Балкан Ботевград пред празни трибуни в зала \"Универсиада\".Двубоят започна вчера, но беше прекъснат заради ексцесии по трибуните, предизвикани от \"сини\" фенове. Мачът беше прекъснат при 66:59, а днес се доиграха оставащите 181 секунди. С успеха Левски Лукой изравни в серията на 1-1 победи. По програма мач номер 3 е в събота в Ботевград.Прекъснатият снощи мач беше белязан с много скандали, а феновете на клуба, носещ името на Апостола на свободата Васил Левски, дори издигнаха бесило.Шефът на Националния клуб на привържениците на Левски Степан Хиндлиян отказа да коментира инцидента, като заяви пред камерата на bTV, че това са дребни заяждания и призова репортера Петър Бакърджиев да измисли нещо по-умно.Министърът на младежта и спорта Красен Кралев осъди хулиганските прояви и призова МВР да затегне мерките срещу хулиганите.\"Това са едни и същи хора и полицията много добре знае кои са. В същото време виждате, че тези, които предизвикаха боя на боксовата гала, получават пробация и пак са на стадиона да хвърлят бомбички\", каза спортният министър.", "date": "2018.05.24", "title": "Левски Лукойл победи Балкан и изравни серията"}
{"url": "https://offnews.bg/sviat/iran-sravni-sasht-s-kotkata-ot-tom-i-dzheri-681315.html", "text": "Върховният водач на Иран Аятолах Али Хаменей коментира САЩ, сравнявайки ги с котката от популярната анимационна поредица \"Том и Джери\". „САЩ опитаха различни политически, икономически, военни и пропагандни методи, за да ударят ИслямскатаРепублика“ в хода на четирите десетилетия на съществуването й. Но „всички тези замисли се провалиха. Точно както котката от „Том и Джери“, те ще загубят отново“, коментира той, цитиран от \"Блумбърг\" и \"Фокус\".В анимационната поредица мишката Джери постоянно успява да надхитри котарака Том. Коментарите на Хаменей са първите му, след като държавният секретар на САЩ Майк Помпео обяви условията на Вашингтон към Техеран по време на програмна реч тази седмица. Сред изискванията на американците е оттегляне на подкрепа за групировки, като ливанската „Хизбулла“, която е считана за терористична от САЩ.Изказването на Помпео дойде, след като президентът Доналд Тръмп оттегли САЩ от ядрената сделка с Иран. След решението на Тръмп страните от ЕС призоваха за запазване на сделката. Хаменей заяви, че Иран „няма спорни въпроси с европейските държави“, но „не им вярва“ и те трябва да дадат гаранции, че Иран ще получи икономическите изгоди, предвидени според споразумението.По думите му Иран има правото да разшири ядрената си програма извън ограниченията, поставени от Съвместниявсеобхватен план за действие , освен ако европейските банки не продължат да търгуват с него и европейците не дадат гаранции, че ще купуват ирански петрол, ако САЩ решат да наложат санкции върху продажбата му.Той заяви също, че те трябва да се откажат от идеята за водене на преговори около програмата на Техеран за развитие на балистични ракети, или за неговата регионална политика.", "date": "2018.05.24", "title": "Иран сравни САЩ с котката от 'Том и Джери'"}
{"url": "https://offnews.bg/koloezdene/diumulen-stopi-napolovina-avansa-na-jejts-681318.html", "text": "Миналогодишният победител в Обиколката на Италия Том Дюмулен от Сънуеб съкрати от 56 на 28 секунди аванса на лидера във временното генерално класиране Саймън Йейтс след днешния 18-и етап на престижното състезание - 196 км от Абиатеграсо до Прато Невозо.Холандецът финишира 13-и в днешния етап, но Йейтс беше 20-и с близо половин минута изоставане от него. Трети в общото подреждане на 2:43 минути от Йейтс е италианецът Доменико Поцовиво от Bahrain Merida, а четвърти на 3:22 минути върви е четирикратният победител в \"Тур дьо Франс\" Крис Фруум (Великобритания, Скай).Иначе днешният етап спечели германецът Максимилиан Шахман от Quick-Step Floors. 24-годишният Шахман финишира с време 4.55:42 часа, записвайки първи етапен успех в тазгодишното издание на Джирото.Втори на 10 секунди остана Рубен Пласа (Испания, Israel Cycling Academy), а трети на 16 секунди финишира Матиа Катанео (Италия, Androni – Sidermec – Bottecchia).Утре предстои да бъде преодоляно трасе от 184 км между Венария-Реал и Бардонекия. Обиколката завършва в неделя в Рим.", "date": "2018.05.24", "title": "Дюмулен стопи наполовина аванса на Йейтс"}
{"url": "https://offnews.bg/politika/borisov-za-men-dvamata-bratia-sa-bili-diplomati-681316.html", "text": "За мен братята Кирил и Методий са били дипломати. Това заяви премиерът Бойко Борисов, който е на посещение в Рим. \"На паметната плоча на Св. св. Кирил и Методий, където са осветени нашите букви, се върнахме към дипломацията. За мен двамата братя са били дипломати\", посочи Борисов. Той припомни аргументите, с които са убедили папа Адриан II в равенството на нашата писменост с тази на другите народи. Според него България и Република Македония показват, че празниците трябва да се отбелязват заедно, а не да са повод за раздори.Борисов и македонският премиер Зоран Заев почетоха съвместно делото на Светите братя Кирил и Методий в базиликата \"Санта Мария Маджоре\" в Рим, където през 867 г. папа Адриан II освещава славянската писменост и славянските книги.Двамата се поклониха и на паметника на Св. Кирил. Премиерът Зоран Заев заяви, че на днешния празник се потвърди истинското приятелство между България и Република Македония.Борисов и българската делегация поднесоха цветя и на паметника на патриарха на българската литература Иван Вазов в Рим. Монументът беше открит през 2010 г. от премиера на площад \"Торвалдсен\", в близост до парка \"Вила Боргезе\" и Музея за модерно и съвременно изкуство.Българската и македонската делегации участваха в официалния прием в българското посолство в Рим по случай Деня на българската просвета и култура и на славянската писменост.Борисов посочи, че след подписването на договора за добросъседство България и Македония са още по-близки като народи и работят активно по редица проекти.По време на приема в посолството ни в Рим Борисов предложи България и Македония да ползват общи дипломатически представителства там, където и двете страни нямат.„Искам да погледнете паметниците на братята Кирил и Методий с двата венеца - на Република Македония и Република България. Вижте колко хубаво стоят, не си пречат и колко е хубаво да празнуваме заедно. Аз също съм минал по този път да се бутаме коя делегация по-първа да влезе и кой да е по-големият и по-великият. Вижте как хубаво си седят… и те са двама, и двамата велики, и Кирил, и Методий\", каза Борисов. ", "date": "2018.05.24", "title": "Борисов: За мен двамата братя са били дипломати"}
{"url": "https://offnews.bg/obshtestvo/blagotvoritelniat-turnir-biliard-s-kauza-sabra-nad-7700-leva-za-bolno-681320.html", "text": "Завърши успешно и вторият благотворителен турнир под мотото Билярд с кауза. За едва 2 дни бяха събрани общо 7705 лв. за малкия Петко Димитров от София.8-годишният Петко е роден недоносен. Още в първите часове започва да прави епилептични гърчове. На 1 месец е опериран заради вътрешна хидроцефалия и му е поставена ликвородренираща клапна система. На 3-месечна възраст му е поставена диагноза \"Ретинопария\", в момента е с тежко далекогледство. На 1 годишна възраст му е поставена диагнозата \"Детска церебрална парализа.В момента малкият Петко е доста изостанал с развитието си, не говори и не ходи.През 2017 година, семейството получaва информация за вливане на стволови клетки в Турската клиника \"Лив Хоспитал\". Направена е консултация с професор Ердал Карагьоз, който е дал много добри шансове за подобрение на състоянието му. Стойността на 4 курса инжектиране на стволови клетки и 20 сесии физиотерапия е 34 000 долара.Благотворителният турнир е организиран от Българска национална билярд федерация. Над 270 състезатели участваха в билярдния турнир в подкрепа на 8-годишния Петко.Билярдни клубове Club BSD Billiards, Snooker, Darts и STIX Bar & Billiards отново осигуриха безвъзмездно необходимите за провеждане на турнира условия. Основни партньори бяха Футбол с кауза, ФК Торнадо 2013 - FC Tornado 2013, Game Masters.Каузата беше подкрепена от цялата билярдна и снукър общност в България, най-вече СК Bo&Bo (гр. Петрич), Real Billiard, СК Пловдив, СК Хот Шотс (гр. Бургас), Korona Biliard Club (гр. Русе), Българска Снукър Федерация, професионалните играчи Станимир Русланов, Krasimir Kameshev, Spasian Spasov, Georgi Georgiev и много други, които не само участваха в турнира, но и дариха множество интересни награди за благотворителната ни томбола.Организаторите благодарят и за участието на всички специални участници от българския професионален спорт и шоубизнеса, които подкрепиха Петко с участие в турнира или с дарение на лични вещи с автографи за благотворителната томбола – легендата на българския футбол Христо Стоичков, актьорите Димитър Рачков, Влади Въргала, Любо Нейков, Камен Воденичаров, мис България 2013 – Нанси Николаева Карабойчева, семейство Мадлен и Нидал Алгафари, екипа на Шоуто на Слави, капитана на националния ни отбор по футбол Ивелин Попов, Българска волейболна асоциация и националните ни отбори по волейбол.По време на турнира са събрани 6205 лева, а по време на турнира в Бургас - 315 лева. 1000 лева е дарила Благотворителна фондация за деца \"Роналд Макдоналд България\". По банков път са преведени още 185 лева, отчитат организаторите. Всички средства вече са преведени по сметката на Петко. ", "date": "2018.05.24", "title": "Благотворителният турнир Билярд с кауза събра над 7700 лева за болно дете"}
{"url": "https://offnews.bg/obshtestvo/miusiulmanin-vazkresi-tcarkva-v-rodnoto-si-selo-681301.html", "text": "Религията няма значение, когато възпитава към добро и когато подтиква към добри дела. Това е и водещото мото на Турхут Исмаил, строителен предприемач, който вдигна втора църква в бургаска област. Днес в обновения храм „Св. Св. Кирил и Методий“ в карнобатското село Искра, родното на Турхут, отново заби камбанен звън.Храмът в Искра е в отчайващо състояние преди година, когато фирмата на Турхут Исмаил започва да го ремонтира. Дори и местните жители не помнят кога за последно е работил. Събина Атанасова е била секретар на кметството и днес носеше икона за храма. Пазила я е години наред, дарена от друга жена за времето, когато ще има църква в селото. Самата Събина от 40 години живее в Искра и не помни през този период рушащият се храм да се е използвал по предназначение.Емил Найденов е майсторът, който възстановява иконостаса, и когато вижда храма преди ремонта, се хваща за главата:„“, казва Найденов.Реставраторът на стенописите и зограф Красимир Русев, преподавател във ВТУ \"Св. Св.Кирил и Методий\", разказва, че храмът е дело на един от двамата гении в тази област – Уста Генчо, когото нарежда редом до Кольо Фичето:„“, споделя Русев.А възкресеният храм е гордостта на Турхут Исмаил. Това е втората църква, която той гради след тази в сунгурларското село Дъбовица, която построяват с негови съмишленици след дарения. Тази изгражда по Програмата за развитие на селските райони, а на въпросите защо мюсюлманин строи църкви, реагира с усмивка:„“, споделя Турхут Исмаил.Храмът е строен през 1882 г., а през 1923 е съградена камбанарията. Пристройката и самата камбана са дарени „от дядо Йордан от рода на Пашите, за да събира християните за служба Богу“, пише на една табела. А до нея е техният наследник Събин Пашов, който днес отново е дарил – надписа на църквата и изображенията на Светите братя, изпълнени от мозайка. Горд е, че отново чува камбаната да звъни.От църква не искам да печеля, казва пък Турхут Исмаил. Затова с печалбата от проекта започва да ремонтира и надгражда спортен комплекс под храма. Там ще има футболни и баскетболни игрища, тенис – корт, място за лекоатлетически упражнения. Кръщава го Хан Кардам след съвет на Божидар Димитров.А професорът днес донесе скъпи дарове – икона на Хан Тервел и парче от Светия кръст. Божидар Димитров, тогава като директор на Националния музей, съдейства процедурите да минат по-бързо, защото църквата е паметник на културата.Той дари иконата и парчето от Светия кръст на Сливенския митрополит Иоаникий, който отслужи тържествената служба.А от днес в храма „Св. Св. Кирил и Методий“ в село Искра отново ще се чува камбанен звън, в сградата ще се венчаят хора и ще се кръщават деца.", "date": "2018.05.24", "title": "Мюсюлманин възкреси църква в родното си село"}
{"url": "https://offnews.bg/kultura/integral-na-sonatite-za-piano-i-tcigulka-na-betoven-shte-bade-izpalnen-681299.html", "text": "Една от емблемите на българската култура - Международният музикален фестивал  - подготвя за своето ново издание забележителен проект. По идея на проф. Минчо Минчев в три фестивални вечери ще бъде изпълнен Интеграл на сонатите за пиано и цигулка на Бетовен. Проектът е в рамките на Международната лятна академия „Варненско лято“, на която проф. Минчев е артистичен директор.Датите на концертите са 6,9 и 12 юли, а организаторите на фестивала са избрали най-подходящото за камерна музика от висок клас място във Варна - Градската художествена галерия. На сцената в галерията ще излязат един след друг 14 блестящи български музиканти – цигулари и пианисти със световна кариера.Поредицата започва на 6 юли от 19 часа със сонати № 2, 5 и 9, които ще бъдат изпълнени от цигуларите Гергана Гергова, Мила Георгиева и Албена Данаилова, и пианистката Пламена Мангова, която е един от любимците на варненската публика. Всички изпълнителки са ученички на най-големите в музиката и развиват успешни кариери по световните сцени. Името на Мила Георгиева става известно още от най-ранното й детство. Учи при проф. Минчо Минчев и при легендарния проф. Ифра Нийман. Триумфът й по световните сцени продължава до днес. Потомствен музикант, Албена Данаилова работи като концертмайстор на Лондонската филхармония и първа цигулка на Баварската държавна опера. През 2008 г. влиза в историята като първата жена концертмайстор на оркестъра на Виенската държавна опера и филхармония. Друга позната ученичка на проф. Минчо Минчев от Есен - Гергана Гергова, също ще участва в първата вечер на Интеграла. Концертмайстор на симфоничните оркестри на Люцерн и Мадрид, тя е гостувала с концерти в Европа, Северна и Южна Америка, Азия и Австралия. Пианист в първата вечер ще е Пламена Мангова – музикант с международно признание, чийто път започва в Парижкия театър „Шатле”, минава през наградата от конкурса „Кралица Елизабет“ в Брюксел и продължава по световните сцени.На 9 юли в Интеграла се впускат едни от най-младите и бързо развиващи се инструменталисти у нас: 16-годишната Кристина Георгиева, младото дарование Лия Петрова, носител на първа награда от престижния конкурс \"Карл Нилсен\", Дания, и носителката на десет първи награди от наши и международни конкурси - пианистката Виктория Василенко. Атрактивен акцент в концерта ще са близначките Велислава и Христина Таневи, които градят успешна кариера в Германия със своя Ет Арсис пиано квартет. Във втората вечер своята класа ще покаже и Йоанна Каменарска, която е завършила Моцартеум в Залцбург и е учила при легендарния Руджеро Ричи. Тя е била солистка на Берлинския симфоничен оркестър, Нюрнбергските симфоници, Симфоничния държавен оркестър Хамбург, Щутгардския камерен оркестър, на Симфоничните оркестри в София, Русе и Варна. Ще прозвучат сонати за пиано и цигулка № 1, 4, 6, 7.Връх в изпълнението на всички десет сонати за пиано и цигулка на Лудвиг ван Бетовен ще бъде вечерта на 12 юли. Тогава от 19 часа в Градската художествена галерия виртуозите с цигулки проф. Минчо Минчев, Николай Минчев и Светлин Русев и пианистът Евгени Божанов ще изпълнят сонати № 3, 8 и 10.Проф. Минчо Минчев е от тоталните фаворити на публиката на „Варненско лято“ и знакова фигура в изграждането на фестивала. Дългогодишен артистичен директор и преподавател в Международната лятна академия, повече от 25 години е професор в Университета по изкуства Фолкванг в Есен, Германия. Сред неговите ученици, станали именити цигулари, е и неговият син Николай Минчев, който ще свири в концерта. На сцената в третата вечер ще се качи и друг фаворит на варненската фестивална публика – преподавателят от Парижката консерватория и цигуларят с блестяща кариера Светлин Русев, концертмайстор на Оркестъра на Романска Швейцария, преподавател в Парижката консерватория и във Висшето училище за музика в Женева. На пианото ще бъде лауреатът от международни конкурси Евгени Божанов, шлифовал уменията си в Есен и Дюселдорф, чиято световна кариера също е във своя връх.Интегралът на цигулковите сонати на Бетовен обещава да стане едно от най-значимите музикални събития, ангажиращи родни музиканти, в България тази година.Билетите за концертите от Интеграла ще бъдат в продажба от 28 май. Цените са от 5 лв. и могат да се купят от касата и сайта на ФКЦ. За ученици, студенти и пенсионери – само от касата на ФКЦ - 2 лв.Билети за събитията от програмата на ММФ „Варненско лято“ 2018: за концертите - на касите на ФКЦ и онлайн на , за „Опера в Летния театър“ - на касите на Летен театър, Опера Варна и онлайн. Продажба на билети в деня на събитията - на място преди събитието.  ММФ „Варненско лято“ 2018 се организира от Община Варна в партньорство с Министерството на културата и НУИ „Добри Христов“ и със съдействието на Градска художествена галерия \" и Италианския културен институт. Фестивалът се реализира с подкрепата на „Солвей Соди“, „Кока-Кола България“, „А1“ - „М Тел“, „Фрапорт“, хотелите „Капитол“, „Черно море“, „Модус“ и \"Графит\", клуб „Ментол“, пиво „Гларус“. Медийни партньори на фестивала са БНТ, РТВЦ Варна, БНР, Радио Варна и Moreto.net.Още за програмата на фестивала: ", "date": "2018.05.24", "title": "Интеграл на сонатите за пиано и цигулка на Бетовен ще бъде изпълнен по време на фестивал 'Варненско лято'"}
{"url": "https://offnews.bg/sviat/sad-zabrani-na-tramp-da-blokira-kritikuvashti-go-v-tuitar-681280.html", "text": "Американският президент няма право да блокира потребители на социалната мрежа Туитър, които го критикуват, обяви федерален съдия от Ню Йорк в четвъртък, предаде AFP.Президентът е нарушил първата поправка на Конституцията на САЩ и правото на свободно изразяване на потребители, които вече е блокирал. Той е проявил дискриминация спрямо тях, е становището на съда.Искът срещу Тръмп беше подаден през юли 2017 г. от ощетени и правозащитната организация Knight First Amendment Institute към Колумбийския университет.Според ищците тъй като Тръмп използва Туитър за различни политически съобщения, акаунтът му е превърнат в публичен форум, следователно не може да изключва хора заради политическите им виждания.", "date": "2018.05.24", "title": "Съд забрани на Тръмп да блокира критикуващи го в Туитър"}
{"url": "https://offnews.bg/obshtestvo/stefan-tcanev-24-maj-triabva-da-ni-e-natcionalniat-praznik-3-mart-e-681282.html", "text": "„Националният празник трябва да е свързан с нещо велико, което самият народ е направил. На 3 март, за съжаление, ние не сме се освободили сами. Това е ден на благодарността към Русия”, заяви драматургът, писател и поет Стефан Цанев пред Нова телевизия.По думите му няма по-естествен празник за българите от 24 май.По думите му, ако има референдум по темата, 80% от българите ще подкрепят идеята.Според него дори да изчезне България, българската писменост ще остане за бъдещите векове.", "date": "2018.05.24", "title": "Стефан Цанев: 24 май трябва да ни е националният празник, 3 март е ден на благодарността към Русия"}
{"url": "https://offnews.bg/obshtestvo/uchenik-dari-nad-3000-knigi-na-chitalishta-i-vazrastni-hora-681279.html", "text": "Ученик от пазарджишко село събра и дари над 3 000 книги на читалища и домове за възрастни хора от цялата страна.Доброто дело на Кирил Балдев започва преди три години. Тогава той е на 17. Момчето разказва, че всеки държи в дома си ценна литература, която обаче рядко чете, а тя може да е от полза на други читатели.Ученикът постепенно се запалва и следва втора дарителска акция - 300 книги за читалището в селото, където живее. Ръководството приема с радост дарението, тъй като все по-трудно отделя средства да купува книги.Освен употребявани книги, Кирил събира средства и закупува и нови издания. По думите му фирми, бизнесмени и приятели подкрепят инициативата.Последното дарение десетокласникът направил на великотърновското село Велчево - любовен роман в 100 екземпляра, който да бъде раздаден на хората.Момчето признава, че чувството да разгърнеш истинска книга е несравнимо и предпочита да си вземе книга от библиотека, отколкото да чете книга в електронен вариант.Много хора подкрепят Кирил в инициативите му. Той е благодарен, но казва, че истински би се зарадвал, ако и други хора следват делата му.", "date": "2018.05.24", "title": "Ученик дари над 3000 книги на читалища и възрастни хора"}
{"url": "https://offnews.bg/obshtestvo/istorichesko-borisov-i-zaev-zaedno-na-groba-na-sv-konstantin-kiril-f-681286.html", "text": "Българската и македонската делегации, водени от премиерите Бойко Борисов и Зоран Заев пристигнаха в базиликата „Сан Клементе\" в Рим, където е гробът на св. Константин Кирил Философ.За първи път представители на България и Република Македония почитат съвместно паметта и делото на светите братя Кирил и Методий.Западно и средноевропейският митрополит Антоний заяви, че „въпросът със статута на Македонската православна църка не е решен, а докато не бъде свалена схизмата, няма как да бъде направено съслужение“.„Сан Клементе\" е християнска базилика в Рим. На 14 февруари 869 г. там е погребан св. Кирил Философ. Гробът на св. Кирил е обкръжен от мемориални украшения, подарени от различни славянски народи. През 1929 г. е поставена мозайка с портрета на св. Кирил и с надписи на български и италиански език, подарък от Българската православна църква.Борисов влезе пръв в базиликата. Преди литургията българският премиер се снима с много туристи. Наложи се дори и да помоли Заев да го изчака секунда, докато траеха фотосесиите.", "date": "2018.05.24", "title": "Историческо: Борисов и Заев заедно на гроба на Св. Константин Кирил Философ (видео)"}
{"url": "https://offnews.bg/sviat/vodenata-ot-sasht-koalitcia-udari-siria-po-vazduh-681276.html", "text": "Сирийската държавна медия обяви, че рано в четвъртък въздушна атака, извършена от водената от САЩ коалиция, е ударила няколко военни провинции в страната. Няма жертви, но има материални щети, пише агенция САНА.Целите са били в източната сирийска пустиня, според военната медия на ливанската шиитска групировка Хизбула, цитирана от\" Ройтерс\".Ударите били нанесени близо до помпената станция Т2, разположена до границата с Ирак и на 100 км западно от река Ефрат, където коалицията подкрепя операция на кюрдско-арабски сили срещу \"Ислямска държава\".", "date": "2018.05.24", "title": "Водената от САЩ коалиция удари Сирия по въздух"}
{"url": "https://offnews.bg/obshtestvo/iunker-na-balgarski-balgaria-dade-kirilitcata-na-evropa-i-sveta-681289.html", "text": "Председателят на Еврокомисията Жан-Клод Юнкер честити на български език днешния празник на българската култура и славянската писменост в Туитър.", "date": "2018.05.24", "title": "Юнкер на български: България даде кирилицата на Европа и света"}
{"url": "https://offnews.bg/politika/cherven-deputat-slavi-trifonov-i-gerb-sa-duhovni-bliznatci-kravni-ro-681293.html", "text": "Депутатът от БСП Александър Симов избухна във фейсбук срещу шоумена Слави Трифонов и сценаристите му по повод техни забележки по негов адрес и Столетницата.В тв предаването снощи (можете да го видите ТУК) избраният от Кърджали народен представител попадна в подборка за най-големите издънки на парламентарната левица, основно с аргумента, че е автор на жълт сайт, с който кандидат-политикът от Учиндол е в отколешна вражда.Според Симов проблемът на Трифонов не е той, а партията, която представлява - БСП.Ето и цялата позиция на народния представител Александър Симов:", "date": "2018.05.24", "title": "Червен депутат: Слави Трифонов и ГЕРБ са духовни близнаци, кръвни роднини по чалга"}
{"url": "https://offnews.bg/sviat/makron-na-poseshtenie-v-rusia-681317.html", "text": "Руският президент Владимир Путин посрещна френския си колега Еманюел Макрон и съпругата му Брижит в бляскавия Константиновски дворец в Стрелна, югозападно от Санкт Петербург, предаде Франс прес, цитирана от БТА.Първото посещение на френския президент в Русия ще продължи два дни. То ще участва в Петербургския международния икономически форум. Придружаван от внушителна бизнес делегация, френският президент ще покаже волята си да продължи да прави бизнес с Русия въпреки твърде обтегнатите отношения, без обаче да отбягва трудните теми, отбелязва агенцията.\"Независимо дали става дума за Украйна, Близкия изток, иранската криза или ситуацията в Сирия, или за начина, по който се отнасяме към модерния мултилатерализъм, аз мисля, че трябва да работим заедно за общи инициативи\", каза Макрон в началото на срещата с Путин.\"Отношенията ни се развиват въпреки трудностите\", подчерта Путин и добави, че двамата ще разискват \"ключови международни въпроси, чието решаване е в интерес и на Франция, и на Русия\".", "date": "2018.05.24", "title": "Макрон на посещение в Русия"}
{"url": "https://offnews.bg/kultura/prezidentat-da-sme-neprimirimi-kam-nevezhestvoto-borbata-s-nego-zapo-681285.html", "text": "Да сме непримирими към невежеството, борбата с което започва от правописа, минава през богатството на речника ни, през натрупването на знание и води до свобода на духа. За това призова президентът ген. Румен Радев в словото си на официалната церемония по повод Деня на българската просвета и култура и на славянската писменост пред Националната библиотека \"Св. св. Кирил и Методий\" в София.Държавният глава говори след прочитането на слово от името на патриарх Неофит пред събралите се близо 2 000 деца, учители, родители, политици и журналисти, застанал в подножието на паметника на Светите братя пред библиотеката.Церемонията започна към 11 ч., след като шествието от деца, учители, родители стигна от Археологическия музей до района на библиотеката. За да стигнат до тревата, хората минаваха през метални детектори, разположени на тротоара на бул. \"Цар Освободител\", до Ректората на Софийския университет. Те се струпаха около метални ограждения и бяло-червени ленти, които ги спираха да се приближат до говорещите пред микрофоните. Полицаи също внимаваха никой да не преминава.Оттам множеството чу изпълнението на \"Многая лета\" след словата, произнесени от името на патриарха, след което се насладиха и на \"Върви, народе възродени\" в изпълнение на младежката хорова капела към Националното музикално училище „Любомир Пипков” с диригент Татяна Христова.Следващата стъпка е речникът, посочи президентът и допълни, че \"когато думите изпадат в забрава, с тях си отива и част от света\".Третата стъпка е знанието, а четвъртата и най-важната - свободата на духа, посочи Радев и подчерта, че тя не се дава даров, нито е завинаги.\"По пътя на духа и знанието всички ние, българите, имаме една щастлива орис: нашият език. Тази реч „омайна и сладка“, на която ние мислим, обичаме, откриваме, сънуваме и която трябва да съхраняваме, защото днес все по-често пишем нехайно, говорим с шепа думи, а знанието все по-рядко се цени. Чудно ли е тогава, че все по-малко чуваме истината?\", попита президентът и пожела на учениците и останалите българи да бъдат „сеятели на правдата“, грамотни, свободни и достойни.Думата преди президента имаше домакинът - столичният кмет Йорданка Фандъкова, която честити празника на словото, книжовността и съзиданието с думите:\"27 години преди Освобождението на България нашите възрожденци започват да празнуват великото дело на светите братя Кирил и Методий и, както пише в своите спомени българският учител Йоаким Груев: \"От година на година тържественото празнуване се обобщи из цяла България и от училищен празник, какъвто беше в началото, достигна до всеобщ народен Великден\".Тази великденска тържественост на деня, както по-късно ще я нарече Иван Вазов, се усеща и тук днес - посочи Фандъкова. - Това е нашият просветен Великден и всеки 24 май ние празнуваме възраждането на знанието като сила и духовно единство, като общ словесен небосвод, който ни прави народ с бъдеще.\"Фандъкова - бивш директор на столичното 73-о училище и министър на образованието - засегна и въпроса за реформата в образованието с думите, че всичко се свежда до една цел: \"да възродим учителската професия като мисия, да върнем онзи заряд, който българските учители винаги са имали на лидери, които водят, които показват посоки, които откриват хоризонти пред нашите деца и пред нас, като нация\".Образованието е най-истинската кауза, а \"голямата промяна започва в момента, в който вратата на класната стая се затвори и учителят застане срещу онези 30 изпитателни, любопитни или разсеяни детски погледи и те заедно се превърнат в един клас, в една общност\", каза тя.Столичният кмет се обърна към децата и учениците с призива: \"Станете участници това откривателство, в което ще научите най-важното - какви искате да бъдете, знаещи, непримирими, добри хора, смелчаци, които държат на думата си, търсачи, които строят мечтите си\".\"Запомнете, смартфоните не са по-умни от вас, нито могат повече от вас, не им давайте да управляват живота ви. Модерният виртуален хейт не ни прави нито знаещи, нито истински критични. Думите, които имат силата да променят, са в общуването, което създава общност на съзидание, на споделяне и на градеж.\"Продължава на стр. 2", "date": "2018.05.24", "title": "Президентът: Да сме непримирими към невежеството, борбата с него започва от правописа"}
{"url": "https://offnews.bg/futbol/pfk-levski-otpraznuva-104-ata-si-godishnina-681292.html", "text": "Столичният футболен клуб Левски празнува днес, 24 май, 104 години от основаването си. По този повод привърженици, шефове и футболисти от всички възрасти, се събраха на могилката край НДК, където е бил основан клубът на 24 май 1914 година.Там бяха поднесени цветя и венци. Кулминацията на тържествата се очертава да бъде тази вечер, когато Левски посреща Черно море в баража за последната квота за участие в Лига Европа. Тя ще се реши в един мач, а съперникът е доста сериозен, а напрежението във футболистите на Делио Роси ще е огромно, за да не разочароват своите привърженици.\"104-годишнината отбелязва нарастването на годините на клуба. С нарастването на годините нарастват и очакванията. Надявам се, че ще продължим пътя за възходящото развитие на клуба. Резултатът от финала за Купата на България охлади малко нашето настроение, но като цяло мисля, че Левски се развива в правилна посока.Надявам се, че футболистите ни са спокойни, но не отпуснати преди мача с Черно море. Бъдещето на Делио Роси не е директно свързано с този мач.Разбира се, мачът довечера е вододел. Участието в Лига Европа за нас е задължително. Нашето желание е да си извлечем поуките от този сезон и да не ги допускаме през следващите. Оферти за Роман Прохазка и Васил Панайотов има разменени, водят се разговори.Лицензът на клуба за следващата година е издаден вече. Обсъжда се опцията за спортно-технически директор, това не е спекулация, аз го казах на една пресконференция. Не е Кирил Вангелов фаворитът за този пост. Не смятам, че това нещо ще стане с конкурс. Не сме обсъждали името на Наско Сираков\", каза след церемонията изпълнителният директор на Левски Красимир Иванов.", "date": "2018.05.24", "title": "ПФК Левски отпразнува 104-ата си годишнина"}
{"url": "https://offnews.bg/obshtestvo/slantce-na-moreto-dazhd-i-gramotevitci-v-zapadna-balgaria-681244.html", "text": "След вчерашните летни температури през днешния празничен ден ще захладнее и ще вали дъжд.Облачно време и превалявания придружени с гръмотевици се очакват в Западна България. Валежите ще са по-интензивни в планинските райони и в часовете около и след обяд. Вечерта явленията ще затихват.В източните райони ще е предимно слънчево. Ще духа слаб до умерен вятър от изток-североизток.Максималните температури ще са между 24° и 29°, в София се очаква градусите да достигнат 22-23.В планините ще е предимно облачно с превалявания от дъжд, на места придружени с гръмотевици. Без валежи и с повече слънце ще се задържи в масивите в източните райони. Вечерта явленията ще отслабнат. Ще духа до умерен източен вятър. Максималната температура на височина 1200 метра ще е около 17°, а на 2000 метра – около 10°.По Черноморието ще бъде предимно слънчево с по-значителни увеличения на облачността в южните райони. Валежи са малко вероятни. Ще духа умерен североизточен вятър, който вечерта ще отслабне. Максималните температури на въздуха ще са между 22° и 25°. Температурата на морската вода е 20-22°. Вълнението на морето ще е 2 бала.", "date": "2018.05.24", "title": "Слънце - на морето, дъжд и гръмотевици - в Западна България"}
{"url": "https://offnews.bg/obshtestvo/borisov-blagodaril-na-kitajskia-poslanik-za-izdirvaneto-na-boian-petro-681283.html", "text": "Премиерът Бойко Борисов се срещна и благодари на китайския посланик Джай Хайджоу за съдействието за организирането и провеждането на спасителната акция за намиране на алпиниста Боян Петров.Бояй Петров изчезва в началото на май при опит да изкачи най-ниския осемхилядник - връх Шиша Пангма. Организирането на акцията по спасяването му беше възпрепятствана от лошото време, но по време на издирването му Китай за пръв път докусна непалски хеликоптер в небето си. Въпреки това Петров не беше открит, а акцията беше прекратена на 16 май.По време на срещата си с китайския посланик Борисов е подчертал, че българското правителство оценява високо усилията на китайските власти и институции, които обезпечиха издирвателната акция по въздух и суша.", "date": "2018.05.24", "title": "Борисов благодарил на китайския посланик за издирването на Боян Петров"}
{"url": "https://offnews.bg/na-tozi-den/24-maj-registriran-e-futbolen-klub-levski-681175.html", "text": "На този ден през 1914-та година е регистриран футболният клуб \"Левски\".Основан е от група млади гимназисти и кръстен на българския революционер и национален герой Васил Левски.Откакто е основан, Левски София е единственият отбор, който през всичките 94 футболни шампионата на България е играл или в първа Софийска футболна дивизия, или в Националната „А“ група.Левски има спечелени общо 73 големи национални трофея (национален рекорд): 26 пъти шампион на страната, 25 Национални купи (национален рекорд), три Суперкупи на България, единадесет пъти Първенство на София, три Купи на Съветската армия, една Купа на НРБ и четири пъти Купата Улпия Сердика.Вижте повече от \"Българска история\" - ", "date": "2018.05.24", "title": "24 май - Регистриран е футболен клуб 'Левски'"}
{"url": "https://offnews.bg/kultura/preporachvame-vi-vrachvane-na-nagradite-zlatno-pero-681243.html", "text": "В деня на българската просвета и култура и на славянската писменост за 23-та поредна година „Кантус Фирмус“ и галерия „Макта“ с медийното партньорство на Classic FM радио ще връчат наградите „Златно перо”. 24-ма изтъкнати творци от сферата на музиката, театъра, литературата, изобразителното изкуство и журналистиката ще получат престижното отличие за техния принос към българската култура.Отличията ще бъдат връчени на официална церемония, която ще се състои под купола на Ларгото (пл. „Независимост”) в София от 17.00 ч.Призът представлява изящна брошка във формата на писец и се изработва от 24-каратово злато.Сред наградените тази година са големият български композитор Александър Текелиев, оперната прима Габриела Георгиева, актрисата Слава Рачева, писателят Милен Русков, певицата Йорданка Христова, художникът Христо Йотов, актьорът Юлиан Вергов и др.По традиция, една от наградите „Златно перо“ се определя от слушателите на Classic FM радио чрез гласуване по електронен път. Техният избор за носител на 24-тата награда ще бъде обявен на самата церемония.Събитието е с вход свободен. В програмата ще участват Детският филхармоничен хор с диригент Славил Димитров, солисти от Националния музикален театър и някои от носителите на наградата.Церемонията „Златно перо“ е част от програмата на Европейския музикален фестивал, включен в Календара на културните събития на Столичната община за 2018 г. Съорганизатор на форума е Министерството на културата на Република България.", "date": "2018.05.24", "title": "Препоръчваме ви: Връчване на наградите 'Златно перо'"}
{"url": "https://offnews.bg/kultura/5-filma-koito-da-gledate-tova-liato-video-681291.html", "text": "Лятото наближава, а с него и премиерите на едни от най-чаканите филми за годината.Ако сте фен на седмото изкуство, тези 5 проекта определено трябва да бъдат в списъка ви със задачи за лято' 18. 1. Дедпул 2Райън Рейнолдс се връща като подривен супергерой със сурово чувство за хумор и този път събира свой собствен екип. Премиерата на филма беше на 18 май.2. Соло: История от Междузвездни войниИсторията за младия Хан Соло е една от премиерите, върху които са се фокусирали всички филмови критици и фенове на киното. Дали филмът ще бъде добро допълнение към \"Междузвездни войни\" предстои да видим. Премиерата е утре.3. Джурасик свят: Рухналото кралствоВ петата част от фантастичната поредица \"Джурасик парк\" актьорът Крис Прат влиза в ролята на Оуен Брейди. Заедно с приятелката си Клеър Деарнг (Брайс Далас Хауърд) създават спасителна организация, с която да спасят динозаврите. Филмът ще \"изреве\" в кината на 22 юни.4. Mamma Mia: Отново заедноКристина, Аманда Сайфрид и Джули Уолтърс се присъединяват към Шер и Мерил Стрийп в тази романтична музикална комедия, в която млада бременна жена разбира за бременността на майка й със самата нея. Продължението на филма от 2008 година ще бъде по кината на 20 юли.5. ДрейфКакво се случва, когато смесите един от най-ужасяващите урагани в света с любовна история? Ще разберете на 1 юни, когато този филм, създаден по истинска история, ще се появи по кината.", "date": "2018.05.24", "title": "5 филма, които да гледате това лято (видео)"}
{"url": "https://offnews.bg/sviat/raketata-svalila-malajzijskia-samolet-nad-ukrajna-doshla-ot-ruska-vo-681295.html", "text": "Международен екип от следователи заяви, че чрез внимателен анализ на видеозаписи е установено, че ракетата \"Бук\", която преди четири години е свалила самолета на малайзийските линии, изпълняващ полет MH17, е била докарана от базирана в Русия руска военна част, предаде Асошиейтед прес, цитирана от БТА.Ракетата е била на въоръжение на руската 53-а зенитна ракетна бригада, базирана край град Курск, съобщи Вилберт Паулисен от холандската национална полиция.Следователите показаха и филм, проследяващ пътя на ракетата от Курск до Източна Украйна. Паулисен представи неокончателните резултати от разследването на свалянето на малайзийски самолет, изпълняващ полет МН17. Пътническият самолет, летящ от Амстердам за Куала Лумпур, бе ударен от ракета над Източна Украйна на 17 юли 2014 г. Загинаха всички на борда - 298 души пътници и екипаж.Русия отрича да е замесена в свалянето на самолета.Холандският прокурор Фред Вестербеке обясни, че има съществен напредък в разследването, но още не може да се каже кой и защо е свалил самолета.Заподозрени във връзка с катастрофата са няколко десетки души, каза прокурорът.", "date": "2018.05.24", "title": "Ракетата, свалила малайзийския самолет над Украйна, дошла от руска военна база в Курск"}
{"url": "https://offnews.bg/politika/donchev-vreme-e-za-obshta-evropejska-politika-za-administratciata-681296.html", "text": "Началото на инициатива на ЕК за ускоряване изграждането на административен капацитет за управление на европейските средства през следващия програмен период обяви комисарят по околна среда, морско дело и рибарство Кармену Вела по време на конференция за доброто управление на политиката по сближаване на ЕС, в която участва и вицепремиерът Томислав Дончев.Първата фаза на инициативата е на стойност 900 хил. евро.Пет управляващи органа на оперативни програми от България, Гърция, Полша, Хърватия и Испания ще получат подкрепа от Европейската комисия за допълнително укрепване на административния си капацитет чрез използване на експертизата на Организацията на икономическо сътрудничество и развитие (ОИСР). От българска страна за участие в инициативата е одобрена на ОП „Региони в растеж“ 2014-2020.„Ние носим отговорността да гарантираме, че Кохезионната политика ще продължава да подобрява ежедневието на нашите граждани и ще има конкретни резултати в европейските региони“, заяви комисар Вела. По думите му едно инвестирано евро днес ще генерира близо три евро допълнителен БВП след 10 години.През 2018 г. политиката на сближаване на ЕС отбелязва 30 години от създаването си. Тя е най-важният инвестиционен инструмент на ЕС, който подкрепя икономическия растеж, създаването на работни места, конкурентоспособността и намаляване на различията между страните-членки.За настоящия програмен период до 2020 г. по линия на Кохезионната политика ще бъдат инвестирани 351,8 млрд. евро в европейските региони, от които 7,4 млрд. евро в България.Кохезионната е само инвестиционен процес, но и училище за администрацията, защото управлението на европейските пари внася нов манталитет, разбиране, култура и навици в администрациите на всички държави-членки, каза вицепремиерът Дончев и подчерта, че е време политиката по отношение на администрациите в ЕС да е обща европейска политика и да има минимален стандарт, на който да отговаря всяка една администрация в държавите-членки на ЕС.", "date": "2018.05.24", "title": "Дончев: Време е за обща европейска политика за администрацията"}
{"url": "https://offnews.bg/obshtestvo/shestvieto-za-24-maj-promenia-dvizhenieto-v-sofia-681131.html", "text": "Тържественото шествие по повод Деня на българската просвета и култура и на славянската писменост днес променя движението в София. Забранява се престоят и паркирането до приключване на мероприятието: на ул. „Оборище” между ул. „Кракра” и бул. „Васил Левски” от страната на Националната библиотека, с изключение на автомобилите на снимачния екип, на ул. „Шипка” между ул. „Кракра” и бул. „Васил Левски” от страната на Националната библиотека и на паркинга зад Националната библиотека. И още: На всички паркинги на пл. „Княз Александър І”; паркинга на пл. „Атанас Буров” и паркинга на ул. „Княз Александър І” между бул. „Цар Освободител” и ул. „Московска”.Празничното шествие ще се проведе от 10.00 часа от площада пред Археологическия музей по бул. “Цар Освободител”, бул. “Васил Левски” до паметника на „Св. Св. Кирил и Методий” пред Националната библиотека.- бул. „Цар Освободител” между бул. „В. Левски” и пл. „Независимост”;- ул. „Аксаков” между ул. „Г. Бенковски” и ул. „Дякон Игнатий”;- ул. „Г. Бенковски” между ул. „Аксаков” и бул. „Цар Освободител”;- ул. „Леге” между ул. „Съборна” и пл. „Атанас Буров”;- ул. „Дякон Игнатий” между ул. „Аксаков” и бул. „Цар Освободител”;- ул. „15 ноември” между бул. „Цар Освободител” и пл. „Св. Ал. Невски”;- ул. „Кн. Александър І” между ул. „Съборна” и пл. „Кн. Александър І”.От 09.00 до 10.30 часа, с изключение на колите на масов градски транспорт, по:- бул. „Васил Левски” между бул. „Цар Освободител” и бул. „Янко Сакъзов”.- ул. „Оборище” между ул. „Кракра” и пл. „Св. Ал. Невски”;- ул. „Шипка” между бул. „Васил Левски” и ул. „Кракра”.- бул. „Васил Левски” между бул. „Цар Освободител” и бул. „Янко Сакъзов”.- ул. „Оборище” между ул. „Кракра” и пл. „Св. Ал. Невски”, с изключение на тролейбусите;- ул. „Шипка” между бул. „Васил Левски” и ул. „Кракра”.От 10.30 до 12.00 часа се променят частично маршрутите на автобусни линии №№ 9, 280 и 306 и на тролейбусни линии №№ 1, 2, 4 и 11. Столичната дирекция на вътрешните работи осигурява охрана и постове за контрол и регулиране на движението на възловите кръстовища, като съвместно с линейния контрол на „Център за градска мобилност” ЕАД ще спират и възстановяват поетапно движението на пътните превозни средства в зависимост от преминаването на участниците в шествието. Синя и зелена зона няма да работят, съобщи ЦГМ. ", "date": "2018.05.24", "title": "Шествието за 24 май променя движението в София"}
{"url": "https://offnews.bg/obshtestvo/tcarkvata-pochita-sv-simeon-divnogoretc-681231.html", "text": "Църквата почита днес Св. Симеон Стълпник, Дивногорец. Наречен е така, защото се подвизавал на стълп-кула, построен на планината Дивна. Симеон се родил в Антиохия Сирийска в 522 година. Майка му Марта след смъртта на мъжа си, загинал под развалините на своята къща по време на земетресение, възпитавала сина си в гореща любов към Бога. Когато Симеон бил на пет години, майка му го поверила на светия старец Йоан Стълпник, който се подвизавал в пустинята. Подражавайки му, Симеон пожелал подобен подвиг и скоро надминал своя учител с истинско ангелско търпение. Минали шест години и той поискал по-висок стълп, за да се отстрани повече от земята. Построили му друг стълп, висок 40 лакти. Като прекарал на него осем години, Симеон по божествено откровение отишъл в Дивна гора, в околностите на Антиохия, и там – на висок хълм – основал обител и стълп върху скала.Младият подвижник получавал свише велики откровения. Той се изпълнил с мъдрост, а народът, който се събирал около стълпа, благоговейно слушал неговите поучения. Стълпникът се отегчавал от своята слава и от честите посещения на народа, затова и поискал да се пресели на Дивна гора като по-усамотено място; но и там народът идвал при него, а той никому не отказвал помощ – с добра дума, с изцеление или с предупреждение. С прозорливост той предсказвал бъдещи събития. Така той предсказал смъртта на антиохийския архиепископ и земетресението, което разрушило Антиохия.Св. Симеон приел по откровение свише свещенически сан на 33 години от селевкийския епископ Дионисий, макар по-рано да отказвал тази чест. Светителят го завел в църква, там го посветил в свещенически чин и с пеене на псалми отново бил изведен на стълпа, на който преподобни Симеон в продължение на 70 години непрекъснато извършвал своя велик подвиг до блажената си смърт в 596 година.", "date": "2018.05.24", "title": "Църквата почита Св. Симеон Дивногорец"}
{"url": "https://offnews.bg/nashite-avtori/res-xlvii-butci-borisov-liza-dzherard-i-dzhaksan-polak-681272.html", "text": "Предписанията на мъдростта, винаги предписанията на мъдростта. Нашето необуздано, “пупаво” време, е сякаш присадено върху старото: а с опредметяването си чрез т. нар. “дигитална революция” се превръща в чудовище, изправено от нас самите срещу самите нас; хаотична орисия, от която спасение няма дори в бездействието.***Дори да призовем даоистите, те нямат готов отговор как да продължим да живеем “тук и сега” (както пеят D2): върховенството не е на калокагатията, и съвсем не на закона. Каквито и усилия да вложим ние, разумните, няма да успеем.***И е време да си го признаем: решават други, селяните - на Брьогел Стария, онези от последната реплика в оригиналния “The Magnificent Seven”.***Не просто държавата - страната България е завладяна и мафиотски поробена. Но има и по-лошо, ако подълбаем: поробена е идеята за “кошерен ум”, както и идеята за каквато и да е българска сублимация, освен “външнополитическите” простотии на Буци. Мафиотската дебела триада осъжда както любопитството, така и жаждата ни за страдания. Наситеният робски живот противоречи на Дао; казва ни го Лаодзъ, най-нормалният и спокоен човек в историята. А ние, като християни (не че у нас се разбира какво е православие), ставаме сякаш наследници на средновековните флагеланти. Без да искаме, прибягваме до все по-изтънчени мъчения, за да съзнаем и опознаем себе си.***Или пък да продължим да живеем в ступора на ГЕРБ-БСП-ДПС etc. Който всички те, съзнателно или не, наричат “стабилност”.***“Брежневска” стабилност, no less.***Ние все повече сe превръщаме в “Чоранови хора”: броим се за цивилизовани, но цивилизованият не разполага с нито миг от времето си, особено след дигиталната революция, в която е роб на смартфона си. Нещо като каторжници в отпуск, обзети от тегавината на far niente. Без dolce.***Няма да стане без усилие, без онова “and the poor will toil”, за което пее Ди Едж във “Van Diemen’s Land”. (Която всъщност в оригинал е балада на британските престъпници, завлечени в Австралия, но все тая.)***Времето без съмнение е пупаво: църквата е изгубила монопола си над Ада; част сме от съюз, който почива на неуспеха на квиетизма, това нечовешко европейско съответсвие на даоизма. Ние, българите, сме – или поне се държим – като глупава, незряла нация; нация, която загърбва културните си корени и развива непоносимост към същината. И към съзецателното подчинение, която тази същина предполага.***Нация от човеци без човек вътре. Все повече.***Нация без капка жажда за абсолют: нито образованието ни вълнува, нито истинските тревоги на сегашния свят. Никакви изгледи за единство на идеите и действието. Чалга-физичен дух, който не се вълнува от големите неща, камо ли от дреболии като представката “мета”.***Държава без еволюиращ абсолют, без хегеловата ерес, без философия на собствените си рефлексии. Държава (и нация), завладяна единствено от треската на видимото.***Без обаята на културната лудост, на миговете на refinement.***Не ми се пише повече. Но ще продължа, понеже предния път обещах нещо за Джаксън Полък. Една парентеза: Полък нямаше да бъде велик художник без своя mental doc, Joseph L. Henderson. Целият Джаксън е плод на юнговата психология; самата идея да рисува поантилистки е сякаш отрицание на фройдизма, за сметка на “юнгизма” и юнговия “автоматизъм” (открит инстинктивно и от сюрреалистите).***Полък няма как да бъде разбран – ако изобщо – без неговите delvings into индианската американска култура. Както и без разбиране за кубистите и немските експресионисти: той сам казва, че няма такова нещо като “американска живопис”, тя е производна на европейската; но с уговорката, че говорим за периода между двете световни войни.***(Да обясня за по-неумните и некрасивите: модерното/абстрактно изкуство изисква единствено мета-общуване; за разлика от “реалистичното”, в което гледащият се самоидентифицира/свързва с познатото гледано. Едното не изключва другото и т.н.)***Личната битка на Полък е да намери собствен визуален език – той търси father figure и я намира в Пикасо. Но надхвърля подражателството – развива автономен стил, който страни от влияния на дотогавашни творци. Развива се и не понася нито френския “ташизъм”, нито Art Informel. Накратко, според Полък, модернистите правят две важни неща: използват нови техники, и второ, да го цитираме в оригинал, “(we) give immediate expression to our emotions rather than merely illustrating them”.***Да опитаме все пак да схванем Полък в контекста на общата история на изкуството: той не просто плиска поантилистки боите си върху огромни платна, а иска и да ни съобщи, че изкуството трябва да е и бягство от разумното и механичното. В този смисъл аз съм съгласен с Клее, че художникът не може да замисли отнапред творбата си, а тя трябва да “израсне” сама. Резултатът може да се стори чудовищен на непосветения човек, но ако той се отърси от предубежденията и даде воля на фантазията си, не е изключено да съпреживее странните съновидения на Полък, този невъзпят гений на модернизма.***Като споменахме Фройд – преди да се впуснем в нашите си, гербаджийски простотии, начело с Еднокнижния Буци, да припомня един по моему велик стих от едно парче на Блу Ойстър Кълт – “Freud, have mercy on my soul”.***И като казахме “гербаджийски”: всичко, което сегашната власт върши, е ephemera, нищо и половина.***Как да се справим с колективистичната държава, в която правилата са често недоизказани и традиционалистки, т.е. с висококонтекстуалното общуване, което ни запраща в дъното на Европа? Как? Anyone?***И още: как да се справим с Борисов, чийто ум функционира като на средния циганин? Последният, когато не спи, през цялото време мисли какво и как да открадне. И как да попитаме като Оби-Уан (тва специално за “избирателите” на ГЕРБ): “Кой е по-глупав - глупакът или този, който го следва?”***Еднокнижния дрънка нереални тъпотии, без реален резултат за България. Нито присъединяване към Шенгенското споразумение, нито сваляне на мониторинга върху нереформираната ни съдебна система. А “на сичкото отгоре” дори отказваме да се включим към Европейския банков съюз, щот така ще му се разпадне сичко, т.е. няма да може да гепи и през банките. Всички знаем кои са тези банки.***АЕЦ “Белене” в три изречения. Едмънд Бърк: “Обществото е договор между мъртвите, живите и неродените”. Помислете поне за неродените. И всички на протест под прозорците на Тапира, който - в тихо съглашателство с другите мръсни копелета от БСП и ДПС - краде бъдещето на неродените.***Ето какво става: (опит за) пълен контрол върху медиите. Плюс някои бизнес-подробности – Буци и Пееф усещат, че Нова им се изплъзва (щот Келнер е поне 30 пъти по-гоУем), hence – атаката срещу Васил Божков (нов “ротфронт”), за да обезценят въпросната медия. (Подозрението е, че Божков е развалил съдружието и не си плаща, но не знаят с кого си имат работа.) Е тва е “националноотговорен капитал” по буцевски – пазят си “капитала”, съответно гонят всички външни инвеститори.***Сега се облизват и за bTV.***ЧЕЗ, между другото, беше нещо подобно – да прогоним чехите чрез подставени личица, Гинки, Минки и т.н. Hence пак – никоя банка не смее да финансира тази сделка. Целта е всичко да се прилапа чрез свои олигарси – включително чрез един от основните инструменти, КЗК.***Но има нещо, заради което не могат да спят и лекичко се насират насън – дали американците ще действат по закона “Магнитски”, щот така ще излезе на светло чудовищната далавера КТБ. За която, впрочем, каквото и да стане, вече платихте вие.***Базов (дали и той не е “Чоранов”?) проблем: корупцията отдавна е част от манталитета на всички видове Балкани, западни или не – и могат да я изкоренят само бъдещите поколения, или поне да я вкарат в някакви “нормални” рамки. Засега си оставаме с дребни бушони – тук некъв благоевградски катаджия, там неква кметица на “Младост”.***Цветановска република.***Да съобщя и най-важното: в момента държавата се управлява де факто от ковчежниците на ГЕРБ. Както в София, така и навред. И чрез рекетьорски гербаджийски организацийки, включително чисто новата КПКОНПИ. Буци почва да се светва, че далаверата си отива; ерго, Белене и обръщане към Путин. Но Путин помни, че му спряха Южен поток и му взеха към 200 милиона “консултантски” вперед. И подозирам, че Путин не обича да губи пари. Ако бях на мястото на Буци в момента, щях много да се притеснявам.***Да напомня и онова на Михник: който се ръкува с Путин, да си преброи пръстите след това. И едно послание към президента Радев – той явно забрави основния постулат в проституцията, “деньги вперед”. И сега отишъл, извършил услугата, а те го подритват и “денег нет, но вы держитесь”. Само поразмазан грим. В тва отношение Буци е много по-голяма “професионалистка”, както ще стане ясно и на 30 май, при евентуалната му среща с руския самодържец.***За Радев в Русия, впрочем, ще цитирам с поклон един чудесен коментар в “Дневник” на човек с ника “Norman Granz” (надявам се, че не би имал нещо против): “Един натовски генерал позволява на руската преса да го рита като парцал, на руски политици да го наричат с обидни имена и да се гаврят с родината му, на руския лъжедуховник от КГБ да му думка с юмрук по масата, и пак тича да целува ръце, че и по-надолу, че и още по-отдире… Такъв срам България не помни от знаменитата фраза на правешкия многотомен мислител: “Бех в Москва и другара Брежнев така ме дра…”***Но пак към Буци: “Президентът е в Москва, а протестът е срещу мен”, недоумява той. Па и нагъл, на сичкото отгоре.***Тоя европредседател е крайно време да стане зицпредседател Фунт. Първо “жизненоважен проект”, после “гьол” и “аз лично три проекта съм им спрял”, после пак трябва да го правим, сега и посещение в Русия. Ако утре му издърпат мутренските уши от Вашингтон, може пак да говорим за “гьол”. Типична… хм, “балансьорка”.***Метафизично обяснение: ние, българите, трябва да сме извършили нкакъв много страшен, библейски грях, че Господ да ни прати пакетно тоя тапир, ГЕРБ, БСП и ДПС. Имам усещането за presque vu.***А току-що и от ЕЦБ му казаха “не ставате, щот сте корумпета, сополанковци и припадачи - от първия до последния”. (Според широката моя карлсонова трактовка, разбира се, но смисълът е същият.)***Но: едно от най-отвратителните неща в момента е следното (и то впрочем не е спирало). Повечето лидери и политици “вдясно” и до ден-днешен се чудят как да духнат на Буци, и кой е най-добър в дисциплината “устата да не знае какво прави ръката”. Срещу сравнително дребни суми. Познавам повечето от тях, trust me.***David Hume, have mercy on my soul.***Но хайде стига простотии. Преди броени дни разговарях със самата Лиза Джерърд (благодарение на музикалния магьосник Петър Дундаков) – и разбрах, че не само ще има нов албум на Dead Can Dance, но и че синкретизмът в попкултурата е жив. Това е добрата новина.***И, разбира се, честит 24 май – денят на българския логос, денят на Българското изобщо.Още на facebook.com/ivailo.noisy.tsvetkovNB! Адвокатът на OFFNews.bg напомня: препечатването на този текст (изцяло или отчасти) става само с изрично писмено разрешение от OFFNews.bg и автора.", "date": "2018.05.24", "title": "Res XLVII: Буци Борисов, Лиза Джерърд и Джаксън Полък"}
{"url": "https://offnews.bg/nashite-avtori/zashto-ne-triabva-da-se-chete-681241.html", "text": "Напълно излишно е четенето, защото не води до нищо смислено. В четенето няма нищо полезно. Размива фокуса от важните неща в живота.Нека видим:За какво ти е да знаеш кой печели във „Война и мир“, ако не е Левски или ЦСКА? За какво ти е да знаеш коя е „Ана Каренина“, ако ѝ нямаш телефона? А ако не пуска – все тая.За какво ти е да знаеш какво е „Полет над кукувиче гнездо“? Да не си некъв орнитолог (такъв, дето се занимава с врабчета), баси? И като казах врабчета, к'во ти пука кои са „Ние врабчетата“? Ми вие сте врабчета, ние не сме и толкоз!Какво ти дреме къде се е провеждал „Пикник край пътя“, ако никой не те е поканил? Поне пиенето на корем ли е било?Защо ти трябва да знаеш какво е „Под игото“? Нека си слагат каквото си искат под него. Нали така? Демокрация е, ебаси.Какво значение има за теб „Железният светилник“? Днес сме на диодно осветление, алоу! Ти за ЛЕД лампа не си ли чувал бе, динозавър?Или пък какви са тези „Немили-недраги“! Ми то си е ясно и без четене. Щом са немили-недраги, значи са го окъсали здраво. Сигурно са се овъртолили в кредити или нещо са болни. Теб какво те интересува? Да се оправят!„История славянобългарска“? Е, нали историята се учи по история, не по литература. Ало, министерството? Пак ли ще се дразним?Или пък „Даваш ли, даваш, балканджи Йово“? Кво да го четем като той или ще даде или няма да даде. Никакъв съспенс. Нищо. (Не дава и го утрепват – спойлер)„Гордост и предразсъдъци“? Тези сме ги гледали по поп-фолк тв.„Идиот“? Не ме интересува Достоевски! Ти на кого ще викаш идиот бе?Виж, „Винету“ е друго нещо. „Винету“ е пич и там има какво да се научи за живота. Добре е да се прочете, ама откакто го има на филм, няма смисъл от книгата.Колкото до буквите, те са си ок. Има талончета за търкане с букви и там се печели яко. Ама ако не търкаш, кво ти пука? Затова бойкот!Виж, цифрите са друга работа – плюс, минус, ДДС – все сериозни работи. Дори хората са измислили калкулатор за цифрите, за да смятат по-лесно. А да са измислили калкулатор за буквите, за да е четенето по-лесно? А?Ако на някой му се чете – да ходи да си празнува. Ама по-тихо, за да не пречи на съвременните хора, които си пият пиенето. А довечера може и по едно порно да се свали, че нали е празник. И за там четене не е необходимо. Гаранция.", "date": "2018.05.24", "title": "Защо не трябва да се чете"}
{"url": "https://offnews.bg/obshtestvo/vhod-svoboden-v-obshtinskite-muzei-i-zoologicheskata-gradina-na-sofia-681274.html", "text": "Днес общинските музеи и галерии ще работят с безплатен вход по повод Деня на българската просвета и култура и на славянската писменост, съобщиха от общината.Столичаните и гостите на града ще могат да посетят с вход свободен Зоологическата градина – София, парка музей „Врана“, Регионалния исторически музей – София и Софийската градска художествена галерия.В Регионалния исторически музей могат да бъдат видени както важни експонати, свързани с историята на града, така и изложба, посветена на археологията на София и Софийско, софийската шевица; изложба, свързана с неолитното селище в Слатина \"В зората на европейската цивилизация: Слатина – София на 8 хиляди години\".В Зоопарка с обновени местообитания са големите котки, сурикатите и бодливите свинчета.", "date": "2018.05.24", "title": "Вход свободен в общинските музеи и Зоологическата градина на София"}
{"url": "https://offnews.bg/ikonomika/v-megakompaniata-na-oligarha-deripaska-letiat-ostavki-pred-falit-e-681273.html", "text": "Най-големият производител на алуминий в Русия, компанията на близкия до руския президент Владимир Путин олигарх Олег Дерипаска \"Русал\", обяви, че главният изпълнителен директор и седем членове на борда са напуснали постовете си. Наред с това гигантът предупреди, че може да има проблеми при обслужването на дълговете си в следствие на влиянието на санкциите в САЩ, съобщи Ройтерс.На 6 април влязоха в сила санкции срещу \"Русал\" и забрана за клиенти в САЩ да продължат да купуват от руския метал. Така се стигна до най-високите цени на алуминия за последните почти седем години.От \"Русал\" обявиха, че Александра Бурико, която пое поста на главен изпълнителен директор през март, е подала оставка, а от вчера на мястото ѝ вече е Евгени Никитин.До борсата в Хонконг е изпратено уведомление и че още седем от членовете на борда на мегакомпанията се оттеглят, считано от 28 юни.Министерството на финансите на САЩ даде на американските клиенти на компанията срок до 23 октомври да прекратят бизнеса си с \"Русал\" и обяви, че ще обмисли отмяната на санкциите, ако Дерипаска отстъпи контрола над компанията.\"Възможностите за предоставяне на финансиране на групата при търговски приемливи условия ще бъдат много ограничени. Компанията може да не е в състояние да поддържа оперативните си резултати на определено ниво, необходимо за обслужване и погасяване на задлъжнялостта си\", заявяват от руския алуминиев гигант.", "date": "2018.05.24", "title": "В мегакомпанията на олигарха Дерипаска летят оставки, пред фалит е"}
{"url": "https://offnews.bg/sviat/dve-zhertvi-18-raneni-pri-sblasak-na-vlak-i-tir-v-italia-681275.html", "text": "Двама души загинаха, а 18 бяха ранени, когато регионален влак и ТИР се сблъскаха в северния италиански регион Пиемонт, съобщи \"Ройтерс\".Влакът дерайлирал, след като се блъснал в спрял на жп прелез камион. Бариерата била спусната преди наближаването на влака, но по неизвестни причини камионът се врязал в нея и спрял на релсите.И шофьорът, и машинистът са загинали, уточнява информационната агенция.ТИР-ът е с литовска регистрация, пътувал е за склад недалеч от мястото на инцидента.", "date": "2018.05.24", "title": "Две жертви, 18 ранени при сблъсък на влак и ТИР в Италия"}
{"url": "https://offnews.bg/kultura/narodite-imat-razlichni-praznitci-praznik-na-zhazhdata-za-znania-ima-681297.html", "text": "Отбелязваме духовния празник на България - 24 май. Народите имат различни празници. Празник на жаждата за знания има само България. Това се казва в обръщението на министъра на образованието Красимир Вълчев по повод Ден на българската просвета и култура и на славянската писменост.Днес нямаме колебания, че трябва да инвестираме в образование. Това подсказва и историята ни. Затова и българското правителство постави отново образованието като свой приоритет, подчертава Вълчев.Той се обръща към учителите с думите:\"Няма по-значим фактор за развитието на обществото ни от образованието. А най-важният фактор в образованието са учителите. Вие сте тези, които гарантират успешното бъдеще на следващите поколения. Затова не само поднасяме своето уважение към Вас. Имаме ангажимента да продължаваме и увеличаваме инвестициите в сферата на образованието.Днес все по-трудно прогнозираме бъдещето. Не знаем със сигурност какви специалисти ще ни бъдат нужни след години. Ясно е обаче: всеки ученик трябва да има езикови и математически умения и знания по природни науки, но и новите умения – предприемачески умения и креативност и може би най-важното умение - да учи. Това са предизвикателствата пред всички нас\".До учениците Вълчев пише:\"Бъдещето на знанието е гарантирано. Настоящето е вече доказателство за това. Новите технологии създават нови възможности. Позволете на Вашите учители и родители да Ви изведат по пътя на знанието към успеха. А ние ще продължаваме да работим, за да осигурим за вас нови обучителни и професионални възможности\".Посланието му към родителите е:\"Бъдете опора както за своите деца, така и за училището. Родителите са основният партньор за постигане на устойчивост и сигурност в образователната среда. Без сътрудничество и взаимно уважение няма как да постигнем напредък\".На учените, творците и изследователите той пише следното: \"След времена на трудности и превратности Вашата мисия отново заема достойното си място. Убеден съм, че заедно ще допринесем за решаването на важните за обществото ни проблеми. Затова и увеличаваме подкрепата си за българската наука и за младите учени. Вярвам, че все по-силно се нуждаем и от дейността на съвременните творци и таланти. Дълг и приоритет е ги подкрепим. За това те да останат в България. За да остане България\".", "date": "2018.05.24", "title": "Народите имат различни празници. Празник на жаждата за знания има само България"}
{"url": "https://offnews.bg/kultura/prezident-ministar-i-kmet-povezhdat-shestvieto-za-24-maj-681152.html", "text": "Денят на българската просвета и култура и на славянската писменост ще бъде отбелязан с редица събития днес.Празнично шествие, организирано от Министерството на образованието и Столична община, ще тръгне в 10:30 ч. от Археологическия музей. Крайната му точка е паметникът на Св. св. Кирил и Методий пред Националната библиотека.В 11 ч. започва официалната церемония пред библиотеката. Неин водещ ще бъде актьорът и директор на Народния театър „Иван Вазов” Мариус Донкин.Първо ще прозвучи стихотворението \"Аз съм българче\" от Иван Вазов в изпълнение на първокласниците от Националния учебен комплекс по култура в Горна баня Симеон Йорданов и Борислава Петрова.След това тържествено слово за празника ще произнесе писателят Деян Енев.Поздравителни слова ще произнесат президентът Румен Радев, министърът на образованието Красимир Вълчев, кметът на София Йорданка Фандъкова.В церемонията ще участват ученици от I клас на 133. средно училище „А. С. Пушкин” и Младежката хорова капела към Националното музикално училище „Любомир Пипков” с диригент Татяна Христова.В 11:30 ч. желаещите ще могат да разгледат изложбата \"Българската ръкописна традиция през вековете\" в Националната библиотека.15 минути по-късно започва академичното тържество в аулата на Софийския университет. Слово ще произнесе ректорът проф. Анастас Герджиков. След него за Антарктида и \"революцията на българското присъствие\" на ледения континент ще говори проф. Христо Пимпирев, председател на Българския антарктически институт.Ще бъдат наградени победителите в Дванадесетия национален литературен конкурс за стихотворение и разказ на Фондация “Св. Климент Охридски” за студенти с българско гражданство, обучаващи се у нас и в чужбина. Ще бъде връчена и стипендията на Фондация „Блага Димитрова“ за студент от Факултета по славянски филологии на Софийския университет. ФСлФ ще отличи и автора на най-добрата научна книга в областта на езикознанието.От БНР пък ще връчат награда на студент в специалност „Журналистика“, профил „Радио“ - инициатива в памет на проф. д-р Веселин Димитров.От 17 ч. ще има празник на буквите в парка зад НДК, организиран от Министерството за българското председателство на Съвета на ЕС, Столична община, НДК и Българското национално радио, съвместно с Министерството на културата.Сред изпълнителите ще бъдат вокална група \"Радиодеца\", Оркестърът за народна музика на БНР, Софийският духов оркестър и Биг Бенда на БНР. Световноизвестният цигулар Веско Ешкенази ще изпълни на своята цигулка специално за празника химна „Върви, народе възродени\".Автор на визията на празника е българският художник проф. Божидар Йонов.В Пловдив тържеството ще е на площад „11-ти май“. Официалното му откриване е в 10 ч. с химна на Република България, а преди него ще бъдат връчени награди и ще бъде отслужена литургия от пловдивския митрополит Николай.След празничните слова ще започне концерт, около 11.40 ч.", "date": "2018.05.24", "title": "Президент, министър и кмет повеждат шествието за 24 май"}
{"url": "https://offnews.bg/futbol/balakov-ne-e-vodil-razgovori-za-tcska-681271.html", "text": "Мениджърът на Етър Красимир Балъков опроверга информацията, че е имал среща с Гриша Ганчев, на която е било обсъдено дали наставникът ще поеме ЦСКА през следващия сезон.В момента временно начело на \"червените\" е Христо Янев, но той едва ли ще остане на поста си и през следващата кампания.\"Не съм разговарял с Гриша Ганчев, ние с господин Ганчев се познаваме, ако той някой ден иска да говори с мен, ще ми се обади и ще говорим, нямали сме такава среща, искам медиите да спрат да спекулират с темата ЦСКА, защото те си имат треньор в лицето на Христо Янев, който аз много уважавам.Ако някой клуб се интересува от моята компетенция, от моята личност, той ще ми завърти телефон ще направим разговори, ще се разбере техните виждания и моята философия и ще се разбере, в момента съм треньор на Етър Велико Търново.Всичко зависи от кой отбор и какви са неговите изисквания\", каза Балъков пред Нова тв.", "date": "2018.05.24", "title": "Балъков не е водил разговори за ЦСКА"}
{"url": "https://offnews.bg/ot-vas/dnes-pochitame-kiril-i-metodij-no-zaslugata-na-kniaz-boris-e-po-golia-681290.html", "text": "На 24 май акцентът винаги пада върху делото на Кирил и Методий. За мен обаче далеч по-голяма заслуга за българските букви има княз Борис. Един от най-великите владетели, управлявали България.За жалост историята се учи само в училище и се налага материята й да е нагодена за 12-годишни деца. Не се сещаме да я анализираме като възрастни. Ето няколко насоки специално за княз Борис:- Той осъзнава, че България има нужда от официална писмена система. За IX век това е било равностойно да влезеш в света на информационните технологии – буквално и преносно. Днешната равностойност на това би било вкарването за пръв път на интернет и компютри в страната и въвеждането на информатиката като предмет в училище.- Писмената система трябвало да е собствена, индивидуална. Имало е латински, имало е гръцки, можело е да се нагодят. Но княз Борис осъзнава, че чуждият език е проводник на чуждо влияние. Индивидуално ориентираната писменост е била предпоставка за интелектуална и културна независимост.- Св. Кирил и Методий са визитантийски поданици, които създават глаголицата по политическо поръчение на Византия. Тяхната по-голяма заслуга е, че дефинират звуците на славянския език и ги дефинират чрез графеми. Също така обучават на този научен езиковедски метод и други хора, които реално ще създадат после кирилицата.- Кирилицата, на която пишем, е създадена по поръчение и финансиране на княз Борис от св. Климент Охридски.- Имаш писменост, но някой обаче трябва и да пише на нея. Затова княз Борис започва съзнателна държавна политика в областта на образованието. Създава школи в Охрид и Преслав, които за епохата си са били като университети и са събирали най-начетените хора.- В България дотогава на почит е бил воинът-мъжкар. Но акцентът към науката почва постепенно да създава култ към една друга фигура - тази на интелектуалеца. По необходимост после двата образа се сливат и някои от най-видните фигури в историята ни са интелектуалци-воини: Симеон, Левски, Ботев.- Затвърден със собствена писменост, българският език става книжовната и научна основа за развитието на славянската култура. Съвременният руски език например е изключително силно повлиян от църковно-славянския – т.е. старобългарския.- Също толкова важно – княз Борис осъзнава необходимостта България да бъде покръстена. Християнството е най-силният белег на западната (т.е. европейската) цивилизация. Той взима това съдбоносно решение, че България трябва да е част от тази европейска цивилизация, не само в географски, но в и духовен и интелектуален план. (За справка – Турция все още отказват да я приемат в ЕС, като сред най-важните неназовавани причини е официалната й религия. А ние още не можем да влезем нито в еврозоната, нито в Шенген по днешните критерии).- Тук е и тясната връзка между религия и книжовност - Западната християнска цивилизация (Гърция и Рим) са имали вече писменост от векове, а благодарение на нея - образование, история, наука, литература и функциониращ апарат на държавно и местно управление.- В часовете по история княз Борис излиза малко като льольо в сравнение с кан Крум преди него и цар Симеон след него. Дали? Княз Борис води толкова умела външна политика между Константинопол и Рим, като надхитрява и двата лагера и издейства независима българска църква. Във вътрешен план невоюващият владетел е железен – изколва половината аристокрация, защото отказва да приеме политиките му.- Приемането на християнството води и до приемането на установените в християнския свят закони. В България започва да се прилага Еклогата, която е основана на Corpus Iuris Civilis (Юстиниановия кодекс) – т.е. на класическото римско право, и се отказваме от стария си закон (който например е позволявал многоженство). Днес, когато една държава иска да стане член на ЕС, тя трябва да приеме изцяло правото на ЕС. Приликите не са случайни.- Княз Борис е един от малкото владетели, които се оттеглят приживе от властта. Което пак е нечувана далновидност. И тя се оправдава. Синът му Расате почва да отменя реформите. Тогава княз Борис прави държавен преврат (!), нарежда да го ослепят (помислете за държавен служител днес, който би прецакал детето си..., ми няма) и слага начело Симеон.Много може да се каже, но като цяло княз Борис е този, който допринася най-много за индивидуалността на българската култура и самосъзнание. Тази идентичност после ни запазва през петте века турско робство. Възраждането започва със спомнянето на историята, която е останала, защото е била написана. В народа ни образованието се закрепва като някаква върховна ценност и най-простият човек знае, че детото му трябва да има „висше“.А, да – на евро банкнотите надписът беше само на латиница и гръцки, но заради нас вече е и на кирилица. Нещата не са се променили много от IX век.Б. ред. - Авторът на статията Теодор Тотев е читател на OFFNews.", "date": "2018.05.24", "title": "Днес почитаме Кирил и Методий, но заслугата на княз Борис е по-голяма"}
{"url": "https://offnews.bg/politika/borisov-otiva-v-rim-shte-se-sreshta-s-papata-681253.html", "text": "Днес премиерът Бойко Борисов е на посещение в Рим, а утре ще има аудиенция при главата на Римокатолическата църква Негово Светейшество папа Франциск. Поводът за аудиенцията при папата е отбелязването на Деня на българската просвета и култура и на славянската писменост.Българската делегация, ръководена от премиера, включва представители на вероизповеданията у нас, на академичната общност и дейци на културата.На срещата с папа Франциск ще присъстват Западно и Средноевропейски митрополит на БПЦ Антоний, председателят на БАН акад. Юлиан Ревалски, ректорите на УНСС проф. Стати Статев и на ВТУ „Св. Св. Кирил и Методий“ проф. Христо Бонджолов, директорът на Института по исторически изследвания към БАН доц. Даниел Вачков, директорът на Софийската филхармония Найден Тодоров и ръководителят на националната школа по приложна математика Теодоси Теодосиев.За първи път тази година традиционното поклонение пред гроба на Св. Кирил и посещението на базиликата „Санта Мария Маджоре“, където папа Адриан ІІ благославя славянската азбука и книги, ще бъде осъществено съвместно с делегацията на Република Македония, водена от премиера Зоран Заев.Двете делегации ще участват и в официалния прием, даван в българското посолство в Италия по случай празника на духовността. При посещението си в Рим българската делегация ще поднесе цветя на паметника на патриарха на българската литература Иван Вазов и ще присъства на молебен за здраве и успехи на българския народ, отслужен в храма „Св. Павел ала Регола“, в който черкуват членовете на Българската православна църковна община.\"Аудиенцията във Ватикана е огромен жест на папата към българския народ, към изключителното дело на светите братя Кирил и Методий, към това, че сме дали писменост\", коментира премиерът Борисов при посещението си в Рим на 24 май 2015 г.", "date": "2018.05.24", "title": "Борисов отива в Рим, ще се среща с папата"}
{"url": "https://offnews.bg/politika/radev-duhovnostta-i-znanieto-v-balgaria-izzhiviavat-tezhki-vremena-681319.html", "text": "„Духовността и знанието в България изживяват тежки времена, често недооценени и обидно третирани. На вас се падна отговорната мисия да ги пренесете през тези изпитания“. С тези думи президентът Румен Радев се обърна към гостите на традиционния прием в Националния исторически музей по случай Деня на българската просвета и култура и на славянската писменост – 24 май.„Ваше призвание е да бъдете будители на българския народ. Да съхраните една вековна култура и да я обогатите с таланта и труда си“, обърна се държавният глава към българските учени, артисти, писатели, художници, поети, музиканти, творци и журналисти.Президентът Радев изрази признателността си към българските учители, от които започва пътят към знанието на всеки човек.„Приемам домакинството на този прием като символично, защото буквите, езикът и културата са наш общ дом“, заяви още Румен Радев.С музикални изпълнения гостите на приема поздрави хорът на Националното музикално училище „Любомир Пипков“, както и квартет „Кодам“.", "date": "2018.05.24", "title": "Радев: Духовността и знанието в България изживяват тежки времена"}
{"url": "https://offnews.bg/sviat/severna-koreia-e-razrushila-iadrenia-si-poligon-681298.html", "text": "Северна Корея е разрушила днес ядрения си полигон в присъствието на чуждестранни журналисти, предаде Асошиейтед прес, цитирана от БТА.Полигонът \"Пунгери\", използван за извършването на шест ядрени опита от 2006 до 2017 г., се намира дълбоко под планина в рядко населената североизточна част на страната.Решението на Пхенян да закрие този обект се смята за жест на добра воля от страна на севернокорейския лидер Ким Чен-ун преди планираната среща с президента на САЩ Доналд Тръмп.Първата експлозия, на която журналистите станаха свидетели, бе в около 11 часа местно време. Според севернокорейски официални лица с нея е бил срутен северният тунел. С още две експлозии, към 14.20 и 16 часа, са били разрушени западният и южният тунел. Източният тунел бе затворен още след първия ядрен опит през 2006 година.Закриването на обекта включваше още разрушаване на наблюдателни пунктове и казарми, използвани от охранители и други работници.Южнокорейското правителство приветства ликвидирането на ядрения обект.\"Надяваме се тази стъпка да бъде начало на пълната денуклеаризация на Северна Корея\", каза говорител на външното министерство в Сеул.", "date": "2018.05.24", "title": "Северна Корея е разрушила ядрения си полигон"}
