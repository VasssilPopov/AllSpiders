{"url": "https://offnews.bg/futbol/ispantcite-bili-po-golemi-fenove-na-futbola-ot-anglichanite-711384.html", "text": "Новото попълнение на Реал Мадрид Еден Азар заяви, че испанските фенове обичат футбола повече от английските. Освен това, бързоногият нападател е на мнение, че привържениците на на бившия му клуб Челси са по-малко взискателни от тези на \"белия балет\".\"В Англия няма толкова много привърженици. Там хората просто харесват футбола. Има много млади хора, възрастни, тийнейджъри и те се интересуват да играят футбол, но те не са толкова фанатични към своите отбори.Когато играх за Челси и загубихме, бяхме толкова разстроени, колкото и феновете, но никога не усещах поражението на катастрофа.Когато сте в Реал Мадрид, въпреки че това е първата ми година тук, от разговори с феновете разбрах, че те винаги очакват да печелите Шампионска лига.Смятам, че именно затова са свързани толкова високи очаквания с този турнир и затова нашият клуб печели този турнир по-често от всеки друг\", каза Азар.Утре Реал гостува на Пари Сен Жермен в среща от Група А на Шампионската лига. Тази вечер пък Челси ще стартира в турнира на богатите, приемайки Валенсия в дербито на Група Н.", "date": "2019.09.17", "title": "Испанците били по-големи фенове на футбола от англичаните"}
{"url": "https://offnews.bg/knigi/bez-kompromis-ot-bivshia-federalen-agent-kris-vos-veche-v-knizharni-711373.html", "text": "Бившият федерален агент Крис Вос ни предлага изпитан подход за преговаряне в ситуации с висок залог, независимо дали преговорите се водят в заседателната зала, или в собствения ни дом. В „Без компромис?“ той споделя опита си на преговарящ с престъпници, крадци и терористи. Достигайки най-високия връх в кариерното си развитие, Вос става главен преговарящ на ФБР при международни отвличания. Залозите в подобни случаи са наистина високи – от успеха на преговорите зависят човешки животи. Ето защо в тях няма място за грешки.Преговарящите във ФБР се запознават с последните постижения в областта на психологията, вербалната и невербална комуникация. В началото разчитат на техники за преговаряне, преподавани в най-добрите университети, но откриват, че принципите, утвърдени от академичната общност, са невалидни в екстремни условия. Идеята, че целта на преговорите е взаимноизгодният компромис, се оказва не просто невалидна, а направо пагубна в критични ситуации. Защо?Ами просто е. На теория хората може и да се ръководят от разумни доводи, но в живота логиката рядко е решаваща. В екстремни ситуации емоциите блокират разума. Тогава нивото на стреса и съответно на адреналина рязко се повишават и включват защитния механизъм: бий се или бягай. Ето защо, ако искаме да проведем конструктивен разговор, първо трябва да успокоим страховете на опонента си, да му внушим доверие и да демонстрираме готовност да го изслушаме. Практическото ръководство на Крис Вос предлага девет ефективни принципа – разузнавателни тактики и стратегии, които ще ни помогнат да бъдем по-убедителни както в професионален, така и в личен план. И тъй като животът е серия от преговори, със сигурност е добре да се въоръжим с точните инструменти, за да постигнем успех във всяка една ситуация.", "date": "2019.09.17", "title": "'Без компромис?' от бившия федерален агент Крис Вос вече в книжарниците"}
{"url": "https://offnews.bg/futbol/ot-levski-ne-sme-iskali-dvuboiat-ni-sas-slavia-da-se-mesti-711379.html", "text": "От Левски отхвърлиха твърдението на презитента на Славия Венцеслав Стефанов, че 26-кратните шампиони не искат да гостуват на \"белите\" в \"Овча купел\".Двубоят от 10-ия кръг на Ефбет Лига е в неделя от 20:00 часа. От края на миналия сезон стадион \"Славия\" има осветление и отговаря на всички изисквания за провеждане на мачове. Очаквано Стефанов се ядоса на Левски и заяви, че не им е бавачка или охрана.\"Футболен клуб Левски не е говорил с никого. Изнесената информация, че предпочитаме мачът със Славия да се играе на \"Васил Левски\", не отговаря на истината.Никой не ни е питал и ние не сме искали двубоят да се мести\", казаха от Левски пред \"Спортал\".", "date": "2019.09.17", "title": "От Левски: Не сме искали двубоят ни със Славия да се мести"}
{"url": "https://offnews.bg/kultura/evropejsko-kino-za-uchashti-prodalzhava-sas-svoia-semestar-esen-2019-711381.html", "text": " е дискусионна програма в Дома на киното, която предоставя възможност на ученици и студенти да гледат и анализират ключови творби на европейското кино през цялата учебна година.Новият есенен семестър на проекта стартира на 19 септември (четвъртък), в 20:00 часа с една от двете специални прожекции на игралния филм с интригуваща документална основа „ПЕЛЕ: РАЖДАНЕТО НА ЕДНА ЛЕГЕНДА“ на Джеф и Майкъл Цимбалист. Историята за безусловната любов към футбола на може би най-добрия играч в историята на най-великата игра – Пеле ще очарова почитателите на киното, които решат да посветят своята вечер на прожекцията ни в СЕВЕРНИЯ ПАРК на София, кв. Надежда.Втората специална прожекция е предвидена за 26 септември (четвъртък), като началният час е 10:40, а мястото е Професионална гимназия по изобразителни изкуства „Проф. Николай Райнов“, Зала 9. Учениците там ще имат възможност да се срещнат „на собствен терен“ с кариерата на Пеле - най-младият футболист, спечелил Световната купа. Филмът е изпълнен със смях, житейски уроци и сърдечност. Това е вдъхновяваща биографична творба, която дава прекрасна възможност на младите хора да се запознаят с най-великия футболист за всички времена.◊ ◊ ◊ПРОГРАМАТА продължава в  на 7 октомври (понеделник), в 18:00 часа със специална среща с творческия екип на филма „ФОРМУЛАТА НА ТЕО“. Сценаристът и режисьор Николай Василев лично ще сподели за работата си с един изключителен човек и невероятен преподавател – Теодосий Теодосиев. Какво е важно за доброто образование? Трябва ли един успешен физик да познава поезията на Хьолдерлин? Може ли да се преподава търсенето на нравствения абсолют? А да се подарява най-ценният и скъп продукт днес? Или това е само Формулата на Тео?На 14 октомври (понеделник), в 18:00 часа ще очакваме младите киномани за разговор с екипа на друг изключително успешен български филм – „АГА“ на режисьора Милко Лазаров. Историята безспорно е необичайна - Нанук и жена му Седна живеят в безкраен лед и сняг. Те са ловци на елени и са част от много стара традиция… Когато Седна се разболява сериозно, Нанук трябва да се сближи с дъщеря си Ага, която се е отрекла от традиционния живот. Изведнъж на Нанук му се налага да се справя със свят, който не разбира и в който няма място за хора като него… Вярваме, че за всички млади почитатели на киноразказа ще бъде изключително интересно да видят този филм и да споделят впечатленията си с неговите създатели!21 и 28 октомври са понеделници, посветени на КАН!„Европейско кино за учащи“ продължава с носителя на наградата за най-добър сценарий за 2018 година - приказната, библейска история за добротата на Аличе Рорвахер „ЩАСТЛИВИЯ ЛАЗАРО“. Филмът е разказ за срещата между Лазаро – млад селянин с добро сърце и Танкреди – млад благородник с безумно богато въображение. Когато Танкреди моли Лазаро за помощ в организирането на собственото му отвличане, между двамата се създава здрава връзка. Този странен и нетипичен съюз е шанс за Лазаро и се превръща в толкова ценно приятелство, че ще го накара действително да търси Танкреди. Селското момче попада за първи път в големия град и прилича на фрагмент от миналото, загубен в модерния свят. Начален час 18:00.В началото на следващата седмица е предвидена среща с носителя на „Златна камера“ за дебютен филм, наградата на ФИПРЕССИ и наградата за най-добър актьор в конкурсната програма „Особен поглед“ на КАН 2018 – „МОМИЧЕ“ на младия режисьор Лукас Донт. Амбициозната 15-годишна Лара мечтае да стане професионална балерина. С помощта на баща си се впуска в това приключение и се записва да учи в ново училище. Ала тя по рождение всъщност е... момче. С неспособността да понесе натоварването на балерините се засилват и присъщите и за двата пола комплекси… Филмът съчетава предизвикателната история с изкусно майсторство от страна на режисьора-разказвач. Очакваме Ви на #Кино по традиция в 18:00 часа, уважаеми зрители!Ноември започва с прожекция на документалния филм на Галина Щърбева, Петко Гюлчев и Тонислав Христов „КАЛИН И ОТБОРА НА ЗАТВОРА“ – денят е 4 ноември (понеделник), началният час е 18:00. Това е филм за усилията на един мъж да преобърне ценностната система на хора, които се смятат за утайката на обществото. Действието се развива в затвора Казичене в България. Според Калин си заслужава да прескочиш границите на системата, за да откриеш скритите таланти зад решетките. Неговата цел: поне един от сто да излезе от калта… Очакваме включване в дискусията, посветена на документалния подход към историите, част от творческия екип на филма и разбира се – от страна на младата публика на Дома на киното.Един от най-обсъжданите и награждавани европейски филми за 2018 година ще бъде представен в програмата на „Европейско кино за учащи“ на 11 ноември (понеделник) от 18:00 часа. Представянето му буквално ден след емблематичната дата, на която се навършват 30 години от падането на Берлинската стена, съвсем не е случайно. „СТУДЕНА ВОЙНА“ на Павел Павликовски е страстна любовна история за мъж и жена, които се срещат сред руините на следвоенна Полша. С различно минало и различни характери, те са фатално привлечени и съдбовно обречени един на друг. На фона на Студената война през 50-те години в Полша, Берлин, Югославия и Париж двойката е разделена от политика, различия в характерите и неочаквани обрати на съдбата. Това е една невъзможна любовна история в тежки времена.С „ЧУВСТВО ЗА НЕПОНОСИМОСТ“ на режисьорката Боя Харизанова продължаваме темата за влиянието на тоталитарните доктрини в нашето съвремие, което все още е изключително осезаемо. Прожекцията е предвидена за 18 ноември (понеделник) от 18:00 часа, а филмът е документален разказ за живота и творчеството на писателя Георги Марков до бягството му от комунистическа България през 1969 година. Пресъздадена е историята на една шеметна писателска кариера, белязана от възходи и падения, от приятелства и предателства, от любови и надежди… И от едно разяждащо душата чувство за човешка непоносимост. Филмът е важен за всички млади хора – като поглед към миналото, което често остава забулено в мъгла и изпълнено с неясни спомени…Финалът на есенния семестър на „Европейско кино за учащи“ е с прожекция на поредната ювелирна творба, дело на турския майстор Нури Билге Джейлан – „ДИВАТА КРУША“. В тази мащабна копродукция е включена и България, а филмът имаше своята световна премиера в официалната конкурсна програма на КАН 2018. Филмът разказва за Синан - страстен любител на литературата, който винаги е искал да стане писател. Той се връща в селото, в което е роден, за да събере нужните му пари и да издаде свое произведение. Уви, дълговете на баща му го застигат... „Приказлив, забавен и тъжен чрез разпознаваемия и силно заразителен стил на режисьора, филмът е меланхоличен поглед към идеята за детството и родния дом – и как връщането и към двете носи сладко-горчив вкус“, споделя за филма Питър Брадшоу в „The Guardian“. Прожекцията на „ДИВАТА КРУША“ е на 25 ноември (понеделник), от 17 часа.◊ ◊ ◊Лектори на инициативата, с която продължаваме традицията за образоване на младите кинофенове, са киноведът и директор на БНФ Антония Ковачева и изтъкнатият български режисьор и преподавател проф. Георги Дюлгеров. Те представят филмите и подробности около създаването им и поддържат непосредствен контакт с аудиторията след прожекциите, а всички, които имат желание за още по-детайлни знания за света на киното, са добре дошли да задават въпроси!◊ ◊ ◊ЕВРОПЕЙСКО КИНО ЗА УЧАЩИ – Есен 2019Програма на ОТКРИТО и в УЧИЛИЩЕ19 септември (четвъртък), 20:00 часаПЕЛЕ: РАЖДАНЕТО НА ЕДНА ЛЕГЕНДАСеверен Парк, до езерото, Кв. Надежда26 септември (четвъртък), 10:40 часаПЕЛЕ: РАЖДАНЕТО НА ЕДНА ЛЕГЕНДАПГИИ „ПРОФ. НИКОЛАЙ РАЙНОВ“,Кв. Орландовци, Ул.Проф. Николай Райнов 2, Зала 9◊ ◊ ◊Програма в Дома на КИНОТО7 октомври (понеделник), 18:00 часаФОРМУЛАТА НА ТЕО, режисьор Николай Василев14 октомври (понеделник), 18:00 часаАГА, режисьор Милко Лазаров21 октомври (понеделник), 18:00 часаЩАСТЛИВИЯ ЛАЗАРО, режисьор Аличе Рорвахер28 октомври (понеделник), 18:00 часа МОМИЧЕ, режисьор Лукас Донт4 ноември (понеделник), 18:00 часа КАЛИН И ОТБОРА НА ЗАТВОРА, режисьор Петко Гюлчев11 ноември (понеделник), 18:00 часа СТУДЕНА ВОЙНА, режисьор Павел Павликовски18 ноември (понеделник), 18:00 часаЧУВСТВО ЗА НЕПОНОСИМОСТ, режисьор Боя Харизанова25 ноември (понеделник), 17:00 часаДИВАТА КРУША, режисьор Нури Билге Джейлан", "date": "2019.09.17", "title": "'Европейско кино за учащи' продължава със своя семестър Есен 2019 (програма)"}
{"url": "https://offnews.bg/obshtestvo/prez-oktomvri-stava-iasno-s-kolko-shte-se-uvelichat-pensiite-dogodina-711382.html", "text": "В началото на идния месец ще е ясен точният процент, с който пенсиите ще бъдат увеличени от 1 юли 2020 година. Към момента очакванията са повишение с около 6%, каза в отговор на въпрос в русенското село Баниска министърът на труда и социалната политика Бисер Петков.Той обясни, че изчисленията са на база на достигнатия досега ръст на средния осигурителен доход и на индекса на потребителските цени, чрез който по швейцарското правило се формира процентът за осъвременяване на пенсиите.\"Не мога да кажа точно с колко ще бъде увеличението. То може да бъде с 6,6 или с 6,2 на сто. Въздържам се да обявя конкретно число, защото все още сме в началото на финалната фаза на подготовката на проектобюджета на Държавното обществено осигуряване. Точният процент на увеличение би трябвало да бъде ясен в началото на идния месец. Той не е произволен, а зависи от нарастването на ръста на средния осигурителен доход и на индекса на потребителските цени\", обясни Петков.Министърът коментира също предложенията на депутати и на работодатели, свързани с изплащането на обезщетения за временна нетрудоспособност.Работодатели искат първите три дни от болничния да не се изплащат от тях. Идеята е да се въведе период на изчакване от няколко дни, в който болничните да не се изплащат от никого. Според предложение на депутати НОИ трябва да покрива целия период на боледуване на работника.Министърът обясни, че тези предложения ще се дискутират. По думите му в края на седмицата една от организациите на работодателите - Асоциацията на индустриалния капитал в България, организира кръгла маса по тези въпроси.По думите му има проблем и той е свързан с това, че броят на дните на временна нетрудоспособност нараства.\"Знае се, че се злоупотребява от хора, които по-скоро се нуждаят от допълнителен платен отпуск, отколкото от лечение. Затова се търсят мерки, чрез които да се намали това ползване на болничния и ощетяване на бюджета, а от там на всички нас. Това мотивира търсенето на ефективни решения. Към момента не мога да кажа, че има такова\", каза Петков.В русенското село Баниска министърът и заместник-председателят на парламентарната комисия по труда, социалната и демографската политика Светлана Ангелова откриха обновената детска градина \"Първи юни\". Ремонтът е извършен за пет месеца и е на стойност 148 738 лева. От тях 50 541 лева са отпуснати по програма \"Красива България\" на Министерството на труда и социалната политика, а останалите са общинско съфинансиране.", "date": "2019.09.17", "title": "През октомври става ясно с колко ще се увеличат пенсиите догодина"}
{"url": "https://offnews.bg/gimnastika/sled-vtoria-den-na-svetovnoto-boriana-kalejn-se-klasira-na-dva-finala-711387.html", "text": "След втория ден на квалификациите в индивидуалната надпревара на Световното първенство по художествена гимнастика в Баку картинката изглежда различна и по-лоша за нас в отборната надпревара. Днес момичетата ни откриха състезанието с 1-ви номер за Катрин Тасева и 3-ти за Боряна Калейн.В играта си Тасева бе по-нестабилна от двете, като започна с грешка в началото на съчетанието си с топка. Разбираемо след това игра предпазливо и безгрешно, но показа леки колебания. За топката си Катрин получи оценка от 19.500 (12 за трудност и 7.5 за изпълнение), което я извади от претендентките за финала на уреда. Тасева се нареди на 22-ро място на топка и на 18-то на обръч, който игра в първия ден на състезанието. Към момента в многобоя тя заема 16-та позиция.Втора за българките беше Боряна Калейн, която изигра съчетанието си с топка на един дъх. Беше много уверена и смела, което й се отблагодари. Тя получи 21.450 (13.1 за трудност и 8.35 за изпълнение), а тази оценка я класира на 3-та позиция в квалификацията на уреда и й отреди място на финала. Калейн се класира и на финал на обръч, като след квалификациите на уреда се задържа на 8-ма позиция.Днес отборът ни събра сбор от 82.950, което ни нарежда на 6-та позиция във временното отборно класиране, което е с две места надолу от вчерашната ни 4-та позиция. Пред нас убедително води отборът на Русия с (93.950), следван от Израел (87.650), Италия (85.100), Беларус (84.300) и САЩ (83.300).Tопки в днешния състезателен ден играха основните претендентки за стълбичката – близначките Дина Аверина и Арина Аверина, които получиха съответно 23.700 за Дина и 23.200 за Арина. В свой стил двете почти не трепнаха и изиграха всичко поставено. Безгрешната им игра прибави още 46.900 към вчерашния сбор на руския тим, което пък им дава преднина от 6.3 точки в отборното класиране.Японките Кахо Минахава и Чисаки Оива също играха топки като съответно получиха 20.300 за топката на Минахава и 18.900 за тази на Оива. Отборът на японките се нарежда на 8-ма временна позиция със сбор 80.250.Определено внимание трябва да се обърне на американките, които прогресират във всяко състезание. Евита Грискенас, която отново надмина себе си, получи оценка от 21.200. Преди световното тя не беше получавала оценка от 21.000 за свое изпълнение. Лаура Зенг игра без грешка и получи оценка 20.400. Американките се нареждат преди нас, като заемат 5-та позиция във временното отборно класиране със сбор от 83.300.Жребият днес бе определил обръч да играят израелките Никол Зеликман и Линой Ашрам, които бяха непоклатими. Зеликман затвърди добрата си игра от вчера, като след безгрешна композиция получи 21.600 за обръча си. Тя, точно както и американката Грискенас, прогресира много бързо и се налага като претендент за медалите. Истинска фурия беше и фаворитката в израелския тим - Ашрам, която вчера започна с грешка на топка, но сякаш днес бе абсолютно готова да покаже на какво е способна. За обръча си тя получи 23.550 и изпревари рускинята Екатерина Селезньова, която вчера получи оценка от 23.400. Със смелата си игра отборът на Израел се издигна до втората позиция в отборното класиране с резултат 87.650.Украйна отново бе представена от Влада Николченко и Кристина Погранична, които получиха оценки от 20.450 на обръча на Николченко, която направи груба грешка като изпусна и пропусна важно изхвърляне на уреда, и 20.600 за обръча на Погранична, който тя изигра чисто и без неточности. Така украинките събраха 82.600 като заемат 7-ма временна позиция.Беларускините Екатерина Галкина и Анастасия Салос бяха безгрешни днес и получиха по-добри резултати от вчера. За изпълнението си Галкина получи 22.000, а Салос, която има изключително рисково съчетание, което изигра без грешка, получи 22.100. Общият сбор на Беларус е 84.300, а временната позиция, която заемат е 4-та.Двете фаворитки на Италия Милена Балдасари и Александра Аджуржукулезе също играха обръчи. Днес Балдасари бе малко по-колеблива и спести някои от елементите си с уред, които според този правилник са едни от най-печелившите. Тя получи оценка от 21.050 и остана на крачка от финал. Аджуржукулезе беше безгрешна и получи оценка от 21.800. Отборът на Италия е 3-ти към момента със сбор от 85.100.Класирането в многобоя към момента се оглавява от рускинята Дина Аверина, която има сбор от 47.350. Втора е израелката Линой Ашрам (44.800), а третата позиция държи нашето момиче Боряна Калейн (43.050).Остават още два квалификационни дни, в които гимнастичките заменят уредите с лента и бухалки. В отбора ни се включва и капитанът Невяна Владинова. В утрешния ден момичетата ни стартират в 12.55 часа българско време, като ще видим Боряна, Катрин и Невяна с бухалки. Важното в случая е момичетата ни да продължат да бъдат уверени и спокойни, защото квалификационната част е едва на половината. Това означава, че всички резултати са временни. Важно е да се знае и, че за отборното класиране отпадат двете най-ниски оценки.Преди да погледнем към следващия ден обаче, трябва да отделим нужното внимание на Боряна Калейн, която започва надпреварата във финалите днес от 18:30 часа. Ще видим грацията ни на два финала – обръч, където влезе с осма оценка, и топка, където в квалификацията бе трета. При безгрешна игра нашето момиче има реален шанс за медал на двата уреда. Състезанието ще бъде излъчвано пряко по Нова спорт.", "date": "2019.09.17", "title": "След втория ден на Световното: Боряна Калейн се класира на два финала, шести сме отборно"}
{"url": "https://offnews.bg/interviu/noviat-upravliavasht-horizont-strah-v-radioto-ako-imashe-strah-711376.html", "text": "Г-н Минков, вчера генералният директор на БНР съобщи пред СЕМ, че Вие поемате управлението на Програма „Хоризонт“ в кризата, която се разрази в Националното радио. Наистина ли сте новият и.д. директор на Програма „Хоризонт“?Не точно. От месец юли 2016 г. съм програмен директор на Националното радио. Не мога от позицията на програмен директор на БНР да бъда и.д. директор на „Хоризонт“, защото това са различни степени в йерархията.В Програма „Хоризонт“ се създаде ситуация, която може да се определи с две думи – управленски вакуум, а в моята длъжностна характеристика са включени отговорности по отношение на програмите и на тази база Управителният съвет на БНР вчера вче решение и със съответната заповед възложи на програмния директор пряко да ръководи, организира, координира и контролира дейността на Програма „Хоризонт“ до назначаването на титулярен директор.Аз не мога да бъда и.д. директор на „Хоризонт“, след като съм програмен директор на Националното радио, но това е едно допълнително натоварване, свързано със сериозния проблем за попълване на незаетите ръководни длъжности. Освен директор, Програма „Хоризонт“ в момента няма главен редактор, единият заместник-главен редактор е в оставка, а другата позиция зам.-главен редактор е овакантена. Всичко това създава опасност от административно разклащане на програмата. Такова не бива да се допусне, защото сме в навечерието на местните избори в републиката.Работата по подготовката им бе свършена преди възникването на този вакуум. В „Хоризонт“ има предизборен щаб, възприети са необходимите правила, има много ясна схема, изискуема по закон, за предстоящи платени форми, свободни и платени дискусии, хроники и т.н. Гръбнакът за отразяване на изборите, схемата е готова и тя е имплантирана в подготвеното споразумение с политическите сили. Но оперативната работа изисква ангажимента на много хора.Как работи „Хоризонт“ без ръководство?Когато стана дума за тази отговорност, колеги казаха „На теб ли ти подхвърлиха горещия картоф?“. „Хоризонт“ не е картоф – нито горещ, нито пържен. „Хоризонт“ е жив организъм. Той е живец и гръбнак в програмите на БНР. Този организъм функционира. Всеки организъм може да има проблем – било с ръката, било със сърцето, но организмът функционира и машината по принцип е добре смазана. Хората в „Хоризонт“ са с доказан професионализъм. За мен БНР е най-свободната електронна медия в страната и това е част от нейните обществени функции, защото тук е налице изискуемият и по закон плурализъм на гледните точки по отношение на фактите. Стремим се да прилагаме принципа „фактите са свещени, коментарите са свободни“ и когато се тръгне към коментарите, твърдя, че плурализмът е този, който държи степента на доверие към БНР.Две години подред Reuters Institute към Оксфордския университет мониторира състоянието на медиите в 35 страни. От 2 г. е включена и България и като медията с най-висока степен на доверие се сочи БНР.Какво включва тази допълнителна отговорност?Да не допуснем по административен път или поради административен вакуум да не доизпълним докрай задълженията, които имаме и по закон, на първо място по отразяване на предизборната кампания.Прибавя се и отговорността за стабилизиране на Програма „Хоризонт“ преди всичко в кадрово отношение.Как изглежда от Ваша гледна точка случилото се в „Хоризонт“: от свалянето на Силвия Великова от ефир до безпрецедентното спиране на програмата и последвалите остри реакции?Ситуацията от края на миналата седмица беше много неприятна, бих казал кризисна. Тя възникна изневиделица, поне за мен. Бих определил като неправилно мотивирани и още по-недобре изпълнени решения по отношение на това, което се случи с колежката Силвия Великова. Човекът, който пое отговорността за това, оправда действията си с липса на административен опит.Може ли наистина да се вярва, че току-що назначеният директор на програмата е инициаторът на всичко това? Не опира ли всичко до генералния директор на БНР?Цитирам поетата от досегашния и.д. директор отговорност като обяснение, защото това беше дадено.Пред Вас беше ли дадено друго?Не, категорично. По този казус с мен не е разговаряно от никого, в никаква степен, нито от генералния директор, нито от тогавашния, макар и за един ден, и.д. директор на „Хоризонт“ (бел. ред. Николай Кръстев). Впрочем, господин Кръстев от много скоро, от три седмици, беше назначен за главен редактор. Той сигурно има основание да се позове на липсата на административен опит. Не искам да коментирам дали когато човек усеща такава липса, може да поема подобна отговорност.Как липсата на административен опит обяснява факта, че свалянето от ефир на журналиста, отразяващ работата на съдебната система у нас, включително текущата процедура по избор на нов главен прокурор, се случи точно когато текат протести срещу номинацията на г-н Иван Гешев? Кое налагаш спирането на радиото точно във въпросния петък, 13 септември?Когато има протести, те са факт и ние трябва да ги отразим. Аз не бих постъпил по начина, по който постъпи тогава изпълняващият длъжността директор. Очевидно това беше неправилен подход. Той пое отговорността и се оттегли.Мислите ли, че това е лично негово решение, а не решение, взето под натиск?Нямам основание да твърдя, че е взето под натиск, защото аз самият нито съм бил информиран за случая, нито се е искало моето мнение. Каква е била релацията между господин изпълняващия длъжността и някой, оказващ му натиск, аз просто не знам.Такова нещо може ли да се случи без знанието и волята на генералния директор?Работодател, по смисъла на закона, е генералният директор, но никой не е поставял под съмнение принадлежността на Силвия към състава на „Хоризонт“, никой не я е уволнявал. Опитът обаче да бъде ограничено нейното микрофонно присъствие беше нескопосан.Този опит не говори ли за натиск?Ако един, макар и и.д., директор постъпва така, той е източникът на този натиск. Кой друг да бъде?Като ръководител, какъвто съм бил доста години, съм възприемал нещата така: ръководителят трябва да бъде чадър над хората си, той да ги пази и да осъществява политиката на радиото според законовите норми и изисквания. Не мисля, че е имало нарушение на закона.Формално е така. Но какво стана зад кулисите?Моите кулиси са тук . Мога да кажа следното: аз съм програмен директор на Националното радио от юли 2016 г. До инцидента миналия ден, който беше кризисен, давам дума – никога никакъв натиск не е имало върху мен или през мен. Нито от страна на генерален директор, още по-малко отвън. Доколкото знам и съм чувал мнението на тогавашния генерален директор, натиск не е имало. Дали сега има, аз не мога да Ви кажа. Към мен такъв натиск не е упражняван, аз не бих толерирал този подход, който беше проявен в Програма „Хоризонт“ от временното му ръководство.За другия казус, по който обществото беше силно възбудено – безпрецедентното спиране на сигнала на ключовата национална програма, която е част от системата на националната сигурност, мога да кажа, че такова нещо не се е случвало. Аз имам 40-годишен стаж в Радиото. Да се изключи цялата предавателна мрежа беше безпрецедентно и вече има, доколкото разбирам, становище на прокуратурата. Има силна заинтересованост от страна на регулатора – както на СЕМ, така и на КРС – да бъде изяснен случаят. Да, наслагването създаде впечатление за кризисна ситуация.Само впечатление ли беше? Не сме ли свидетели на голяма криза?Така е. Стигна се до това, че се чуха и политически оценки.Добре, какво се случи? Как така Радиото спря?Това е въпрос от компетентността на техническия директор и той е дал своите показания.Как, ако генералният директор не знае, одобри, нареди, може да спре Националното радио?!Не мога да говоря от името на генералния директор. Не съм компетентен в сферата на техниката. Това е безпрецедентно, такъв случай няма. Очевидно думата „профилактика“ изглежда беше заменена с „технически проблеми“ тук, на територията на БНР, които са налагали изключването на сигнала. Аз останах с такова впечатление.Според доклада на ДАНС не е имало нито профилактика, нито технически проблем.За това не знам. Казвам, че предавателната система, която е в ръцете на НУРТС, тя не е собственост на БНР, не е била ангажирана с профилактика. Профилактиките минаха през август. По всичко личи, че сигналът е спрян оттук. Причината за спирането е серия от технически гафове. Така беше обяснено от страна на техническия директор.Какво се има предвид под „технически гафове“? Какво конкретно се е случило?Радиото е от значение за националната сигурност на страната, стратегически обект. Не може да говорим просто за гафове!Има две места, от които може да се спре цялата мрежа. Или оттук, от сградата на БНР, или от т. нар. малка телевизионна кула, откъдето тече сигналът по предавателите на НУРТС и т.н. Ясно се каза: НУРТС няма нищо общо с това.Тоест е от сградата на БНР?Остава това. Съдя от прочетените и чутите неща във вчерашното изслушване в СЕМ.Много въпроси възникват и в мен. Ако е трябвало да се направи такова временно, дали на цялата мрежа? Или ако е опирало до изхода на сигнала от сградата радиото, не можеше ли това да стане през нощта? Не можеше ли да стане в две последователни нощи, за да се изчистят тези технически проблеми, със съответното предупреждение, разбира се, към слушателите?Но радиото спря точно за предаването на Силвия Великова...Това съвпадение...Съвпадение ли е?Отчитам това съвпадение, но, от друга страна, знаело се е, че ще има предаване и няма да го води Силвия Великова, а друга колежка. Следователно, като се знае, че не Силвия води, води друг човек, има ли логика да се изключва мрежата? Според мен няма. Значи действително има някакви други причини, които за мен остават неясни. Било технически проблеми, ... Какво да Ви кажа. Разбирате ли?Опасявам се, че не. БНР е стратегически обект от значение за националната сигурност. Как така просто някой ще му дръпне шалтера?Това е, което притесни всички ни... Понякога белите стават точно когато не трябва, но то коя беля става навреме? Представете си Хитрино, представете си земетресение, представете си катастрофа, затваряне на магистрали.Представям си. И Радиото мълчи.Ето това е функцията на Радиото като оповестител, като част от системата за национална сигурност. Заради това е безпрецедентно изключването на предавателната мрежа. При планова профилактика винаги има резервен сигнал.И отговорният за спирането е техническият директор, така ли?Съдя по това, което излезе днес.Всички факти, навързани заедно, говорят за едно: натиск. Не говорят за технически проблеми и станали случайно гафове, г-н Минков. Говорят за натиск.Ако трябва да бъда максимално откровен, доколкото този натиск в никаква степен не е минавал през мен, аз мога само да изразя предположения за това, че такова впечатление се е създало.Премиерът Борисов се разграничи много рязко и показа, че не той стои зад всичко това. Тоест ако търсим откъде би могъл да дойде натиск, може би трябва да гледаме в друга посока, не към „Дондуков“ 2.Това рязко разграничаване според мен не е случайно, защото действително когато се каже натиск, обикновено всеки има предвид управляващите – които и да са те. А премиерът беше много остър и категоричен. Той окачестви нещата и като провокация към правителството, и използва нелицеприятни изрази. Цитирам него, защото той беше може би първият, който реагира остро, но представители на основните политически сили реагираха и в Парламента, и пред медиите, тук включвам и опозицията, президентската институция.Май коментар с възмущение от станалото не сме чули само от средите на може би пряко раздразнения от работата и позицията на Силвия Великова потенциален главен прокурор Иван Гешев.Не мога да коментирам поведението на прокуратурата. Но защо трябва да очакваме реакция оттам? Те реагираха много бързо и направиха проверка.Как се работи в момента в „Хоризонт“? Има ли напрежение?Ако се качите на етажа на „Хоризонт“ и очаквате да срещнете каращи се помежду си колеги, намусени физиономии – няма да видите такова нещо. Може да видите угрижени физиономии на хора, които викат: „Имам три събития да отразявам!“ Работната атмосфера в „Хоризонт“ не е нарушена. „Хоризонт“ се консолидира.Да, но срещу ръководството на Радиото.Това временно ръководство пое отговорност и напусна. Сега има вакуум, но той беше малко предпоставен. Зам.-главната редакторка напусна по лични причини и отиде да работи в друга сфера – много уважавана от мен и, бих казал, обичана – Таня Величкова. В резултат на всички тези неща, които се случиха, другият зам.-главен редактор, г-жа Късовска, е в оставка. Тя си изпълнява функциите, но е в оставка. В момента няма и директор, и главен редактор. Сигурен съм, че по най-бърз начин ще бъде отворена процедурата за решаване на директорския пост в „Хоризонт“. Този, който би спечелил конкурса и би бил назначен, вероятно ще дойде и със своя екип.Формално, според решението на УС, Вие не сте и.д. директор, но възложените Ви функции не се ли припокриват с тези на изпълняващ длъжността? Не Ви ли е възложено да управлявате „Хоризонт“?На практика да, само че за един много кратък и ограничен във времето период, защото ние влизаме и в избори. Не трябва да се допусне да се стигне до административни неуредици в този период. Това няма нищо общо със случая.Пак ви казвам – стоя зад убеждението си, че БНР е медията, осигуряваща плурализъм. Такъв има в Програма „Хоризонт“. Напълно съм категоричен, че в БНР няма цензура – няма значение, че не съм бил програмен директор до 2016 г., винаги съм бил в позиция, от която мога да Ви убедя, че цензура не е имало и няма.А можете ли да гарантирате, че няма да има?Надявам се, че няма да има, защото консолидираната реакция, не само на „Хоризонт“ – на журналистическата гилдия – показва, че това са неща, които просто нямат място в БНР, особено в една обществена медия.Степента на доверие в обществената медия се гради на базата на професионализма и плурализма. Ето това бих искал да знаят всички, включително и тези, които мислят, че могат да налагат цензура.Гарантирате ли, че няма да има негативни последствия спрямо колегите Ви, които слязоха да протестират пред Радиото, заедно с останалите си колеги от други медии, в деня на спирането на Радиото?О, Боже мой! Не бих допуснал такава мисъл! Не бих, казвам ви честно. Чакайте, кога живеем, къде живеем? Допускате, че някой може да извика и да каже: „Иване, ти беше на протеста...“ Страх в „Хоризонт“?!? Ако имаше страх, щеше ли да я има тази консолизация на хората? Вижте, от една страна застанаха хора с абсолютно диаметрални противоположни политически убеждения. Тук няма леви, десни, сини, зелени, лилави. Тук има професионална солидарност!Подалият оставка като и.д. директор на „Хоризонт“ остава ли в БНР като журналист?Не. Той напусна Българското национално радио вчера.А директорът на дирекция „Техника“ все още ли е ваш служител? Има ли промяна в статута му?Предполагам, че ще има, но това е мое предположение. Вчера на Директорския съвет дирекция „Техника“ беше представена от главния инженер, той не беше. Не мога да кажа в отпуск ли е. Няма решение на УС за промяна на статута към този час.", "date": "2019.09.17", "title": "Новият управляващ \"Хоризонт\": Страх в радиото?!? Ако имаше страх, щеше ли да я има тази консолидация"}
{"url": "https://offnews.bg/politika/manolova-vnese-6255-podpisa-v-svoia-podkrepa-711378.html", "text": "„Внасяме 6255 подписа. Има още 2000 подписа, които не успяхме да обработим. Ще ги внесем до края на деня или утре, но смятаме, че тези 6 255 пописа са достатъчни за хората, които подкрепят моята гражданска кандидатура за кмет на София.“ Това каза гражданският кандидат за кмет на София Мая Манолова днес пред журналисти, преди с Инициативния ѝ комитет да внесат подписите в Общинската избирателна комисия на „Московска“ 33. На въпрос как ще управлява София без общински съветници, Манолова заяви:", "date": "2019.09.17", "title": "Манолова внесе 6255 подписа в своя подкрепа"}
{"url": "https://offnews.bg/zdrave/institutat-za-redki-bolesti-vrachi-otlichia-za-tcialosten-prinos-711375.html", "text": "Институтът за редки болести присъди 33 отличия за цялостен принос в диагностиката и лечението на редките заболявания у нас. Награждаването се проведе в рамките на Десетата национална конференция за редки болести и лекарства сираци и съвпадна с отбелязването на 15-годишнината от основаването на едноименния Информационен център за редки болести и лекарства сираци.Юбилейната конференция събра повече от 200 участници от България и чужбина. Отличията за цялостен принос бяха присъдени на лекари, пациенти, институции и организации, разпределени в шест категории: В категория „Утвърждаване на пациентските организации на хора с редки болести в България“ са отличени Националният алианс на хора с редки болести (НАХРБ) в лицето на Владимир Томов, заедно с четирима пациенти - Димитър Петров, Боян Боянов, Кристиян Димитров, Мария Ермакова.В категория „Лидерство при разработване и изпълнение на политики за редки болести“ почетен плакет получават Парламентарната комисия по здравеопазване към 44-то Народно събрание, Министерство на здравеопазването, Изпълнителната агенция по лекарствата, Националната здравноосигурителна каса и Национален център по обществено здраве и анализи.Отличени в категорията „Развитие на международното сътрудничество в областта на редките болести“ са д-р Стивън Грофт (САЩ), д-р Доминика Тарушо и д-р Ерика Дайна (Италия), д-р Едмънд Джесъп (Великобритания), проф. Угур Озбек (Турция) и проф. Мануел Посада (Испания).За „Насърчаване на научните изследвания в областта на редките болести“ са отличени Българското дружество по генетика и геномика на човека, Българското медицинско сдружение по хематология, Българска асоциация по клинична имунология, Българското хирургично дружество, Българско дружество по ревматология и Асоциацията на научноизследователските фармацевтични производители в България.Отличия на изявени лекари и медицински специалисти в категорията за „Издигане на медицинските грижи за редки болести в България на европейско ниво“ се присъждат на Доц. Валерия Калева – Експертен център по коагулопатии и редки анемии, УМБАЛ „Св. Марина“ (Варна); Проф. Виолета Йотова – Експертен център по редки ендокринни болести, УМБАЛ „Св. Марина“ (Варна); Доц. Гергана Петрова – Експертен център по муковисцидоза, УМБАЛ „Александровска” (София); Проф. Емил Паскалев – Експертен център по болест на Фабри, УМБАЛ „Александровска“ (София); проф. Ива Стоева – СБАЛДБ „Проф. д-р Иван Митев“ (София); Проф. Ивайло Търнев – Експертен център по генетични, неврологични и метаболитни заболявания, УМБАЛ „Александровска“ (София); Акад. Иван Миланов – Експертен център по дистонии, МБАЛНП „Св. Наум“ (София); Проф. Людмила Матева – Експертен център по наследствени метаболитни заболявания на черния дроб, УМБАЛ „Св. Иван Рилски“ (София); Проф. Радка Тинчева – Експертен център по редки заболявания в педиатрията, СБАЛДБ „Проф. д-р Иван Митев“ (София); Проф. Сабина Захариева – Експертен център по редки ендокринни случаи, УСБАЛЕ „Акад. Иван Пенчев“ (София); Проф. Тошко Лисичков – Експертен център по коагулопатии и вродени анемии, СБАЛХЗ (София).Асоциацията на студентите-медици в Пловдив получи отличие за „Активно участие в информационни и образователни кампании в областта на редките болести“.Институтът за редки болести е създаден като проект на Българската Асоциация за Промоция на Образование и Наука (БАПОН). Информационният център за редки болести и лекарства сираци е основан през 2004 г. в Пловдив и е първият и единствен по рода си в Източна Европа, обединяващ пациенти, организации и експерти в областта на редките болести. За повече информация: www.raredis.org ", "date": "2019.09.17", "title": "Институтът за редки болести връчи отличия за цялостен принос"}
{"url": "https://offnews.bg/politika/trima-kandidat-kmetove-sednaha-v-invalidni-kolichki-za-po-dobra-gradsk-711383.html", "text": "Трима кандидат-кметове на София се включиха в предизвикателството, организирано от сдружения на хора с увреждания, като седнаха в инвалидни колички пред Съдебната палата.Кандидатите Борислав Игнатов (Демократична България), Мая Манолова (независим) и Борис Бонев (\"Спаси София\") участваха в събитието за по-добра градска среда за хората с увреждания. Организатори бяха \"Общност Мостове\" и НГИ \"Системата ни убива ВСИЧКИ\".Тримата опитаха да се придвижат в инвалидна количка от Съдебната палата в посока площад \"Света неделя\". Редом до тях вървяха и родители с деца с увреждания. Разбитите участъци по тротоарите видимо ги затрудниха и тримата кандидати трябваше да разчитат на помощта на свои сподвижници, които да им помагат, като на места избутват количките с крак или дори ги повдигат.Събитието заинтригува и гражданите, много от които се спираха да гледат и да снимат. Манолова, Игнатов и Бонев демонстрираха колегиални отношения, като на моменти заставаха и разговаряха един с друг.\"За нас тримата не се съмнявайте. Каквото и да правим, ще подобрим мобилността на хората с увреждания\", заяви Мая Манолова.Тя добави, че знае колко е враждебна средата в столицата към хората с увреждания и колко са \"достъпни\" социалните служби, улиците и тротоарите и градския транспорт.Борислав Игнатов благодари за поканата и сподели, че за него това предизвикателство е изключително важно:\"Брат ми е в инвалиден стол. Преживял съм го многократно и знам колко е трудно да се слезне по стълбите на метрото. За всички ни е очевидно какво е състоянието в момента и колко неща трябва да се реформират. Има решения за това, има наредба, има закон, които трябва да се спазват\", заяви той.\"Нашата организация от 10 години работи активно градската среда да бъде много по-достъпна - затова неслучайно обръщаме специално внимание на ремонтите на тротоарите, ремонтите на улиците и сме участвали в писането на наредбата, касаеща проектирането на достъпна градска среда в нашите градове.\" - каза Борис Бонев от \"Спаси София\".Той даде пример със Стокхолм, където отношението към този проблем е различно - там всяка година служители в общината, които отговарят за проектирането на градската среда, преминават през обучение, придвижват се в инвалидни колички или със специални затъмнени очила, за да могат да видят от първо лице, че \"дори 2 см. крив бордюр може да се окаже непреодолимо препятствие за много хора\". В събитието искаха да се включат Десислава Иванчева и Биляна Петрова - ако съдът ни разреши, написа във фейсбук Иванчева. Двете са осъдени за подкуп на първа инстанция и са под домашен арест. ", "date": "2019.09.17", "title": "Трима кандидат-кметове седнаха в инвалидни колички за по-добра градска среда (снимки)"}
{"url": "https://offnews.bg/kultura/spektakalat-medeia-istinsko-teatralno-zrelishte-v-teatar-azarian-711388.html", "text": "След невероятния успех и бурните овации, които предизвика спектакълът „“ в Пловдив, на 8 и 9 октомври от 19:00 и 18:30 ч. постановката ще зарадва софийската публика в . Невероятната Снежина Петрова ще влезе в кожата на Медея и ще предизвика истинско театрално зрелище. Публиката на спектакъла ще бъде посрещана във фоайето на театъра с фрагменти от изложбата- част от проекта - „Походът на аргонавтите от „Филиповци”. В представлението участват група деца, както и музикална формация „Вакали” и солистът на баян – Стоян Караиванов.„Медея“ проследява историята на едно голямо престъпление, което се случва при разрив в отношенията между родителите. Как продължават пътя си децата, когато родителите им се разделят? Какво провокира една майка да посегне на собствените си деца? Според самата Снежина Петрова в центъра на театралния проект са именно децата.Уникалният свят от образи е дело на режисьора Десислава Шпатова. Сценографията е на Зина Генч и Христина Дякова, а хореографията – на Анна Памуплова. Зад въздействащата музика застава Асен Аврамов.Към екипа на „Медея“ в Театър Азарян ще се присъедини невероятният актьор Ивайло Герасков, който ще влезе в ролята на Креонт. Участват още великолепните актьори Петър Дочев, Ивайло Драгиев, Станка Калчева, Койна Русева, Георги Гоцин.Проектът „Медея“ е част от официалната програма на Пловдив - Европейска столица на културата 2019 и се реализира с финансовата подкрепа на СП „Култура“, Нов български университет, Гьоте институт – България, НФ „Култура“ и в партньорство с фондация „Здраве и социално развитие“.След премиерните дати на 8 и 9 октомври „Медея” ще се играе още в Театър Азарян на 13 и 14 ноември и на 2 декември от 18.30 ч.Билети за спектакъла „Медея“ може да закупите от касите на Билетен център НДК и онлайн на .", "date": "2019.09.17", "title": "Спектакълът 'Медея' - истинско театрално зрелище в Театър Азарян"}
{"url": "https://offnews.bg/sviat/3-dni-obsazhdat-zakonno-li-e-spiraneto-na-britanskia-parlament-711352.html", "text": "Три дни британският Върховен съд ще изслуша десетки депутати, адвокати и представители на правителството, за да прецени законно ли е спряна работата на парламента.Преди дни, на 9 септември, парламентът на Обединеното кралство преустанови работата си за срок от един месец. Тогава говорителят на парламента заяви, че \"премиерът Борис Джонсън няма да одобрява никакви други безсмислени отлагания на Брекзит\".Миналата седмица Върховният съд на Шотландия определи като незаконно прекратяването на работа парламента, седмица по-рано обаче съдът в Англия отхвърли иск, подобен на подадения в Шотландия, с аргументите, че въпросът е политически и не подлежи на намеса от страна на съда. И двете дела ще бъдат разгледани от Британския върховен съд и ще бъдат изслушани 78 европейски депутати, адвокатите на ищците и правителството, както и бившият премиер Джон Мейджър.Делото ще продължи три дни, като не е известно кога точно ще бъде ясно решението на Върховния съд. Ако съдът определи прекратяването на работата на парламентът като незаконно, решението ще влезе в сила незабавно и парламентът ще бъде свикан.", "date": "2019.09.17", "title": "3 дни обсъждат законно ли е спирането на британския парламент"}
{"url": "https://offnews.bg/knigi/petia-kokudeva-gostuva-v-plovdiv-s-pozdravi-ot-siniata-palatka-711385.html", "text": "Популярната писателка Петя Кокудева ще гостува в Регионалния природонаучен музей - Пловдив, за да разкаже за срещите от едно 9-месечно пътешествие по света и създаването на книгата \"Поздрави от синята палатка\".Петя Кокудева е автор на детски книги и истории за пътешествия. Завършила е журналистика и има магистратура по творческо писане. Автор е на книгите: “Лулу”, “Малки същества”, “Питанки” и “Лупо и Тумба. Част 1 и 2”, илюстрирани от италианската художничка Ромина Беневенти. Носител е на няколко национални награди - “Южна Пролет” (2012) - за дебют, “Константин Константинов” (2017) - за детска литература, и “Христо Г. Данов” (2018) - в категория “Детска книга”. През 2018 в превод на немски излиза “Лупо и Тумба”. Този юли се появи първата й книга за възрастни - “Поздрави от синята палатка”, колекция истории от пътешествията й по света.Как самата Петя описва книгата:Каним ви на 26 септември 2019, четвъртък от 19:00 ч. в зала \"Планетариум\" на РПНМ-Пловдив!", "date": "2019.09.17", "title": "Петя Кокудева гостува в Пловдив с 'Поздрави от синята палатка'"}
{"url": "https://offnews.bg/ikonomika/prognozirat-skok-na-gorivata-s-do-10-st-l-711359.html", "text": "Възможно е покачването на цените на горивата с между 5 ст./ и 10 ст./л, в случай че се запази сегашната стойност от 70 долара на барел на световните пазари. Прогнозата направи председателят на Българската петролна и газова асоциация Андрей Делчев пред БНТ.Според него ударите по петролните кладенци в Саудитска Арабия доведоха до повишение на цените с 20%, а българският пазар изцяло зависи от световните процеси. „Всичко, което се случи не само около Саудитска Арабия, обвиненията срещу Иран и дрънкането на оръжия около Иран, от много време вече предизвика тревога в световната търговия със суров петрол. Трудно е да се гадае с колко точно би поскъпнал, защото няма аритметична прогресия, която да казва, че 5 долара нагоре в суровия петрол води до 5 стотинки примерно на вътрешния пазар. Българският пазар е малък пазар, той изцяло зависи от това, което се случва в европейски план, така че начинът, по който вървят цените в Европа, предопределя и начина, по който се изменят и в Българи, отбеляза Делчев.Вчера суровият петрол рязко поскъпна с 15% в края на деня, а скокът в най-разпространения сорт „Брент“ е най-драстичен от 30 г. насам.", "date": "2019.09.17", "title": "Прогнозират скок на горивата с до 10 ст./л"}
{"url": "https://offnews.bg/obshtestvo/devet-mesetca-obshtinata-ne-uspiava-da-napravi-dve-ulitci-ednoposochni-711351.html", "text": "Две ключови улици в столичния квартал \"Изток\" не могат да станат еднопосочни вече поне 9 месеца. През декември миналата година кметът на район \"Изгрев\"  пред OFFNews, че проектът за реорганизация на движението по ул. \"Николай Хайтов\" и \"Атанас Далчев\" е одобрен по принцип от междуведомствената експертна транспортна комисия към Столична община, но е върнат за допълнителен анализ и детайли. След като комисията, в която освен представители на СО има и такива на МВР и КАТ, се произнесе отново - по поправения вариант, се очаква след Нова година (2019) промените да станат факт. Днес промените не са факт, за разлика от натовареното движение и конфликтните точки за живеещите и преминаващите по двете улици. А кметът Жеков отново се надява. По думите му днес - че във вторник проектантът ще внесе обновения документ, експертната комисия ще се произнесе и въвеждането на еднопосочното движение ще се случи до 20-тина дни.Комисията обаче заседава на всеки две седмици, а защо проектът не е внесен отново от декември м.г. досега кметът Жеков не успя да обясни. По думите му това е \"сложна работа, изисква се анализ\". Същият обаче вече беше одобрен по принцип миналата година. Тогава решението бе еднопосочното движение по \"Хайтов\" и Далчев\" да се въведе експериментално за 6 месеца. Времето за експеримента обаче изтече, преди той да започне. ", "date": "2019.09.17", "title": "Девет месеца общината не успява да направи две улици еднопосочни"}
{"url": "https://offnews.bg/zdrave/priemat-na-omega-3-i-omega-6-mastni-kiselini-podobriava-postizheniata-711389.html", "text": "Омега-3 и омега-6 мастните киселини от риба подобряват постиженията на децата в училище, като оказват благоприятно въздействие върху способностите им да четат, спелуват и да се концентрират, пише в. \"Дейли мейл\".Изследването беше направено от диетологът д-р Ема Дърбишър и учени от университета в Южен Уелс. Те анализираха 29 проучвания от изминалите пет години, в които на деца са били давани различни количества мастни киселини. От тях, 22 труда, в които са били включени над 3000 деца, установиха забележителни ползи за ученето, концентрирането и поведението.\"Имайки предвид, че около 60% от човешкия мозък е съставена от мазнини, има логика да допуснем, че нивото и типът мазнини в тялото ни ще повлияят на функциите и представянето на мозъка\", каза експертката.\"Изследването ни ясно показа, че повишаването на приема на омега-3 и омега-6 мастни киселини на децата има положителен ефект върху способностите им да четат, спелуват, да се държат добре и да внимават. Тези хранителни добавки помогнаха при понижаването на хиперактивността и агресията\", добави тя.Според учените омега-3 и омега-6 са подходящи за онези деца, които изпитват затруднения в училище или за страдащите от хиперкинетично разстройство с нарушение на вниманието.", "date": "2019.09.17", "title": "Приемът на омега-3 и омега-6 мастни киселини подобрява постиженията в училище"}
{"url": "https://offnews.bg/futbol/stoichkov-niama-tarpenie-da-zapochne-shampionskata-liga-video-711354.html", "text": "Легендата на Барселона и България Христо Стоичков е в преповдигнато настроение преди началото на най-комерсиалния турнир Шампионска лига.Камата публикува видео в официалния си профил в социалната мрежа Инстаграм от пътуването си до Неапол, където ще гледа на живо срещата от Група Е между Наполи и Ливърпул.\"Надлаждавам се! Започва любимата ми шампионска лига и имам вече фаворит. А вие имате ли такъв\", споделя Стоичков на фона на химна на Шампионската лига.Междувременно стана ясно, че Камата вероятно е решил да спре да опитва да бъде треньор и да се съсредоточи върху кариерата си на журналист. Това става ясно от сайта на треньорската школа у нас. Според него цели 136 специалисти имат най-високия лиценз на УЕФА PRO, пише \"24 часа\".От тях само двама - Стоичков и гъркът Христиакис Косианос, не са си подновили тапиите. Тази на Камата е изтекла в края на миналата година, а на съседа - на 30 юни тази година.Кратката треньорска кариера на Стоичков стартира на 15 юли 2004 г., когато изненадващо бе назначен директно за селекционер на националния отбор. На 11 април 2007 г. той подаде оставка и пое Селта. Не успя до го спаси заради уреден мач в испанското първенство и след слаб старт на следващия сезон бе уволнен.След това работи в южноафриканския Мемалъди Съндаунс и ловешкия Литекс. За кратко бе обявен и за наставник на ЦСКА, но нещата се разсъхнаха, след като „Титан\" не му прехвърлиха отбора, въпреки че му връчиха книгата на акционерите. След това имаше няколко оферти за работа, но ги отклони.", "date": "2019.09.17", "title": "Стоичков няма търпение да започне Шампионската лига (видео)"}
{"url": "https://offnews.bg/112/tir-se-obarna-na-patia-veliko-tarnovo-targovishte-711358.html", "text": "Тир се обърна на обърна на Велико Търново-Търговище при разклона за село Кавлак, съобщиха от Агенция \"Пътна инфраструктура\".Движението е затруднено и се осъществява двупосочно в едната лента. От АПИ призовават шофьорите да се движат с повишено внимание и съобразена скорост, като спазват указанията на \"Пътна полиция\".", "date": "2019.09.17", "title": "Тир се обърна на пътя Велико Търново-Търговище"}
{"url": "https://offnews.bg/kultura/svetovni-medii-za-no-geography-tour-na-the-chemical-brothers-niama-po-711360.html", "text": "“Няма по-велик лайв денс спектакъл в света в момента”,  по повод грандиозното шоу на The Chemical Brothers “No Geography Tour”, което ще връхлети зала Арена Армеец в София на 10 октомври, по покана на продуцентска компания АРТ БГ.Невиждани иновативни визуализации и енергичен безкомпромисен звук, вплетени в едно невероятно аудио-визуално преживяване, ще преживеят всички български фенове на най-култовото електронно дуо в света в софийската арена в уречената дата.“С всяко следващо свое появяване на сцената, те вдигат нивото, благодарение на новите технологии - визуализациите им са спиращи дъха - но и още, защото те предлагат на публиката все по-добър и ефектен звук”, споделят британските музикални критици виждането си относно новото No Geography Tour, което иконичните музиканти представиха като хедлайнери на най-мащабния и престижен музикален фестивал в Европа - Гластънбъри, Великобритания.Сензационният набор от визуализации, който акомпанира музикалния сетлист, е причина The Chemical Brothers да заемат достойното си място на хедлайнери на най-квалитетните музикални формуми в цял свят. В рамките на No Geography Tour ще станем  и гигантски роботи, които стрелят с лазерни пушки докато звучи хипнотизиращия \"Hoops\". По време на грандиозния No Geography Tour ще станем свидетели и на невиждани до този момент огромни човешки холограми, порой от лазери, формирани в зрелищни 3D мапинги и какво ли още не!Малка част от онова, което ни очаква на 10 октомври, в зала Арена Армеец - София:The Chemical Brothers, Том Роуландс и Ед Саймъндс, се събират в Манчестър през 1989 г. Те постигат световна слава, когато вторият им албум Dig Your Own Hole оглавява британските класации през 1997 г. Само в Обединеното Кралство музикантите бележат 6 първи места с албумите си и 13 топ 20 сингли, между които и две първи места.Освен новия си албум No Geography музикантите ще представят пред българска публика и най-обичаните си композиции от цялата си дискография като Hey Girl Hey Boy, Block Rockin’ Beats, Galvanize и много другиЦялата сценична техника ще пътува до Арена Армеец от Великобритания в 7 ТИР- а, тъй като няма как да бъдат набавени нейни аналози у нас като качество и ефекти.До грандиозния спектакъл The Chemical Brothers залата в Арена Армеец, която ще бъде лимитирана до точно 9500 места, по изискване на мениджмънта на електронните величия остава по-малко от месец! Организаторите съветват всички желаещи да преживеят това аудио-визуално зрелище да закупят своите билети още сега, тъй като интересът към събитието е огромен и се очаква публика не само от България, а и от съседните балкански държави.Билети за концерта на The Chemical Brothers все още могат да се закупят на цени както следва: 69, 79, 89 и ВИП места от 100 лв. Билетите са продажба в .", "date": "2019.09.17", "title": "Световни медии за No Geography Tour на The Chemical Brothers: Няма по-велик лайв денс спектакъл в света в момента"}
{"url": "https://offnews.bg/obshtestvo/angelkova-i-ananiev-zdravniat-turizam-triabva-da-stane-natcionalen-pr-711391.html", "text": "България има потенциал да бъде разпознаваема като балнео дестинация с много добро качество. Развитието на здравния туризъм е важен приоритет в работата на министерството на туризма, даващ възможност за устойчиво развитие на сектора.Това заяви министърът на туризма Николина Ангелкова на работна среща с министъра на здравеопазването Кирил Ананиев и с водещи лекари.Ангелкова и Ананиев са категорични, че \"здравният туризъм трябва да стане национален приоритет.\"\"Представителите на медицинската общност подкрепиха идеята и посочиха, че това е и тяхна цел и за първи път държавата ги подкрепя в такова начинание\" - обявиха от пресцентъра на министерството на туризма.В дискусията са участвали проф. д-р Асен Балтов, проф. д-р Асен Николов, доц. д-р Божидар Финков, проф. д-р Димитър Петков, проф. д-р Елена Илиева, проф. д-р Иван Костов, проф. д-р Иво Петров, проф. д-р Йоаннис Папатанасиу, доц. д-р Костадин Ангелов, доц. д-р Любина Веселинова, проф. д-р Любомир Спасов, проф. д-р Никола Владов, проф. д-р Николай Габровски, д-р Росица Шейтанова, д-р Татяна Ангелова.Ангелкова информира, че ведомството може да инициира ежегодна конференция за здравен туризъм, в която да бъдат поканени български и чуждестранни специалисти в областта.Участието на международни форуми също е много важно, защото така можем да популяризираме страната си и нейните възможности за този тип, допълни още тя.", "date": "2019.09.17", "title": "Ангелкова и Ананиев: Здравният туризъм трябва да стане национален приоритет"}
{"url": "https://offnews.bg/bojni/kobrata-svali-plakat-na-tajsan-fiuri-i-zaiavi-toj-e-edin-kloun-video-711362.html", "text": "Звездата ни в профибокса Кубрат Пулев се заяде сериозно с британеца Тайсън Фюри. Българинът определи Циганския крал като \"клоун\" и \"плямпало\" след последния му мач срещу Ото Валин през уикенда.Той даде интервю за американска медия от тренировъчна зала на тима си Top Rank в САЩ, на чиято стена висеше плакат именно на Циганския крал. Кобрата мина покрай него, свали го и започна словесни атаки.\"Гледайте го този, прилича ми на клоун. Хубава снимка са му направили, но наистина прилича на клоун. В тази зала са се били много големи имена, тренирал е Майк Тайсън тук, така че този няма място.Наблюдавах мача му на живо. Той не представи нищо особено, има само една голяма уста, едно плямпало е. Нищо специално.Би се срещу съперник, за когото това беше първи голям мач в кариерата. По принцип би трябвало да го нокаутира, а той дори получи тежка аркада.Той само плямпа и не уважава другите боксьори. Затова бях изненадан, че въпреки големите му закани, той се би 12 рунда.Какво да ви кажа за него. Преди години, докато още се биех за Зауерланд, те преговаряха с него за мач с мен. Той беше свободен, нямаше скорошен мач, но каза, че не може да се бие с мен. Какво да ви кажа повече за него\", заяви Пулев.", "date": "2019.09.17", "title": "Кобрата свали плакат на Тайсън Фюри и заяви: Той е един клоун (видео)"}
{"url": "https://offnews.bg/interviu/andrej-petkov-dbg-zelenogorski-ni-predade-za-da-uredi-sekretarkata-711357.html", "text": "Ето разговора ни с него:- Г-н Петков, какво се случва в ДБГ след напускането на Найден Зеленогорски? Как се приема решението да подкрепите независимия кандидат Мая Манолова за кмет на София?- Разочарованието на всичски в партията е голямо. Г-н Зеленогорски е човек, от когото съм се учил не само аз на полика, но и всички по-млади хора при нас. Той винаги е пропагандирал демократични ценности и процедури и в един момент се оказа, че именно той е човекът, който ги нарушава.- Защо? Какво имате предвид?- Всъщност ние в ДБГ отдавна бяхме взели решението в София да бъде подкрепена кандидатурата за кмет на г-жа Мая Манолова. Минаха абсолютно всички формати на съгласуване и това беше почти единодушно решение. Изключението бяха само няколко гласа. Тогава г-н Зеленогорски заяви, че ще се съобрази с решението на партията и няма да предприема никакви действия. А всъщност се оказа, че няколко дни по-късно направи точно обратното.- На обсъждането за подкрепата на г-жа Манолова той нямаше нищо против, така ли?- Вижте, ние в ДБГ сме дали самостоятелност на структурите по райони. Решението за София се взема от органите в столицата. Това са районните председатели, самите структури и т. н. Г-н Зеленогорски изрази своите опасения, че той в лично качество не е съгласен, тъй като било против неговите принципи, но всъщност нека да припомня, че той беше заместник-председател на парламентарната група на Реформаторския блок, когато беше в управление с АБВ на Георги Първанов. Тоест, тогава той нямаше такива съображения за коалицията с тази партия, а в момента изтъква такива \"доблестни\" съображения, което не мисля, че е акуратно. Не трябва да се забравя и друго - самият г-н Зеленогорски като народен представител гласува в подкрепа на кандидатурата на Мая Манолова за национален омбудсман. Това още повече издава несъстоятелността на сегашната му позиция.- След напускането на г-н Зеленогорски има ли напрежение в структурите на ДБГ?- Не, самата му позиция бе изненадваща. Той не я бе обсъдил с никой от нас. Хората, които не бяха съгласни с решението да подкрепим кандидатурата на г-жа Манолова, бяха на масата до него, когато обяви, че напуска ДБГ. Въпросът тук е, че е някак си нелогично няколко дни преди самото предателство, защото това си е предателство, г-н Зеленогорски гърмя шампанско в офиса и ние всички се чудихме какво празнува, каква е причината. Ето, сега вече се разбра каква е причината. А може би след няколко дни, когато бъдат наредени листите на Демократична България, тогава ще стане абсолютно ясно точно за какво става дума. Всъщност жалкото е, че хора като Вили Лилков, който е стожер на дясното, бяха буквално изритани от Демократична България и ДСБ по подобие на г-н Светослав Малинов на европейските избори, когато бе сменен водачът в последния момент, и в това няма нищо демократично, няма нищо дясно. Апаратщината от миналото е обзела раздробеното дясно пространство и тук е ролята на необременените млади хора да променим тази посока. Но е жалко за достойните, свестните хора в ДСБ, познавам такива много, защото ще видят как ще бъде спуснат парашутист в листата.- В крайна сметка десните отново отивате на избори разделени. Не е ли по-логично ДБГ да е в един отбор с ДСБ, Да България и Зелените, въпреки че те не са десни?- Да, правилно казвате, че Зелените не са десни, но къде са позиционирани Да, България. Аз не виждам абсолютно нищо дясно при тях. Те не са и член на ЕНП. В този контекст ДСБ със сигурност са най-близо до нас по ценностна система, но както сме близки, така и се явяваме като конкуренти. Нека да припомня, че ние извървяхме един доста дълъг път през последните години. ДБГ направихме абсолютно всички стъпки и усилия да се явим заедно на изборите за Европейски парламент. В последния момент обаче те бяха саботирани и не се стигна до единна платформа. Сега се вижда защо се е случило това нещо.- Сега имаше ли разговор да се явите заедно с Демократична България?- Разговори имаше и след европейските избори. Нашият председател Димитър Делчев, а и ние, положихме огромни усилия да станат нещата. Въпросът е, че тези разговори достигаха до задънена улица и точно сега се вижда каква е била причината. Оказва се, че заместник-председателят на партията е преговарял не за обединението на дясното, а за личните си интереси. За да бъде трудоустроен един негов служител в Демократична България, както и неговата секретарка.- Неговата секретарка?- Това не може да бъде цел. Не може да бъде основа за каквото и да е обединение. Стана ясно, че причините на Зеленогорски са изцяло лични, което не е достойно.- Ако обединението на дясното зависи от уреждането на една секретарка, значи са още по-зле нещата, отколкото си мислех?- Сами ще видите като излязат листите на Демократична България. Политиците от миналия век имат такъв хоризонт, който се ограничава горе-долу до това - да трудоустрои секретарката, някой друг служител. Това трябва да спре със сигурност. Политиката не би трябвало да се свежда до бюро по труда за близки и познати. ", "date": "2019.09.17", "title": "Андрей Петков, ДБГ: Зеленогорски ни предаде, за да уреди секретарката си при Демократична България"}
{"url": "https://offnews.bg/temida/etichnata-komisia-na-vss-odobri-moralnite-kachestva-na-ivan-geshev-711390.html", "text": "Кандидатът за главен прокурор Иван Гешев има всички нравствени и професионални качества, за да бъде избран за поста. Единодушното заключение е на Етичната комисия към Висшия съдебен съвет. Ден по-рано Гешев получи висока оценка за работата си и от Комисията по атестирането и конкурсите към ВСС.Магистратите от Етичната комисия са записали в доклада си, че Гешев отговаря на изискванията в закона и липсват данни, които поставят качествата му под съмнение.Процедурата по избор на нов главен прокурор ще бъде финализирана на 24 октомври, когато Пленумът на ВСС ще изслуша Иван Гешев като единствен претендент за обвинител №1 и ще подложи на гласуване кандидатурата му.Иван Гешев коментира, че изборът е от най-демократичните и открити процедури. Според него недоволните от работата и качествата му зловидят заради добрата дейност на прокуратурата. Не се притеснявал и от множеството сигнали срещу него.", "date": "2019.09.17", "title": "Етичната комисия на ВСС одобри моралните качества на Иван Гешев"}
{"url": "https://offnews.bg/zdrave/kombiniraneto-na-dieta-i-sport-mozhe-da-vredi-na-kostite-711364.html", "text": "Комбинирането на тренировки с диета се смята за задължително за отслабване. Американски учени обаче установиха, че физическата активност, докато се ограничават калориите, може да вреди на костите, съобщава \"Дейли мейл\".Учените от университета на Северна Каролина са поставили мишки на диета и тичане шест седмици. Гризачите отслабнали, но изненадващо за екипа, обемът на костите им намалял с 20 процента.От човешка гледна точка това означава, че комбинирането на диета със спорт може да има \"голямо въздействие върху костите\", особено при жените, чиито кости естествено отслабват с годините.\"Резултатите са изненадващи за нас\" - каза ръководителят на изследването д-р Мая Стайнър и добави: \"Предишни изследвания с мишки показаха, че тренировките при нормално хранене, дори при приемане на повече калории, са полезни за костите. Сега научаваме, че това не е вярно при ограничаване на калориите\".", "date": "2019.09.17", "title": "Комбинирането на диета и спорт може да вреди на костите"}
{"url": "https://offnews.bg/futbol/grisha-ganchev-naliva-nad-20-miliona-evro-v-stadiona-na-tcska-i-bazata-711342.html", "text": "ЦСКА ще внесе над 20 милиона лева за стадион \"Българска Армия\" и базата в Панчарево. Тази сума ще бъде внесена от ръководството в съвместното дружество, което ще бъде създадено с държавата, пише \"Тема спорт\".Учредяването би трябвало да стане на 25 септември (сряда), когато Министерският съвет е планирал да го гласува.След като се създаде дружеството, специалисти ще направят оценка на стадиона и базата в Панчарево. ЦСКА ще трябва да внесе нейната паричната стойност. Очаква се сумата да е над 20 милиона лева - вероятно около 22.\"Червените\" ще внесат парите като капитал на съвместното дружество. Държавата пък ще участва, като апортира към него \"Армията\" и Панчарево. В момента спортните съоръжения са във владение на \"Сердика спортни имоти\" към Министерството на спорта.Съвместното участие на ЦСКА и държавата ще даде много по-широки възможности на клуба да инвестира в стадиона и базата. Ще предостави и по-дългосрочна сигурност, че съоръженията ще се управляват от \"армейците\".Сумата, която клубът ще внесе в съвместното дружество, ще е предназначена единствено и само за подобрения по базата. ЦСКА планира цялостна реконструкция на стадиона си, а на базата в Панчарево предстои да се изгради ресторант и още един терен.\"Червените\" вече получиха \"виза за проектиране за основен ремонт и реконструкция на \"Армията\". Този документ беше основната стъпка към създаването на съвместното дружество. В момента юридическите екипи на ЦСКА и държавата работят активно по учредяването му.", "date": "2019.09.17", "title": "Гриша Ганчев налива над 20 милиона евро в стадиона на ЦСКА и базата в Панчарево"}
{"url": "https://offnews.bg/futbol/ventci-stefanov-ne-sam-bavachka-ili-ohrana-na-fenovete-na-levski-711343.html", "text": "Левски не иска да гостува на Славия в \"Овча купел\", като вместо това \"сините\" настояват мачът да се проведе на Националния стадион \"Васил Левски\".Двубоят от 10-ия кръг на първенството е в неделя от 20:00 часа. От края на миналия сезон стадион \"Славия\" има осветление и отговаря на всички изисквания за провеждане на мачове. Очаквано Венци Стефанов се ядоса на Левски и заяви, че не им е бавачка или охрана.\"Ние настояваме да си играем у дома. Стадионът ни отговаря на всички изисквания. Провеждат се международни мачове на младежкия национален отбор.Какво ме интересува мен, че агитките на Левски се биели. Да си се оправят. Аз какъв съм? Да не съм бавачка или охрана. Натискат мачът да се играе на \"Васил Левски\".Ние протестираме и не искаме. За какво правихме ремонт? Съоръжението ни е минало лиценз и на УЕФА. Има си правилник, отговаряме на него и мачът трябва да си е на стадион \"Славия\".Играхме с ЦСКА в \"Овча купел\", проблем имаше ли?! За да не се бият агитките на Левски, аз трябва да платя 20 000 лева наем за националния стадион. Да не съм Майка Тереза\", коментира Стефанов пред \"Тема спорт\".", "date": "2019.09.17", "title": "Венци Стефанов: Не съм бавачка или охрана на феновете на Левски"}
{"url": "https://offnews.bg/temida/dans-za-spiraneto-na-horizont-ne-e-imalo-nito-profilaktika-nito-te-711335.html", "text": "В Програма \"Хоризонт\" на БНР не е имало нито технически проблем, нито е извършена профилактика на студийния комплекс по време на безпрецедентното спиране на сигнала на 13 септември, установи ДАНС.Няма техническа причина за спирането, става ясно от приключилата проверка на ДАНС, прокуратурата, КРС и СЕМ, чиито резултати бяха съобщение днес. Заключението е, че директорът на дирекция \"Техника\" Пламен Костов е извършил престъпление по служба, изисквайки да спре сигналът. Затова материалите от проверката се изпращат на Софийска градска прокуратура.Според изнесените данни на 11 септември Пламен Костов е информирал в докладна генералния директор Светослав Костов за нужна профилактика, като е посочил, че тя се налага заради \"голям технически проблем\". Но не посочил, че това ще спре сигнала на \"Хоризонт\" за 5 часа. Светослав Костов, от своя страна, сложил резолюция \"да\" на докладната.ХронологиятаНа следващия ден, 12 септември, техническият директор пратил имейл до „НУРТС България\" (дружеството, което оперира предавателите) с указание сигналът да бъде спрян:Спирането на радиото категорично не е и заради профилактика на предаватели, тъй като по това време от над 60 предавателя в страната в профилактика са били само три - в Ивайловград, Белоградчик и Трещеник, сочи още проверката. ", "date": "2019.09.17", "title": "ДАНС за спирането на 'Хоризонт': Не е имало нито профилактика, нито технически проблем"}
{"url": "https://offnews.bg/politika/tcvetanov-pravi-evroatlanticheski-tcentar-za-sigurnost-shte-raboti-s-711337.html", "text": "Цветан Цветанов с нов проект - \"Евроатлантическият център за сигурност\", след като се оттегли от политиката. Центърът ще представлява независима неправителствена организация, включваща експерти и професионалисти в различни сфери на сигурността. Неговата цел е да обединява специалисти с общи евроатлантически ценности, които да работят за задълбочаване на сътрудничеството в сектор сигурност в региона и транс-атлантическото пространство, се казва в съобщение на организацията. Оттам още изтъкват \"фундаменталното значение за сигурността в транс-атлантическото пространство са зачитането на евроатлантическите демократични ценности, международното право, доверието в международните организации, човешките права, свободата на медиите и върховенството на закона\".\"Те трябва да са в основата на общото дефиниране на заплахите и предизвикателствата пред сигурността, както и на съответните мерки за противодействието им, защото само така имаме шанс да съхраним доверието и единната принципна позиция на съюзниците и партньорите в евроатлантическото пространство\", пишат още от Центъра.Цветанов коментира, че центърът ще работи с всички институции, политически партии и граждански организации в България, които споделят евроатлантическите ценности, и ще се стреми да разширява обществената подкрепа за тях. \"Мисията ни като Евроатлантически център е да предоставяме качествени професионални анализи, да генерираме идеи, да даваме решения и да търсим възможност за чуваемост на различни гледни точки като стимулираме дебат по темите от сектор сигурност\", заяви Цветан Цветанов, председател на Управителния съвет на центъра. \"Тъкмо поради факта, че темата е строго експертна и в повечето случай понятието сигурност се свързва със секретност, е необходимо да има организации като нашата, създадени с идеална цел, които професионално и експертно да осигурят достъп на гражданите до тази така чувствителна и важна за обществото ни информация\", продължи Цветанов. Подготовката за създаването включва множество срещи и разговори на най-високо ниво, за да се осигури предварително солидна международна подкрепа, която е в основата на успеха на мисията на центъра.Сред първите членове на Центъра са журналистът Христо Христов, проф. Румен Кънчев, проф. Евелина Келбечева, психологът Росен Йорданов, адв. Борис Велев, Борислав Велков, анализаторът Кристиян Шкварек, д-р Виктор Серафимов, Евгения Стоянова, Екатерина Борисова, Стоян Георгиев, Драгомир Младенов, Петър Матов и София Цветкова.", "date": "2019.09.17", "title": "Цветанов прави Евроатлантически център за сигурност, ще работи с партии и институции"}
{"url": "https://offnews.bg/politika/sotciolog-desnite-shte-imat-problem-i-s-manolova-i-s-fandakova-711333.html", "text": "Евелина Славкова от изследователски център „Тренд“ очаква изненади по отношение на листата на БСП за общински съветници на местния вот. Причината е, че кандидатът на БСП за кмет на София - Мая Манолова е подкрепян и от други политически формации, които също ще заявят собствена листа за общински съветници. По думите ѝ гласовете на десните са необходими на Йорданка Фандъкова на втори тур и тяхната цена не е маловажна. Според нея БСП ще се опитат да повторят модела с избора на Румен Радев за президент. Тя е категорична, че тези избори ще бъдат много оспорвани.Евелина Славкова коментира и ситуацията в БНР. Според нея изходът са обявяване на ясни аргументи защо са взети конкретните решения и подаване на оставки, а очакванията ѝ са, че се изчаква бурята да затихне.", "date": "2019.09.17", "title": "Социолог: Десните ще имат проблем и с Манолова, и с Фандъкова"}
{"url": "https://offnews.bg/balgaria/spasiha-tezhko-postradala-zhena-v-pirin-711361.html", "text": "След дълга и тежка акция е спасена жена, пострадала тежко в Пирин. На 16 септември около 17 часа е постъпил сигнал на тел. 112 за инцидент в планината. Очевидец поискал спешна евакуация с хеликоптер заради множеството травми на жената. От Планинската спасителна служба са се обърнали към МВР и Министерството на отбраната за помощ. Смята се, че жената се е подхлъзнала и паднала от връх Джангал. Предполага се, че тя е родом от Банско и е на около 40 години.В спасителната акция са се включила 22-ма планински спасители от Разлог, Банско и Добринище. Издирването е било наземно, тъй като поради слънчевото време не е било възможно издигането на хеликоптер. Жената е била достигната към 20 часа, а самата акция е приключила около 2:30ч. Пострадалата е с множество травми, фрактури на двата крака и с контузии на главата и едната ръка. В момента тя е в стабилно състояние. Директорът на Планинската спасителна служба Емил Нешев благодари на всички, взели участие в тежката спасителна акция и отбележи колко важно е България да притежава хеликоптери за спасителна дейност, за да се осигури бърз и безопасен транспорт до пострадалите. ", "date": "2019.09.17", "title": "Спасиха тежко пострадала жена в Пирин"}
{"url": "https://offnews.bg/medii/ivo-indzhov-redno-e-generalniat-direktor-na-bnr-da-podade-ostavka-711336.html", "text": "\"След този голям , след безпрецедентното спиране на излъчването на националното радио почти за 6 часа е редно генералният директор да си подаде оставката и да се мине към избор на нов генерален директор, но след едно много по-широко обществено обсъждане.\" Това заяви медийният експерт и политолог Иво Инджов в интервю за \"Хоризонт\" тази сутрин.Той коментира и вчерашното  с думите, че не очаква надзорният орган да си върши добре и навреме работата, защото върви след събитията и големите скандали.Експертът призова активните и отговорни към медийната политика политици - какъвто по думите му не е председателят на медийната комисия в НС Вежди Рашидов () - да подемат законодателни инициативи за преструктуриране на СЕМ и за въвеждането на коренно нов механизъм при конструирането на Съвета.За сегашния СЕМ той заяви:По думите му твърдението на премиера Борисов, че случващото се в БНР е \"саботаж\" срещу правителството е \"доста екзотично\".\"Няма как да има такъв - заяви Инджов. - Според мен някое от властовите лобита се е опитало да въздейства върху ръководството на БНР, за да бъде отнет микрофонът от Силвия Великова, която е един от аргументираните критици на избора на Иван Гешев за главен прокурор и има някакви изпреварващи действия от страна на ръководството в тази посока.\"\"В обществото съществува усещане за влияние на управляващата партия ГЕРБ върху обществените медии и опит да се заглушат критичните въпроси и анализи. Не случайно потърпевши през последните дни бяха двама журналисти, които или критикуват, или отразяват събития, свързани с протести срещу избора на нов главен прокурор. Визирам казуса с Великова, визирам и , който е искал да снима полицаи преди началото на поредния протест срещу избора на Гешев\", каза още Инджов.", "date": "2019.09.17", "title": "Иво Инджов: Редно е генералният директор на БНР да подаде оставка"}
{"url": "https://offnews.bg/112/tir-se-vriaza-v-kashta-v-borovan-711339.html", "text": "Гръцки тир с цистерна, пълна с течен сапун, се вряза в къща във врачанското село Борован днес рано сутринта и събори едната й стена, съобщиха от ОДМВР – Враца. Пострадали са двама души - шофьорът на цистерната и пешеходец на 27 години, които са откарани в болница.В къщата са били бременна жена с малко момиченце и майката на жената, които са изпаднали в шок. Бременната е откарана в болница, за да се види състоянието й. Местните жители са обяснили, че превозните средства много често се движат с превишена скорост.Временно движението по пътя Враца-Оряхово в района на Борован се осъществява двупосочно в една лента, съобщиха от Агенция „Пътна инфраструктура“ и призоваха водачите да карат с повишено внимание. ", "date": "2019.09.17", "title": "Тир се вряза в къща в Борован"}
{"url": "https://offnews.bg/tenis/dzhokovich-dano-uspeia-da-se-vazstanovia-za-turnira-v-tokio-711345.html", "text": "Световният номер 1 в мъжкия тенис Новак Джокович се надява, че ще успее да се завърне на корта за турнира от сериите АТР 500 в Токио.Сърбинът се отказа в началото на третия сет срещу Стан Вавринка на US Open заради контузия, която впоследствие се оказа, че е сериозна и дори се заговори за евентуална операция.\"Бих искал да мога да ви кажа кога ще се завърна, но истината е, че не знам точно. Следя резултатите от възстановяването всеки ден. Следя как отвръща рамото ми. За съжаление, контузията се оказа по-сериозна.Не ми позволи да продължа участието си в Ню Йорк, за което много съжалявам, защото това е един от най-големите четири турнира и много важна част от сезона.Надявам се да бъда на корта до седмица или две. Засега идеалният сценарий е да играя в Токио\", каза Джокович.Турнирът в японската столица започва на 30 септември.", "date": "2019.09.17", "title": "Джокович: Дано успея да се възстановя за турнира в Токио"}
{"url": "https://offnews.bg/kultura/den-na-sofia-kakvi-sabitia-predstoiat-v-praznichnia-sledobed-711366.html", "text": "На 17 септември отдаваме почит към мъчениците Вяра, Надежда и Любов и майка им София, почит към добродетелите, които ни крепят - вярата, надеждата, любовта и мъдростта.С решение на Столичния общински съвет от 25 март 1992 г. денят е обявен за празник на града.Регионалният исторически музей – София открива днес постоянната археологическа експозиция „Антична Сердика” в Античния културно-комуникационен комплекс „Сердика” – в закритото археологическо ниво под бул. „Княгиня Мария-Луиза” № 2. На площ от 6 хиляди кв. м са експонирани останки от шест улици, две раннохристиянски базилики, терми и пет сгради с жилищни и производствено-търговски функции. Съпътстващата програма включва детски образователни ателиета и изложба с фотографии от процеса на археологическите проучвания.От 17:00 ч. в парка „Заимов” ще се проведат празничен танцов спектакъл и карнавално шествие.В 17:30 ч. пред Народния театър „Иван Вазов“ започва концерт на Софийския духов оркестър.От 18:30 ч. в Народния театър „Иван Вазов” ще бъдат връчени Наградите на Столичната община за ярки постижения в областта на културата. Носител на тазгодишната Специална награда за изключителни постижения и принос в националната култура е примата на българската музика Лили Иванова. БНТ1 ще излъчи церемонията по награждаването от 22:00 часа.В 20:30 ч. на площад „Княз Александър I” започва грандиозен аудио-визуален пърформанс и 3D мапинг „Градски вибрации 140 ВРМ (140 удара в минута)”, организиран от Столична община и Фондация „Културни перспективи” в партньорство с Министерство на образованието и науката. Зоологическата градина, парк-музей \"Врана\" и Софийската градска художествена галерия са с безплатен вход днес.", "date": "2019.09.17", "title": "Ден на София: Какви събития предстоят в празничния следобед"}
{"url": "https://offnews.bg/politika/borisov-naj-golemite-tcentrali-v-sveta-se-varnaha-kam-pisheshtite-mas-711340.html", "text": "Много се работи по електронното управление, но най-големите централи в света се върнаха към механичните пишещи машини, обяви премиерът Бойко Борисов на форум по киберсигурността. „Помолих обществеността да има нетърпимост, както към всеки друг крадец, престъпник, всеки, който вреди. Това е една детска площадка като направиш, отиваш да я счупят. Това е по същия начин. Ние искаме да облекчим гражданите, да може колкото може повече платформи да има за електронно обслужване. Ако някой ги руши, ще се върнем пак на механичните пишещи машини“, каза премиерът, цитиран от агенция „Фокус“.Борисов обеща да обсъди с финансовия министър Владислав Горанов възможностите за вдигане на заплатите на специалистите по киберсигурност в електронното управление.„В днешната ситуация можем само да работим съвместно с всички граждански организации, стопански инициативи, защото защитаваме и хората, и бизнеса, а оттам и държавната сигурност. Сигурно можем да бъдем упрекнати, че недостатъчно пари се дават в този сектор за защита. Таванът на заплатите е нещо, което много пречи да привлечем в министерствата достатъчно квалитетни хора. От конкурс за работа в този сектор идват по 100 човека, накрая най-глупавия остава само един, ако остане и един. Всички като чуят за заплащането се обръщат и казват „Благодаря“, каза Борисов.Той призова за нулева толерантност към хакерите. „Както мразим крадците и убийците, така трябва да мразим и хакерите“, бе категоричен министър-председателят. Според него „колкото повече дигитализацията, колкото повече цифровото управление се развива, както всичко останало в живота, много трудно се изгражда, а много лесно се руши“. „Един хакер, който го бяхме прихванали от една от най-големите банки в България, за да покаже, извади 1 лв. от сметката на шефа на банката“, даде пример Борисов.„Държави има, които забраниха „Фейсбук“, „Туитър“. Няма голяма разузнавателна служба, която да не е хакната“, изтъкна още Борисов.Министърът на вътрешните работи Младен Маринов обяви, че продължават опитите за хакерски атаки в държавни институции, но те са неуспешни благодарение на бързата намеса на МВР. Попитан дали има опити за хакерски пробиви в други държавни институции, министърът заяви: \"Има такива опити и продължават. Точна бройка не мога да ви кажа. На мен ми докладват по-сериозните. Те са неуспешни благодарение на бързата намеса. Забелязваме една по-висока чувствителност и бдителност на останалите институции след случая с НАП\".", "date": "2019.09.17", "title": "Борисов: Най-големите централи в света се върнаха към пишещите машини"}
{"url": "https://offnews.bg/politika/boris-bonev-razkritikuva-vsichki-oponenti-za-kmet-na-sofia-gergin-bor-711346.html", "text": "Спаси София внесоха в ЦИК подписката за участие на местните избори. За една седмица събрахме над 7000 подписа. Благодарен съм на всеки един гражданин, който ни подкрепи. Това е доказателство за изключително широка обществена подкрепа на софиянци за кандидатурата ми за кмет, заяви Борис Бонев. Говорейки за досегашното управление Бонев заяви, че г-жа Фандъкова вече десета година повтаря един и същи клас. Този модел е изчерпан и показа колко е способен, убеден е Бонев.  Бонев разкритикува и останалите кандидати за липсата на програма, конкретни ангажименти и решения на проблемите на София. Той изтъкна, че „План за София“, програмата на Спаси София, съдържаща стотици конкретни мерки, е публикувана преди два месеца и е подложена на гражданско обсъждане. “Чувам, че кандидатите припознават или направо присвояват съществена част от мерките, които ние сме разработили, което ме радва. Това са правилните мерки, които ще подобрят живота в София, но аз се съмнявам, че хора които не са ги анализирали и премислили, могат изобщо да ги осъществят.” Бонев призовава кандидатите към конкретен дебат по решенията за София. От организацията обявиха, че ще участват и в битката за общински съветници. Вчера инициативен комитет \"Спаси София\" внесе в ОИК документи за независим кандидат за съветник за Гергин Борисов. ", "date": "2019.09.17", "title": "Борис Бонев разкритикува всички опоненти за кмет на София, Гергин Борисов - независим кандидат за съветник"}
{"url": "https://offnews.bg/obshtestvo/po-12-chasa-bez-voda-v-chasti-ot-malinova-dolina-i-slatina-711326.html", "text": "\"Софийска вода” временно ще прекъсне водоснабдяването в части на столицата днес, съобщиха от дружеството. Във връзка с изпълнение на инвестиционен проект за реконструкция на уличен водопровод на ул. „Арх. Пенчо Койчев“ във вилна зона „Малинова долина“, се налага спиране на водоподаването от 09:00 до 21:00 часа на ул. „арх. Антон Торньов“, ул. „арх. Пенчо Койчев“, ул. „арх. Алекси Начев“. След възстановяване на водоснабдяването е възможно временно повишаване мътността на водата.След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.Изключване на уличен водопровод на бул. „Цветан Лазаров“ в НПЗ „Слатина“ налага спиране на водоподаването от 09:30 до 21:30 часа на бул. „проф. Цветан Лазаров“ от бул. „Асен Йорданов“ до ул. „Боян Магесник“. ", "date": "2019.09.17", "title": "По 12 часа без вода в части от Малинова Долина и Слатина"}
{"url": "https://offnews.bg/obshtestvo/dnes-shte-e-toplo-i-slanchevo-no-ot-utre-liatoto-si-otiva-711325.html", "text": "И днес ще бъде слънчево и топло, но за последно. От утре температурите чувствително ще се понижат. Двес след обяд ще има разкъсана висока облачност, главно над Северна България. Ще духа слаб запад-северозападен вятър, в Дунавската равнина временно умерен. Максимални температури между 29 и 34 градуса, в София около 30 градуса, сочи прогнозата на НИМХ.Атмосферното налягане ще продължи бавно да се понижава и до вечерта ще стане малко по-ниско от средното за месеца.Над Черноморието също ще бъде слънчево. Ще духа слаб до умерен западен вятър. Максималните температури ще бъдат между 27 и 31 градуса. Температурата на водата е 23-25 градуса. Вълнението на морето ще бъде 2-3 бала.Над планините ще бъде слънчево. Ще духа слаб, по високите части умерен до силен западен вятър. Максималната температура на височина 1200 метра ще е около 24 градуса на 2000 метра - около 17 градуса.", "date": "2019.09.17", "title": "Днес ще е топло и слънчево, но от утре лятото си отива"}
{"url": "https://offnews.bg/politika/fandakova-kam-sos-niama-bitka-za-sofia-ima-rabota-za-grada-711344.html", "text": "Градът ни празнува с вярата, надеждата, любовта и мъдростта. На фона на хилядолетната му история, нашите мандати са като мигване на окото. От гледна точка на човешкия живот обаче, те са време, което не трябва да бъде пропилявано. Това каза кметът Йорданка Фандъкова пред общинските съветници на тържествената сесия на СОС за празника на София и часове преди последната им редовна сесия. В словото си Фандъкова заяви още: Вече 9-та година имам честа да произнасям празнично слово пред вас. Тази година обаче искам да кажа няколко думи не за празника, а за отговорността, която всички носим. Носим я, пред този град и неговите хора. За това време постигнахме много. Градът се промени и продължава да се променя. За 10 години построихме 42 км метро – 80% от мрежата. За 10 години подменихме 90% от автобусите и тролеите. За 10 години превърнахме повечето парковете в приветливи и любими места. За 10 години построихме 100 сгради на детски градини и 21 нови училищни сгради. 5 кръстовища на две нива, 80% от околовръстния път. Мога много да изброявам. И го правя, не за да изтъквам какво съм свършила, а защото сме го вършили и заедно. С много от вас в тази зала. Предизборната кампания очевидно започна. От състезание на проекти за развитието на София, обаче, тя се превръща в битка за власт. Още по-страшно е, че от битка за София, тя е на път да стане битка срещу София.Решения, зад които сте стояли всички като един, с лека ръка днес се отричат. От няколко дни слушам как интегрираната система за преработка на софийските отпадъци е сгрешен модел. Искам да Ви припомня, че дебатите и проучванията за тази система започнаха преди 15 г., че ние, без значение от партиен цвят, сме се борили, спорили сме с аргументи, убеждавали сме хората с експертиза. Направихме и невъзможното, за да защитим над 80% безвъзмездни европейски средства за завода за отпадъци. И днес 85% от отпадъците на София се преработват. Знаете къде бяхме преди няколко години – на 100% депониране. Това не е обикновена промяна, а огромен скок.  Как изглеждаха сметищата Суходол и Долни Богров – планини от отпадъци, които тровеха всичко наоколо. Гордея се, че започнах рекултивацията им и до година-две ще са гори и зелени поляни.Виждам обаче, че днес е прието да се говори без да се знае и без да се държи сметка за истината. Не очаквайте да гледам как се лъжат хората с подмятания за корупция и безхаберие. Почистването на един град е първата задача на всеки кмет и всяко управление. Да се играе с тази тема е лицемерно и безотговорно. Процедурата за почистването стартира сега, за да може да завърши не до изборите, а до юни догодина. Знаете го, защото ваши представители са и в тази и предишните комисии, които оценяват офертите. Знаете, че класирането ще е след изборите и кметът има пълна свобода за действие. Знаете, но много от вас говорят друго. Да, живеем във време, в което всичко може да бъде казано, а казаното днес, утре да се отрича. В този водовъртеж на отрицанието, нашата задача е все пак да мислим за града. Защото него ще го има и след тези избори. А софиянци не са нито залог, нито средство в сложни партийни игри. Този град е по-голям от биографията на всеки от нас, но сме част от историята му с решенията, които взимаме. Това е, което очакват хората от нас – решения и отговорност. А не да се отказваме, когато е трудно, непопулярно и когато някой пречи. Винаги някой ще пречи, винаги ще има различни интереси – затова е важно да имаш цел, принципи и решителност. А решителността не е помпозна, креслива и лъжлива.Желанието да се обещае всичко на всеки е мамещо. Но нека мислим как ще изглеждат нашите обещания в деня след изборите. И зад всички красиви пози и фрази стои ли реалната полза за хората и за промяна на този град.Няма битка за София. Има работа за София. И нека с любов и мъдрост работим за София. Честит празник!", "date": "2019.09.17", "title": "Фандъкова към СОС: Няма битка за София, има работа за града"}
{"url": "https://offnews.bg/obshtestvo/sofia-praznuva-svoia-den-primata-lili-ivanova-sas-spetcialna-nagrada-711328.html", "text": "София празнува своя ден днес. Столичният общински съвет ще проведе тържествено заседание, на което ще бъдат връчени звания „Почетен гражданин на София”, „Почетен знак на Столичната община” и на „Значка на София”. Пред църквата „Света София” ще се проведе Тържествен водосвет и официална церемония по издигане знамето на града в 11 часа.В 17:30 ч. пред Народния театър \"Иван Вазов\" започва концерт на Софийския духов оркестър.От 18:30 ч. в Народния театър „Иван Вазов” ще бъдат връчени Наградите на Столичната община за ярки постижения в областта на културата. Носител на тазгодишната Специална награда за изключителни постижения и принос в националната култура е примата на българската музика Лили Иванова. БНТ1 ще излъчи церемонията по награждаването от 22:00 часа.От 18.30 ч. в подлеза на Националния дворец на културата, пред театър „Азарян” и в близост до фонтаните, ще се проведе концерт на група Мехехе. Събитието е първо на новата сцена, която ще предлага концерти и детски програми.В 20:30 ч. на площад „Княз Александър I” започва грандиозен аудио-визуален пърформанс и 3D мапинг „Градски вибрации 140 ВРМ (140 удара в минута)”, организиран от Столична община и Фондация „Културни перспективи” в партньорство с Министерство на образованието и науката. Входът е свободен.Регионалният исторически музей – София ще открие в 13:00 часа постоянната археологическа експозиция „Антична Сердика” в Античния културно-комуникационен комплекс „Сердика” – в закритото археологическо ниво под бул. „Княгиня Мария-Луиза” № 2. На площ от 6 хиляди кв. м са експонирани останки от шест улици, две раннохристиянски базилики, терми и пет сгради с жилищни и произведствено-търговски функции. Съпътстващата програма включва детски образователни ателиета и изложба с фотографии от процеса на археологическите проучвания.На празника на столицата в кино G8 Cinema стартира проектът „Особен поглед“ – панорама на филми на жени режисьорки в българското игрално кино – поредица от прожекции (по две на ден – от 17:30 ч. и от 19:30 ч.), придружени с дискусии, на филми на български режисьорки. Проектът е дело на „Адела Медия” и е финансиран от Програма „Култура“ на Столична община.От 17:00 ч. в парка „Заимов” ще се проведат празничен танцов спектакъл и карнавално шествие.В 18 ч. започва концертът за деня на София в район „Искър“. Той ще се състои в парк „Езерото“ и ще бъде с участието на Маргарита Хранова и Райко Кирилов, квартет „Българи“, танцов състав „Алгара“, представителен мажоретен състав „Светла“ и младата народна певица Валентина Шерденкова.В парк „Младост“ в ж.к. \"Младост 3\" от 19 ч. започва празничен концерт с участието на Валерия Войкова от 125. СУ „Боян Пенев“, Diva Dance School, Стоименка Недялкова, Недялко Недялков и Петър Миланов – солисти от оркестъра на БНР и ансамбъл „Филип Кутев“.Кино „Кабана“ ви кани от 18:30 ч. на концерт на група Rewind, който е част от проекта „Акустични следобеди“, финансиран от Столична програма „Култура“.Забраняват се престоят и паркирането: От 07.00 часа до приключване на мероприятието на северозападната дъга на пл. „Св. Александър Невски” между ул. „Оборище” и ул. „11-ти август”; северната дъга на пл. „Св. Александър Невски” между ул. „11-ти август” и ул. „Дунав“; ул. „Оборище” между ул. „Г.С.Раковски” и пл. „Св. Александър Невски”.От 08.00 до 18.00 часа, с изключение на автомобилите на служителите на общинска администрация и извън местата в режим на платено паркиране „служебен абонамент”, на пл. „Николай Гяуров”; ул. „Московска” между ул. „Г.С.Раковски” и бариерата на английското посолство.От 08.00 часа до приключване на мероприятието се забранява влизането на пътни превозни средства по ул. „Оборище” между ул. „Г.С.Раковски” и ул. „11-ти август”.Столичната дирекция на вътрешните работи осигурява охрана, постове за контрол и регулиране на движението.", "date": "2019.09.17", "title": "София празнува своя ден, примата Лили Иванова със специална награда за принос в културата"}
{"url": "https://offnews.bg/dw/tova-e-vojna-sreshtu-balgaria-sas-skandali-niama-da-ia-spechelim-711330.html", "text": "Скандалите са като светкавици в нощта. Осветяват ненадейно тъмната страна на живота и можеш да видиш неща, които иначе остават скрити. Стига да не са прекалено чести. Тогава всеки следващ скандал е най-добрият начин да се забрави предишния.Веднага след горещото начало на предизборната кампания с голите снимки в „Пик” дойде сигналът срещу „обичайните заподозрени” за готвен държавен преврат. Непосредствено след него - обвинение в шпионаж на председателя на движение „Русофили” и сие, последвано от свалянето от ефир на съдебния репортер на БНР Силвия Великова и връщането ѝ след броени часове. За капак спря разпространението на основната програма на БНР в цялата страна, което не се е случвало от 9. IX. 1944 насам.Един по-голям скандал, който никога не затихваТези скандали обаче могат, вместо да си пречат, взаимно да усилят ефекта си, ако се възприемат като един общ голям и никога незатихващ напълно скандал за състоянието на медийната среда в България. Обикновено тласък му дават периодично излизащите международни класации за свободата на словото, но те водят до разговор по принцип. А сега възникнаха въпроси, които изискват конкретни отговори от институциите и генерират воля за действие сред журналистите.Историята с „голите снимки” в „Пик” показа не просто неспазване на етичните стандарти в медиите, а целенасоченото им прекрачване с комерсиална или политическа цел. И тъй като в случая то бе направено по особено драстичен начин, обедини срещу себе си колегията, която постигна широк консенсус в защитата на професията си от нейните „отровни двойници”. Демократичната надежда обаче беше кратка – в новинарския поток бе включена без всякакви уговорки вестта за готвен преврат, независимо от съмнителния ѝ източник и въпреки липсата на доказателства за достоверността ѝ.Това обаче са познатите скандали. Едва след като се ангажираха институциите, натоварени да защитават националната сигурност, се случи нещо ново. Изглеждаше, че най-после и България е решила да се включи в хибридната война на страната на евроатлантическата общност. Но и тази демократична надежда беше помрачена от съмнения, че акцията има други подбуди. Например, че е предизвикана от разследване на партньорски служби, което не може да бъде премълчано, или че е предизборен флирт на кандидата за главен прокурор с убежденията на тези, които протестират срещу избора му. Или дори, че е сложен ход за легитимиране на организираните русофили с обвиняването им в шпионаж, макар да е предварително ясно, че съдът ще ги оправдае.Защото въобще не е необходима някаква шпионска конспирация, когато става дума за всекидневна практика, която се разиграва пред очите на всички. Не са необходими и специално създадени проруски медии и партии, след като български медии и партии участват в хибридната война на страната на Кремъл. Конкретни медии като „Поглед инфо”, „Гласове”, „Пик”, „Аспекто” и др. бяха идентифицирани в пространното изследване „Антидемократичната пропаганда в България” на Фондацията за хуманитарни и социални изследвания (ФХСИ).Пропагандата днес разчита на Православието, русофилството и соцносталгиятаХибридната война е един от най-големите проблеми в днешния демократичен свят, подобно на тероризма, бежанците, глобалното затопляне. В своя медиен аспект тя е борба между два разказа за обществото - на либералните демокрации от западен тип и на авторитарните режими от източен - и е продължение на Студената война между съветския и евроатлантическия блок. Само че преди съветската пропаганда беше насочена главно навътре, към собствения народ. Сега, благодарение на развитието на комуникативните технологии, е насочена и навън, главно към страните от ЕС с цел промяна на геополитическата им ориентация. Освен това, съветската пропаганда си служеше с клишетата на комунистическата идеология, а днешната пропаганда разчита на Православието, славянофилството, русофилството, историческите сантименти и соцносталгията, която на свой ред рециклира елементи от комунистическата идеология, така че кръгът се затваря.По обясними причини България е най-податливата на кремълско влияние сред страните в ЕС. Един от заслужилите кремълски фронтоваци дори има запазено място в централното обедно предаване на общественото радио -„12+3”. Двама от създателите на предаването заявиха в открито писмо, че ги е срам от него, защото десетилетия след падането на комунизма използва „перфидните агитационни методи на ЦК на БКП и ДС”. Присъствието му в многогласието на програмата обаче може да се изтърпи по-лесно, отколкото опитът да бъде свалена от ефир колежката му Силвия Великова.Тя е сред изявените фигури на професията, доказала способността си да изпълнява най-трудната ѝ функция - критичната спрямо властта. Затова обяснението на ръководството на БНР, че не е спазвала плурализма на гледните точки, прозвуча твърде безпомощно. Този плурализъм е задължителен не за отделния журналист, който има право на свое мнение, а за отделното предаване в обществените медии. И ако липсва, пак по закон, е работа на медийния регулатор да го установи. Такава констатация за „Преди всички”, където водеща е Великова, разбира се, няма. Тогава не остават много други възможности освен да се приеме, че е била свалена от ефир под натиска на властта, заради критично отношение към нея. Още повече, че в ресора, който Великова отразява, обстановката е нажежена заради протестите срещу предизвестения избор на главен прокурор.Казусът с „Хоризонт\" може да влезе в учебницитеВеликова бе върната в ефир с намесата на министър-председателя и заради солидарността на журналистическата колегия в БНР, която има най-големи съпротивителни сили в цялата медийна среда. Това обаче не попречи програма „Хоризонт” на следващата сутрин, във фаталния петък 13-ти, да замлъкне напълно за близо пет часа. Обясненията, че е за профилактика на предавателите, са неубедителни, защото такава се прави по съвсем друг ред. Ако се окаже, че програмата е спряна не по технически причини, а например за да бъдат осуетени реакциите в ефир срещу отстраняването на Великова, това ще е посегателство върху правата на слушателите в мащаб, който ще вкара казуса в учебниците. А освен това, той ще е тежко престъпление срещу националната сигурност, тъй като по закон БНР е длъжна да информира населението за бедствия. В този момент, за щастие, бедствие нямаше, освен самото спиране на обществената медия. А то спокойно може да се приеме за епизод от хибридната война, макар и без видимо участие на Решетников, Малинов и Малофеев.Защото всяко антидемократично действие вътре в страната е в подкрепа на външните сили, които искат да попречат на принадлежността ѝ към демократичния свят. И защото борбата с „хибридчиците” изисква висока демократична култура - не просто да им се запушат устите, а да се създаде такава демократична публична среда, в която те да не могат да виреят. \"Със скандали като през изминалата седмица, това няма как да стане, колкото и силовите ни ведомства да си играят на \"стражари и апаши\" с русофилите.Б. ред. - Коментарът на Георги Лозанов препечатваме от.", "date": "2019.09.17", "title": "Това е война срещу България. Със скандали няма да я спечелим"}
{"url": "https://offnews.bg/volejbol/volejbolistite-ni-s-parva-zaguba-na-evro-2019-711324.html", "text": "Националите ни по волейбол загубиха очаквано от домакина Франция с 0:3 (19:25, 21:25, 14:25) в четвъртия си си мач от предварителна група А на европейското първенство 2019, който се игра в зала “Сюд Дьо Франс Арена” в Монпелие.С това родните представители отбелязаха първа загуба в груповата фаза и заемат трето място във временното класиране на групата, с три победи, едно поражение и 9 точки. Тимът на Франция записа четвърти пореден успех, като е първенец в групата с 12 точки.Домакините стартираха в мача без голямата си звезда Ървин Нгапет, но въпреки отсъствието му наложиха волята си в три гейма. Домакините превъзхождаха българските волейболисти в повечето елементи на мача, а страхотни действие на диригенския пост, особено в третата част показа разпределителя Бенжамен Тонюти.От своя страна националите ни не можаха да покажат потенциала си, като нямаха ден и не успяха да се противопоставят истински на домакините.И в трите гейма на мача тимът на Франция взимаше аванс, поддържаше го докрай и не позволи реална съпротива на родните представители, като записа чиста победа, а с това направи важна стъпка към първото място в крайното класиране на групата.Най-резултатен бе Цветан Соколов с 10 точки, като бе единственият с двуцифрен актив. 8 точки добави Тодор Скримов (2 аса, 1 блокада). За Франция Жулиен Линеел бе над всички с 18 точки (2 аса, 1 блокада), с 16 се отчете Стефан Бойер (1 ас, 2 блокади).На 17 септември (вторник) \"лъвовете\" се изправят срещу Италия, в 21:45 часа българско време.", "date": "2019.09.17", "title": "Волейболистите ни с първа загуба на Евро 2019"}
{"url": "https://offnews.bg/112/tir-se-zapali-v-dvizhenie-i-spria-dvizhenieto-po-trakia-711331.html", "text": "Ремарке на камион се запали в движение на магистрала „Тракия”. Инцидентът е станал малко преди 06,00 часа тази сутрин в района на 155-ия километър в посока Бургас.Пожарът е тръгнал от задната част на ремаркето. Шофьорът е забелязал огъня, успял е да отбие в аварийната лента и да откачи ремаркето от теглича. Водачът не е пострадал.Тирът е с турска регистрация и е пътувал от Македония за Истанбул.Движението в района е спряно, съобщиха от АПИ.Движението се осъществява по обходен маршрут: п.в. „Пловдив-изток“ – Пловдив – Поповица – Плодовитово – АМ „Тракия“.", "date": "2019.09.17", "title": "ТИР се запали в движение и спря движението по Тракия"}
{"url": "https://offnews.bg/politika/marta-georgieva-vodi-listata-na-dsb-za-savetnitci-v-sos-711332.html", "text": "Марта Георгиева води листата за общински съветници на ДСБ. Това стана ясно от нейна публикация във фейсбук. За мен е чест и огромна отговорност да бъда знаменосец на тези смислени и достойни кандидати за общинския съвет в София. Непосредствено до мен, както и аз до него, както винаги досега в битките, е Иво Божков, уточнява Георгиева.  Марта Георгиева публикува и списък с имената, включени листата на ДСБ. Общата листа на Демократична България, част от която са съветниците от ДСБ, се очаква да бъде водена от съдия в оставка Методи Лалов. ", "date": "2019.09.17", "title": "Марта Георгиева води листата на ДСБ за съветници в СОС"}
{"url": "https://offnews.bg/ikonomika/fibank-razdade-atraktivni-nagradi-po-vreme-na-aniventure-comic-con-201-711347.html", "text": "Най-голямото младежко събитие в България „Aniventure Comic Con 2019” се проведе на 14 и 15 септември в Inter Expo Center в София. „Aniventure” е ежегоден двудневен фестивал за традиционна и модерна японска култура. Събира на едно място почитатели на японската анимация - аниме, манга комикси, конзолни и компютърни игри, бойни изкуства и предоставя поле за изява на млади таланти в областта на изобразителното изкуство, изработката на костюми и аксесоари, театралната сцена, видеомонтаж и ефекти. Събитието се проведе у нас за 14-а поредна година.Посетителите, сред които деца и възрастни, се срещнаха с актьори от хитови продукции. Сам Джоунс от „Флаш Гордън”, Наталия Тена, позната от ролите си в „Хари Потър” и „Игра на тронове” и Девон Мъри, също участвал в „Хари Потър”, предизвикаха истински фурор. За първи път в България присъстваха и легендарни комикс художници, част от които стоят зад вселените на DC и Marvel Comics.Четирима късметлии спечелиха ексклузивен достъп до събитието чрез играта на Fibank в Instagram, oт която получиха Ултра пакети за достъп. Банката имаше специален щанд на събитието, чийто дизайн пресъздаде връзката между приказния свят на фантазиите и новите дигитални решения. Беше поставен трон, където желаещите можеха да си направят снимка за спомен, както и да се запознаят с предимствата на безконтактните карти, предлагани от институцията.Активностите на Първа инвестиционна банка бяха под наслов „Влез в бъдещето” и представиха пред аудиторията иновативните начини на безконтактни разплащания      чрез дигитализирани карти в смартфон и часовник Garmin, както и теглене, и внасяне на суми чрез дигитални гаджети на безконтактни АТМ устройства.Посланици на инициативите бяха двама екстремни спортисти – шампионът в различни дисциплини от планинското колоездене Милан Димов и световният рекордьор по акробатичен парапланеризъм Веселин Овчаров. С интерактивна игра тип QUIZ  и въпроси, свързани с историята на Fibank, голяма част от посетителите на събитието си осигуриха атрактивни отстъпки при покупка за часовник Garmin.Всяка трансакция с карти Mastercard от Fibank, направена в рамките на „Aniventure Comic Con 2019”, пък осигури участие в томболата на Fibank със страхотни награди – 2 броя часовници Garmin, 2 броя смартфони и 20 броя ваучери на стойност 50 лева за магазини Maxsport.", "date": "2019.09.17", "title": "Fibank раздаде атрактивни награди по време на Aniventure Comic Con 2019"}
{"url": "https://offnews.bg/futbol/supertalant-prepodpisa-za-oshte-5-godini-s-barselona-711349.html", "text": "Изгряващата звезда на Барселона Ансу Фати ще удължи договора си с клуба за още 5 сезона, съобщава радио \"Каталуния\"., след като за първите си 3 мача в първия тим се отчете с 2 гола и асистенция и веднага накара всички да говорят за него.Като премия от преподписването той ще получи 700 000 евро, а основната му заплата ще бъде в зависимост от това дали ще се води част от първия или част от втория отбор.Ако остане част от филиала на каталунците, той ще получи 300 000 евро за първата си година, но ако бъде взет в първия състав, тогава заплатата му ще скочи почти до 1 милион на сезон. За първите 3 години от контакта възнаграждението му ще се вдига с по 250 000.Медията отбелязва още, че благодарение на пробива на Ансу Фати, нов контракт с втория отбор ще получи и брат му Брахима, който сега е преотстъпен на Калахора.", "date": "2019.09.17", "title": "Суперталант преподписа за още 5 години с Барселона"}
{"url": "https://offnews.bg/zdrave/v-svetovnia-den-na-patcienta-ndk-shte-svetne-v-oranzhevo-711334.html", "text": "През май 2019 г., по време на 72-та сесия на Световната здравна асамблея, 194 държави- членки на СЗО се обединиха и определиха 17-ти септември за Световен ден за безопасност на пациента, който ще се отбелязва всяка година под надслова: „Безопасност на пациентите: глобален здравен приоритет“.Офисът на Световната здравна организация у нас със съдействието на Министерство на здравеопазването и с подкрепата на онлайн платформата за социално значими заболявания Портал на пациента – www.portalnapacienta.bg , за първи път ще отбележат Световния ден за безопасност на пациента, а от 20.30 часа Националния дворец на културата ще светне в оранжев цвят.Световният ден за безопасност на пациента ще помогне на пациентите да бъдат по-осведомени и ангажирани към собственото си здраве. Ще повиши информираността сред лидерите на мнение в здравеопазването, здравните работници и други ключови страни за необходимостта от формулиране на политики, създаване на работна култура и осигуряване на грижи, в които безопасността на пациентите е приоритет.", "date": "2019.09.17", "title": "В Световния ден на пациента НДК ще светне в оранжево"}
{"url": "https://offnews.bg/medii/chlen-na-sem-ne-razbrahme-zashto-be-sprian-efirat-na-horizont-shte-i-711329.html", "text": "„Съветът за електронни медии не разбра защо конкретно е спрян ефирът на „Хоризонт“ въпреки изложените технически аргументи от страна на генералния директор. Ситуацията не беше управлявана по най-добрия мениджърски начин, затова без някакъв вид санкции няма да мине. В техническата част топката е в полето на КРС“. Това коментира в предаването „Преди всички“ Розита Еленова, член на СЕМ.Еленова поясни, че комуникацията между СЕМ и генералните директори на обществените медии е специфична, но тя трябва и да е кристално ясна, защото не е редно съветът да се информира за ситуацията в радиото от публикации в медиите.По-късно днес се очаква изявление от прокуратурата по казуса със спирането на програма Хоризонт за 5 часа в петък. ", "date": "2019.09.17", "title": "Член на СЕМ: Не разбрахме защо бе спрян ефирът на Хоризонт. Ще има санкции"}
{"url": "https://offnews.bg/volejbol/tcetco-sokolov-izigrahme-edin-ot-naj-slabite-si-machove-sreshtu-frant-711356.html", "text": "Диагоналът на българския национален отбор по волейбол Цветан Соколов, сподели пред БНР след загубата от Франция с 0:3 гейма на европейското първенство, че тимът ни е изиграл един от най-слабите си мачове през сезона.\"Казах още преди, че не трябва да гледаме от другата страна какво се случва, а да видим от нашата страна какво става. А днес стана така, че направихме страшно много грешки.Първият гейм въобще ни нямаше. Затова трябва да видим детайлно какво точно направихме в тази среща. Това не бива да се повтаря, защото днес изиграхме един от най-слабите си мачове.Франция е един отбор, който колкото и да го натискаш със сервис, състезателите посрещат добре. Имат такива проценти в посрещане, с каквито не може да се похвали никой друг отбор.Натиснаха страшно много със сервис, ние не можахме да се противопоставим и резултата е на лице. Сега мислим за предстоящата среща с Италия.Излизаме да покажем добър волейбол и да се види едно друго лице. Трябва де се раздадем и да покажем, че това, което се случи не може да се повтори\", каза Соколов.Тази вечер \"лъвовете\" се изправят срещу Италия. Срещата между двата тима започва в 21:45 часа българско време.", "date": "2019.09.17", "title": "Цецо Соколов: Изиграхме един от най-слабите си мачове срещу Франция"}
{"url": "https://offnews.bg/bojni/diontej-uajldar-az-sam-prichinata-za-slabata-bitka-na-fiuri-711350.html", "text": "Световният шампион на WBC в тежката категория на професионалния бокс Дионтей Уайлдър смята, че той е основният виновник за колебливото представяне на Тайсън Фюри в битката му срещу Ото Валин.Циганския крал все пак успя да стигне до победа над шведа с единодушно решение, но изпита сериозни проблеми по време на двубоя.\"Всеки, който е гледал срещата, видя, че Фюри не е същият боксьор, но това е, което правя със съперниците си – прекратявам кариерата им.Аз съм най-лошият човек на планетата, той изобщо не е същият боксьор. Отнех му нещо, когато го ударих и му причиних мозъчно сътресение.С него е свършено. Нямам търпение да се срещнем на ринга. Не мога да чакам, той дори не изпита най-доброто от мен, а той даде най-доброто от себе си.Реваншът ни ще бъде напълно различен. Вече съм бил на ринга с него преди, а за втория двубой ще съм в най-добрата си форма. Ото Валин направи добър двубой. Бях много впечатлен, когато той отвори аркада на Фюри.Ще нокаутирам Фюри, веднага щом го ударя с дясната си ръка. Нямам търпение, имам лоши намерения. Той ще се нуждае от повече от тази вуду кукла и циганска магия, когато излезе на ринга срещу мен\", каза Уайлдър.През декември миналата година американецът на два пъти прати Фюри в нокдаун, но в крайна сметка срещата им завърши наравно. Двамата ще проведат реванш в началото на 2020.", "date": "2019.09.17", "title": "Дионтей Уайлдър: Аз съм причината за слабата битка на Фюри"}
{"url": "https://offnews.bg/obshtestvo/otkriha-otroveni-skalen-orel-i-dva-beli-leshoiada-kraj-svoge-711353.html", "text": "Открити са трупове на скален орел и два бели лешояда край Своге, съобщават от Федерация на природозащитни сдружения \"Зелени Балкани\". Природозащитниците алармират за сериозен екологичен проблем. Те допускат, че птиците са били умишлено отровени и напомнят, че това е престъпление по Наказателния кодекс.Умрелите птици са част от колонии в Природен парк „Врачански Балкан\". От „Зелени Балкани” и техните партньори са научили за смъртта на птиците от GPS предавателите на два от белоглавите лешояди. Те считат, че птиците са били отровени, тъй като на мястото, където са се хранили, е намерен труп на теле.\"Имаме няколко птици с GPS предаватели, с които следим къде ходят, с какво се хранят, какво правят. Вчера две от тези птици са кацнали в района на село Бос, малко след това падат в неестествени за тях места - в дълбоки дерета. Едната до село Церево, а другата до село Бос. Това ни навежда на мисълта, че нещо не е наред с тези птици и колега отива на терен да провери там, където са се хранили, какво се случва. На мястото, където са се хранили, са открити умрял скален орел и труп на теле. Това навежда на мисълта, че е отравяне.Телето вероятно е използвана като примамка, сложена е някаква отрова. Птиците, които са се хранили от него, са умрели\", каза  Емилиян Стойнов от Фонда за дивата флора и фауна.Той добави че \"това е сериозен екологичен проблем, тъй като лешоядите имат ролята да \"почистват\" труповете на животни от природата. Но са подложени и на такива заплахи.\"Природозащитниците очакват да бъдат намерени още умрели птици, като споменават, че е възможно поне още 10-15 птици да са погълнали от отровата, защото белоглавите лешояди се движат и хранят в групи.В момента полицията извършва оглед на терен, като в акцията участва и куче на Българското дружество за защита на птиците, обучено да открива отрова.Екозащитниците напомнят, че в случай на намерени трупове на птици, минувачи или туристи трябва незабавно да се подадат сигнал на 112 или на местната полиция.", "date": "2019.09.17", "title": "Откриха отровени скален орел и два бели лешояда край Своге"}
{"url": "https://offnews.bg/kultura/kasometrazhni-filmi-v-programata-na-cinelibri-2019-711368.html", "text": "Акцент сред паралелните събития в тазгодишната програма на кино-литературния фестивал е конкурсът за късометражни филми CineLibri Short Movie Official Competition, който има награден фонд 2000 лв. и се реализира съвместно с TatraTea чрез платформата Film Freeway. За първи път у нас, в рамките на CineLibri, се провежда конкурс за късометражни филми, инспирирани от литературни произведения. Церемонията по обявяване и награждаване на призьорите ще се проведе на 20 октомври от 19:00 ч. в кино Люмиер Lidl, веднага след като бъдат излъчени 10-те филма от конкурсната програма. Голямата награда се връчва от TATRATEA.В състава на журито влизат трима безспорни професионалисти: режисьорът Иван Москов, известният кинорежисьор и продуцент Николай Мутафчиев и Мария Арангелова – режисьор, пътешественик и ентусиаст.Девет от десетте филма в конкурса са български. Има една френска продукция и това е филмът „Цветята на алжиреца” с режисьор Росица Траянова. Създаден по мотиви от разказ на Маргьорит Дюрас, филмът събира на екран актьорите Еманюел Блонд, Гийом Деше, Оливия Ор и Лесли Перие.„Бяла роза” на Марина Желева, която е режисьор и сценарист, следва разказа на Владимир Зарев „Първото и най-важно нещо, което човек трябва да прави, това е да държи главата си над водата“. Участват Надя Керанова, Малин Кръстев и Стилиян Желязков. Приключенският филм „Колелото” е режисиран от автора на проекта „Да се изгубиш нарочно” Крис Захариев. Вдъхновен от разказ на Красимир Бачков, филмът събира в 8 минути историята на възрастния Киро, който охранява поляна с череши близо 20 години. Ролите се изпълняват от Кристиян Макаров, Валентин Андреев – Рафе и Николай Урумов.По мотиви от разказа на Етгар Керет „Бодро начало” е създаден филмът „Иван” с режисьор Надежда Христова. В ролите ще видим трима забележителни актьори: Иван Бърнев, Леонид Йовчев и Филип Аврамов. Във филмовата миниатюра „Екзистенциално”, вдъхновена от поема на Анамария Коева, морето се превръща в сцена на една любовна история между човешкото и митологичното. Режисьор, сценарист и художник постановчик е Наталия Атанасова, а актьорската работа е поверена на Ина Гергинова.Стефка Янорова, Гергана Плетньова и Асен Блатечки са звездите във „Внукът на човекоядката”, драматична история на режисьорката Десислава Николова-Беседин, вдъхновена от едноименния разказ на Йорданка Белева. „Концерт за кларинет и оркестър” е режисиран от Максим Петров по сценарий на Петър Желев, базиран на разказа на Людмил Станев „Още една кратка история за любовта“. Участват Елвира Иванова, Михаил Мутафов и самият Людмил Станев.Зрителите ще видят и филм с любопитното заглавие „Плитка вена” по едноименната поема на Марин Бодаков. Режисьор е Йоана Александрова, а единствената роля се изпълнява от Александър Митрев. „Над нещата” ще ни издигне анимационният филм на Ина Николова с участието на Иван Москов, базиран на едноименната поема на Стефан Икога. Филмът със заглавие „Френско кино” е с български екип - режисьор и сценарист е Галина Д. Георгиева, участват Ангелина Славова, Любов Любчева и Добрин Досев. Вдъхновен е от Жулиета пред киното от романа „Физика на тъгата“ на Георги Господинов.Комплимент за публиката е трилърът „Знам какво направи” на Станислава Айви, чийто копродуцент е CineLibri. В лентата участва британската звезда Майкъл Маккел, който беше част от миналогодишното жури на CineLibri. Тук той влиза в образа на изтъкнат журналист, който получава странни телефонни обаждания и съобщения, докато пътува от Лондон за София, за да разследва история за навлизането на италианската мафия в България. Филмът е създаден на английски език и се явява кинодебют за Станислава, която е завършила курс за режисьори в New York Film Academy. Вече отличен с няколко награди, „Знам какво направи” ще се разпространява в цял свят след официалната си премиера на CineLibri.Билети за събитието на 20 октомври се продават на касите на EASYPAY и epaygo.bg, както и на касите на кината. Официалната пресконференция на CineLibri ще се проведе на 18 септември от 11:00 ч. в Сити Стейдж, в подлеза на НДК. ", "date": "2019.09.17", "title": "Късометражни филми в програмата на CineLibri  2019"}
{"url": "https://offnews.bg/zdrave-i-krasota/koi-sa-simptomite-za-defitcit-na-vitamin-d-711341.html", "text": "Витамин Д е едно основните хранителни вещества. Укрепва костите и имунитета. По-голяма част от този витамин се синтезира от кожата под въздействието на слънчевите лъчи, в малки количества се открива в хранителните продукти. Кои са сигналите за дефицит на този витамин в организма:УмораНаучно доказано е, че екстремно високото ниво на умора и слабост, което не може да се обясни с физическо натоварване, може да е следствие от снижаването на показателите на витамин Д. Затова специалистите препоръчват при необяснимо изтощение да изследваме нивата на този витамин.Болки в костите и гърбаВитамин Д подпомага абсорбирането на витамин С, който има функцията да укрепва здравината на костите. Ниското съдържание на витамин Д може да провокира продължителни хронични болки в гърба.ДепресияИзследвания откриват връзка между дефицита на витамин Д и появата на стрес и депресия. Разбира се, за тези състояния има и други рискови фактори, но е добре този дефицит да бъде проследен, според специалистите.КосопадНиските нива на витамин Д са показател за увеличаване на стреса, а стресът е фактор за поява на косопад.", "date": "2019.09.17", "title": "Кои са симптомите за дефицит на витамин Д"}
{"url": "https://offnews.bg/evropa/evropejskiat-parlament-dade-blagosloviata-si-kristin-lagard-da-stane-s-711365.html", "text": "Бившият директор на Международния валутен фонд Кристин Лагард получи подкрепата на Европейския парламент да оглави Европейската централна банка. Това стана на тайно заседание, като \"за\" Лагард са гласували 394 души, а \"против\" са били 206, въздържалите се са били 49.Ако получи поста, Кристин Лагард ще е първата жена, шеф на ЕЦБ. През октомври Европейският съвет ще разгледа кандидатурата, но преди това се иска становището на ЕП. Решаващият глас ще имат държавните и правителствени глави на държавите от Европейския съюз. Мандатът на председателите на ЕЦБ е осем годишен. Депутатите от ЕП са обяснили решението си за подкрепата на Лагард с това, че искат да видят повече жени на висши позиции в сферата на паричната политика и икономиката на Европейския съюз.За наследник на Кристин Лагард в МВФ се готви българката Кристалина Георгиева - бивш еврокомисар на страната ни.", "date": "2019.09.17", "title": "Европейският парламент даде благословията си Кристин Лагард да стане шеф на ЕЦБ"}
{"url": "https://offnews.bg/zdrave/nadnormenoto-teglo-e-naj-moshtniat-faktor-za-poiava-na-diabet-711338.html", "text": "Най-съществен фактор за поява на диабета е наднорменото тегло. Следват го вредните навици и генетичната предразположеност, твърдят учени от Дания. Изследването е публикувано в Medicalxpress.Наблюдавани са били близо 10 000 души, на средна възраст 56 години. Доброволците са били изследвани в продължение на 15 години. За този период половината от участниците са заболели от диабет тип 2.Анализът на резултатите е показал, че наднорменото тегло увеличава вероятността от поява на диабет 5,8 пъти.Изводът на експертите е, че най-добрата профилактика на диабета е контролът над теглото.", "date": "2019.09.17", "title": "Наднорменото тегло е най-мощният фактор за поява на диабет"}
{"url": "https://offnews.bg/zdrave/nad-polovin-milion-balgari-sa-probvali-pone-vednazh-droga-711370.html", "text": "Над половин милион българи или 11,2% от хората на възраст между 15 и 64 години са пробвали поне веднъж в живота си някакъв вид дрога. Данните са от проучване, проведено през 2016, и са цитирани в доклада на министър Ананиев към Националната стратегия за борба с наркотиците 2019-2023 г. Проектодокументът е публикуван в сайта на здравното министерство за обществено обсъждане.Дялът на хората, употребяващи наркотици, сега е най-висок в сравнение с всички други предходни години, когато са правени проучвания, пише в доклада на министър Кирил Ананиев. През 2005 г. те са били 5,2%, през 2007 г. - 6,4%, през 2008 г. - 8,6% и през 2012 г. 8,3%. Увеличила се е употребата на всички наркотични вещества, включително и през последния месец.Най-масово употребяваното наркотично вещество у нас е марихуаната. 8,1 % или между 337 900 и 416 585 души от анкетираните са го опитали поне веднъж в живота си. Хероинът все още е най-силно свързаният с проблемна употреба наркотик, но използването в последните години навалява.На второ място по разпространение са веществата от групата на стимулантите: екстази – 2,1% (приблизително 78 688 – 115 718 души), амфетамини – 1,5% (приблизително 50 916 – 87 950 души), кокаин – 0,9% (приблизително 27 772 - 55 545 души) и метамфетамини – 0.3% (приблизително 4 629 – 23 144 души).Хората на възраст между 15 и 34 години представляват около 81.5% от всички лица във възрастовия диапазон 15-64 години, които поне веднъж в живота си са употребили някакъв вид дрога. 26.2% от учениците от 9-ти до 12-ти клас също са пробвали поне веднъж някакво наркотично вещество.За последните 30 дни само 0,1% от лицата на възраст 15-64 г. съобщават за употреба на психоторопни вещества. Намалява на броя на високорисково употребяващите опиоиди (хероин, метадон, морфин) и увеличаване на употребяващите стимуланти и канабис.Новооткритите случаи на ХИВ сред инжекционно употребяващите наркотици бележи тенденция за намаляване, сочи изследването. Броят на новорегистрираните ХИВ-серопозитивни през 2016 г. е 22 лица (10%), (през 2012 г. той е бил 41 (26%). Наблюдава се тенденция на леко увеличаване на броя на смъртните случаи, свързани с употреба на наркотици.Увеличават се случаите на злоупотреба с лекарствени продукти, съдържащи наркотични вещества, което налага подобряване на мерките за контрол при изписването им. Нараства употребата на нови психоактивни вещества, известни като „дизайнерски наркотици\", посочват от здравното ведомство.Тревожен факт е разпространението на наркотични вещества от ученици в училищна и извънучилищна среда. В подкрепа на дейността по намаляване на предлагането на наркотични вещества в Стратегията се планират редица дейности на национално ниво, подчертават от министерството.", "date": "2019.09.17", "title": "Над половин милион българи са пробвали поне веднъж дрога"}
{"url": "https://offnews.bg/politika/borislav-ignatov-siada-v-invalidna-kolichka-dnes-711348.html", "text": "Кандидатът за кмет на София на Демократична България - арх. Борислав Игнатов, ще се включи днес в предизвикателството, организирано от сдружение \"Общност Мостове\" и НГИ \"Системата ни убива ВСИЧКИ\".Той ще седне в инвалидна количка и ще се опита да премине кратък маршрут пред Съдебната палата. С него ще бъдат и част от кандидатите на Демократична България за районни кметове, съобщиха от ДБ. От дясната коалиция канят всички да се включат в инициативата и да покажат солидарност към хората със затруднено придвижване.Арх. Игнатов и екипът му ще работят за столица, гостоприемна и достъпна, истински дом за всички хора, които живеят и работят тук, твърдят от Демократична България. ", "date": "2019.09.17", "title": "Борислав Игнатов сяда в инвалидна количка днес"}
{"url": "https://offnews.bg/zdrave/agentciata-po-lekarstvata-zapochva-proverka-na-medikamentite-sadarzha-711367.html", "text": "Изпълнителната агенция по лекарствата (ИАЛ) започва проверка на лекарствата, съдържащи ранитидин. Причината е съмнения за замърсяване с нитрозамини, съобщиха от Министерството на здравеопазването ден след като от пациентски организации „Заедно с теб\" поискаха информация именно за безопасността на тези медикаменти, които се използват при киселини и язва.Те се позовават именно на информация на Европейската медицинска агенция (EMA), според която тези медикаменти съдържат примес, наречен N-nitrosodimethylamine (NDMA) от групата „сартани\", който е канцерогенен. Съмнението за нежелано наличие на нитрозамини произлиза от предоставени данни на частни лаборатории извън територията на ЕС, обясниха от МЗ. В свое съобщение ЕМА изрично подчертава, че няма препоръка за прекратяване на употребата на ранитидин-съдържащи лекарствени продукти, обясниха още от ресорното ведомство.Пациентите, които ги употребяват, могат да потърсят съвет по всички безпокоящи ги въпроси от техния лекар или фармацевт. Също така нека хората имат предвид, че съществуват много други лекарствени продукти, включително и по-нови поколения, които са аналог на ринитидина и се използват за киселини.\"Трябва да се има предвид също потреблението на ранитидин вече десетки години без данни за вредно въздействие\", казаха още от МЗ.В България се предлагат 5 лекарствени продукти, съдържащи ранитидин. Те са Ранитидин Софарма 150 мг филмирани таблетки, Ранитидин Софарма 300 мг филмирани таблетки; Ранитидин Софарма 20 мг/мл-2 мл, инжекционен разтвор, Ранитидин Акорд 150 мг филмирани таблетки и Ранитидин Акорд 300 мг филмирани таблетки.От 2010 г. до настоящия момент в ИАЛ няма подадени съобщения за нежелани реакции, свързани с лекарства с ранитидин, разясниха още от здравното министерство.", "date": "2019.09.17", "title": "Агенцията по лекарствата започва проверка на медикаментите, съдържащи ранитидин"}
{"url": "https://offnews.bg/112/suteniori-sa-skloniavali-balgarki-kam-prostitutcia-s-video-kompromati-711396.html", "text": "Неутрализирана е организирана престъпна група, занимавала се с трафик на жени с цел сексуална експлоатация, съобщиха днес от пресцентъра на МВР.Групата е работила на територията на България и Германия. Градовете в България, в които е била най-активна, са София, Ямбол, Силистра, Бургас.Начините, по които жертвите са били склонявани са били два – първият започвал с връзка, уж любовна, след това момичето е пращано да проституира в Германия. А вторият - правени са видеозаписи и жертвите са изнудвани, че ако не работят, ще бъдат опозорени.Момичетата са пълнолетни, като на територията на България са установени пет жертви, поясни ръководителят на Специализираната прокуратура Димитър Петров.На четири лица са повдигнати обвинения за участие в организираната престъпна група за трафик на жени. В рамките на разследването са иззети много пари, както и банкови нареждания за над 500 000 лева.Разследването е започнало през юни, когато служители на отдел „Трансгранична организирана престъпност“ са придобили информация за лица, демонстриращи висок стандарт на живот без съответстващи на него доходи.Установено е, че част от парите са изпращани с платежни нареждания, другия са взимани на ръка от лицата, които са склонявали жертвите да проституират в Германия.Много малка част от парите са давани на момичетата, които били настанявани в квартири, наемани от сутеньорите.Жертвите не са знаели какви суми е имало в банковите сметки на тяхно име.При претърсванията са намерени изключително скъпи автомобили и часовници, заяви директорът на ГДПОБ Ивайло Спиридонов.Само закупените автомобили възлизат на стойност над 1,8 милиона лева.", "date": "2019.09.17", "title": "Сутеньори са склонявали българки към проституция с видео компромати"}
{"url": "https://offnews.bg/temida/vss-naj-setne-prie-ostavkata-na-metodi-lalov-711372.html", "text": "Съдийската колегия на Висшия съдебен съвет прие оставката на съдия Методи Лалов, която той подаде на 4 август, на свое заседание днес. За пореден път кадровиците на Темида се занимаха с освобождаването на Лалов.Причината за отказа е, че съдията не е решил две мерки за неотклонение. Това бе причината на предишното заседание на съдийската колегия Методи Лалов да остане на поста си, след като не се е произнесъл по мерките за неотклонение.Представляващият ВСС Боян Магдалинчев каза, че отказва да гласува за оставката, докато Лалов не реши двете мерки.Председателят на ВАС Георги Чолаков, му възрази, че ако Лалов иска, никога няма да ги реши, а кадровиците не могат да го държат на поста насила. Шефът на Висшия конституционен съд Лозан Панов също призова за гласуване на оставката, за да се приключи този случай веднъж завинаги.Методи Лалов бе освободен с 8 гласа \"за\" и 4 \"против\". Гласувалите срещу предложението бяха членовете на софийската колегия Боян Магдаличев, Вероника Имова, Стефан Гроздев и Севдалин Мавров.Лалов настоя да бъде освободен като съдия, защото бе поканен за водач на софийската листа за общински съветници на „Демократична България“. Срокът за регистрация на кандидати за съветници в ЦИК е до 24 септември.", "date": "2019.09.17", "title": "ВСС най-сетне прие оставката на Методи Лалов"}
{"url": "https://offnews.bg/gimnastika/dve-peti-mesta-za-boriana-kalejn-na-finalite-na-obrach-i-topka-na-svet-711395.html", "text": "Две пети места във финалите на обръч и топка на Световното първенство по художествена гимнастика в Баку извоюва грацията ни Боряна Калейн.Българката изигра много силно съчетанието си с обръч и не допусна груби грешки. За него тя получи оценка от 21.400 (12.8 за трудност и 8.60 за изпълнение). В квалификациите на този уред грацията ни влезе с осма оценка, а на финала остана пета.Шампионка на уреда стана рускинята Екатерина Селезньова, която влезе като дебютант в надпреварата. Тя получи 23.500 за обръча си. Втората позиция бе за израелката Линой Ашрам с оценка от 23.400, а третото място бе за рускинята и фаворит в руския тим Дина Аверина, която получи 23.350.На топка нашата представителка излезе с огромно настроение. Отново изигра със сила съчетанието си, за което получи 22.100 (13.500 за трудност и 8.600 за изпълнение). Калейн влезе в този финал с трета позиция от квалификациите. Във финалите се нареди пета.Първото място във финала на топка бе за Дина Аверина от Русия, която получи оценка от 23.500. Тя бе последвана от своята сестра Арина Аверина, която получи 23.050. Бронза грабна израелката Линой Ашрам с оценка от 22.400.Двете пети места за Боряна са голям успех, като тя дава сериозна заявка като претендент за медалите.Утрешният ден продължава с квалификационния етап на бухалки и лента. Ще бъдем представени от Боряна Калейн, Катрин Тасева и Невяна Владинова, които ще играят бухалки.", "date": "2019.09.17", "title": "Две пети места за Боряна Калейн на финалите на обръч и топка на Световното"}
{"url": "https://offnews.bg/izvan-terena/grigor-dimitrov-iahna-sarf-v-prestizhna-kompania-711397.html", "text": "Най-добрият ни тенисист Григор Димитров прекарва в разнообразни занимания времето след Откритото първенство на САЩ, където достигна до полуфиналите.Само ден след като се похвали с тренировка в института на UFC в Лас Вегас, Григор пусна снимки в своя профил в Instagram, на които се вижда, че се упражнява в карането на сърф в компанията на една от най-големите в този спорт - Стефани Гилмор.31-годишната австралийка е седемкратна световна шампионка - 2007, 2008, 2009, 2010, 2012, 2014 и 2018 година.\"7-кратна световна шампионка и фен\", написа Григор под публикацията си от плажа в Малибу.", "date": "2019.09.17", "title": "Григор Димитров яхна сърф в престижна компания"}
{"url": "https://offnews.bg/obshtestvo/pochitame-viara-nadezhda-liubov-i-majka-im-sofia-chestito-na-imenit-711327.html", "text": "Църквата почита днес паметта на Светите мъченици София, Вяра, Надежда и Любов и отдава почит на мъдростта и добродетелите. Имен ден празнуват София, Соня, Севда, Вяра, Надежда, Надя, Любов, Любомира, Любомир, Люба, Любо, Любчо и Любен.Преданието разказва, че през втората половина на І век в Рим е живяла благочестива жена, християнка, която се казвала София. Тя имала три дъщери, които носели имената на християнски добродетели — Вяра, Надежда и Любов.Майката и дъщерите й не скривали своята вяра и я изповядвали открито. Като разбрал това император Адриан (117-138) заповядал да ги доведат при него. Когато застанали пред императора, всички присъстващи се изумили от стокойствието им.Адриан се опитал да ги убеди да принесат жертва на богинята Артемида, но младите момичета (Вяра била на 12 години, Надежда — на 10 и Любов — на 9 години) останали непреклонни, тогава императорът заповядал да ги изтезават жестоко. А майката била принудена да гледа нечовешките изтезания и страдания на децата си. Тя обаче проявила необикновена сила през цялото време.Момичетата не издържат на изтезанията и умират, а императорът разрешил на света София да вземе телата на дъщерите си и да ги погребе. Три дни след смъртта на децата си умира и майка им, която също била погребана при тях. Църквата почита и света София като мъченица, защото като майка тя изживяла със сърцето си ужасните мъчения за Христа на своите възлюбени дъщери.Мощите на светите мъченици София, Вяра, Надежда и Любов почиват от 777 г. в Елзас, Франция.", "date": "2019.09.17", "title": "Почитаме Вяра, Надежда, Любов и майка им София, честито на имениците!"}
{"url": "https://offnews.bg/politika/balgaria-nastoiava-albania-i-makedonia-da-zapochnat-pregovori-za-chlen-711399.html", "text": "„Ние сме едни от най-големите поддръжници на идеята Албания и Република Северна Македония да започнат преговори с Европейския съюз през октомври. Ще бъде историческа грешка, ако страните бъдат разделени“.Това заяви вицепремиерът и външен министър Екатерина Захариева по време на среща с председателя на Комисията за външна политика в парламента на Албания Мими Кодели.Захариева очаква пълно прилагане на приетия през 2017 г. Закон за защита на националните малцинства, което да даде възможност на българското малцинство в Албания да изучава майчиния си език.Мими Кодели благодари за подкрепата ни за европейската интеграция на Албания, както и за предоставянето на финансиране по линия на Официалната помощ за развитие.Тази година България чрез Министерството на външните работи финансира проект за строителство на пътища между град Билищ и село Върник на стойност 1 125 000 лв. Проектът, който е най-големият, реализиран някога със средства от Официалната помощ за развитие на България, трябва да даде на жителите на двете населени места по-лесен достъп до образователните центрове, административни услуги и медицинска помощ.", "date": "2019.09.17", "title": "България настоява Албания и Македония да започнат преговори за членство в ЕС до месец"}
{"url": "https://offnews.bg/obshtestvo/institutcii-i-prirodozashtitnitci-sporiat-za-ekokatastrofata-na-iazovi-711355.html", "text": "Представители на държавните институции и на неправителствени организации, занимаващи се с опазването на водни басейни в страната, се срещнаха да дебатират защо се стигна до .Поводът за пресконференцията беше сериозното разминаване между позицията на държавните институции и доброволците по отношение на причините, довели до измирането на стотици тонове риба и други водни животни в язовира между 5 и 11 септември. На срещата присъстваха Галин Николов - изпълнителен директор на Изпълнителната агенция по рибарство и аквакултури (ИАРА), Ралица Кукова, директор на Дирекция „Контрол“ в Басейнова дирекция – Западнобеломорски район, Ванина Мицева, главен експерт в Басейнова дирекция „Западнобеломорски район”-Благоевград, Людмила Халачева, експерт към РИОСВ Перник, Марио Антонов, организатор на Централната рибно-опазваща организация (ЦРОО), Димитър Куманов, основател на риболовен клуб „Сдружение Балканка“ и д-р Тихомир Стефанов, хидробиолог (ихтиолог) в Националния природонаучен музей към БАН, както и граждани и природолюбители.Както  писа, на проведения от Басейнова дирекция „Западнобеломорски район” брифинг на 10 септември, директорът на дирекцията инж. Радослав Георгиев посочи като причини за измирането на рибата комбинация от фактори. Според него от една страна стоят природните фактори като висока температура на водата, маловодие на притоците и цъфтеж на фитопланктона, а от друга - антропогенните (предизвикани от човешка намеса) фактори основно зарибяването на язовира от неправителствени организации. Що се отнася до заустването и изпускане на отпадни води от предприятия, Георгиев посочва, че всички фирми имат разрешителни за тази дейност. На днешната пресконференция от Басейнова дирекция и РИОСВ продължиха да поддържат тезите, изказани от инж. Георгиев, които са подкрепени и от министъра на Околната среда и водите Нено Димов.По отношение на презарибяването, директора на ИАРА Галин Николов беше категоричен, че количествата риба пуснати в язовира от ЦРОО за 2019 г. - 1 502 килограма бял амур и сом са твърде малки, за да предизвикат презарибяване, а също така и цялата документация за тази дейност е налична в ИАРА. Той подчерта, че агенцията работи добре с неправителствените организации и именно съвместната дейност е пътят към решаване на проблемите на язовирите. В заключение Николов призова колегите си от другите институции също да си съдействат с ЦРОО, защото е очевидно, че има проблем и важното е да бъдат открити и елиминирани причините за него. От ЦРОО представиха своите замервания на температурата на водата в язовира, както и много снимки и видеа на мъртва риба, мазни петна и отпадъци, плуващи в реката, ръждиво-кафяв цвят на водата и други доказателства за замърсяване.От РИОСВ и Басейнова дирекция отговориха, че се отзовават на всеки сигнал и провеждат проверки и мониторинг. Людмила Халачева съобщи, че в този участък има 12 фирми с разрешителни за заустване на река Струма преди вливането й в язовир Пчелина и има определени норми които се следят. При превишението им следват санкции и от началото на годината при взети проби от 10 фирми, на 5 са наложени санкции. Според Халачева друг проблем са нерегламентирани зауствания на отходни и дъждовни колектори, но този проблем трябвало да се реши заедно с ВиК и общината.Ралица Кукува акцентира, че язовир \"Пчелина\" е водно тяло с лош екологичен потенциал, защото е създаден с идеята да събира и утаява отходните води от активната промишлена дейност, развивана в миналото в района на град Перник. Тя се основа и на предишен доклад на д-р Стефанов относно състоянието на язовира. Кукува подкрепи напълно и позицията на инж. Георгиев, като описа причините за екокатастрофата като комплексни.Димитър Куманов подчерта, че язовирът е с такъв екологичен потенциал отдавна и би трябвало в плановете за управление до 2027 година да са заложени мерки за подобряване на състоянието му. Според него големият проблем са нерегламентираните зауствания в района на град Перник, които безконтролно изпускат всякакви отпадъци в реката, без това да бъде контролирано от РИОСВ или Басейнова дирекция. Той призова и гражданите винаги да подават сигнали към Басейнова дирекция и да изчакат идването на екип за проверка при бъдещи случаи на замърсяване. Куманов заяви и че очаква нерегламентираните изпускания на отходни води да продължат, поради слабия контрол или икономическите интереси на фирмите.Тя обяви, че предстоят да излязат резултатите от анализите за състоянието на водите, възложено от Басейнова дирекция на независима акредитирана лаборатория и тогава ще може да се коментират показателите конкретно. Всяка дирекция публикува на уебсайта си информацията от мониторинга за състоянието на водите, в случай на превишение на нормите, допълни тя.Д-р Тихомир Стефанов подчерта, че макар и да има опит с работа на язовир Пчелина в конкретния случай не е провеждал собствени замервания. Но по отношение на причините за измирането на рибата експертът беше категоричен:От Басейнова дирекция не можаха да се ангажират с конкретен срок, в който да бъдат извършени всички проверки за източниците на замърсяване и анализа на данните и дискусията остана с отворен край и надеждата, че за в бъдеще институциите и неправителствените организации ще си съдействат, за да се предотвратяват подобни екологични катастрофи, застрашаващи не само екосистемите във водоемите, но и здравето на хората в района. ", "date": "2019.09.17", "title": "Институции и природозащитници спорят за екокатастрофата на язовир 'Пчелина'"}
{"url": "https://offnews.bg/kultura/tazi-nedelia-mgla-v-sofia-video-711371.html", "text": "Концертът на култовите MGLA, Martwa Aura и Dagorath ще се състои тази неделя, 22 септември от 19:00 часа в столичния клуб Mixtape 5. Очаква ви поредната много силна блек метъл вечер, този път с три силни групи, три разновидности на блек метъла, тройна атака от утвърдената вече полска сцена.Програмата за вечерта ще е следната:19:00 - Врати19:30 - Dagorath 20:30 – Martwa Aura 21:40 – MGŁAОт BGTSC декларират желанието за провеждане на събитието в приятна и безопасна за здравето среда. Концертът ще се проведе при познатите на феновете условия за комфорт и сигурност.Опасни предмети и неакредитирани лица с непрофесионална техника, пушене(във всичките му форми), антисоциално поведение, животни и малолетни без придружител няма да бъдат допускани в клуба.Билетите за това шоу бяха на промо-цена от 30 лева до 30 юли, включително. В момента са на редовна цена от 35 лева. В случай на останали места, в деня на събитието и на място в клуба цената на входа ще е 45 лева.*Клубът не работи с резервации**Политика за достъп на непълнолетни:  ***Гардероб - пътване за употреба:  Организаторите препоръчват навременното закупуване на билети и спазването на реда в клуба. Събитието е 18+", "date": "2019.09.17", "title": "Тази неделя MGLA в София (видео)"}
{"url": "https://offnews.bg/temida/tcatcarov-se-zakle-da-brani-ivan-geshev-dokraj-711369.html", "text": "Главният прокурор Сотир Цацаров потвърди подкрепата си за единствения кандидат за обвинител №1 Иван Гешев – сегашен заместник на Цацаров.„Казвам ясно, че господин Гешев има моята подкрепа. Ще дам своя глас в подкрепа на г-н Гешев, ще дам този глас и ако се налага, ще гласувам и втори път за него. Казано по друг начин, аз считам, че това е добър избор за българската прокуратура“, декларира Цацаров.Обвинителят отрече да е имал за цел да се пребори през годините с председателя на Върховния касационен съд Лозан Панов. „Не ми е било цел да се преборя, ако ми е било цел, сигурно съм щял да се преборя. Нека да оставим темата за г-н Панов. Да оставим времето да се произнесе кой прав, кой крив“, обясни Сотир Цацаров.", "date": "2019.09.17", "title": "Цацаров се закле да брани Иван Гешев докрай"}
{"url": "https://offnews.bg/obshtestvo/agentciata-po-zaetostta-priema-zaiavlenia-za-detegledachi-711377.html", "text": "Агенцията по заетостта стартира нов прием на заявления по проект \"Родители в заетост\" до изчерпване на финансовия ресурс. Това съобщиха от пресцентъра на Агенцията.Проектът е съфинансиран от Европейския социален фонд на ЕС чрез Оперативна програма \"Развитие на човешките ресурси\" 2014-2020 и подпомага родителите за по-доброто съвместяване на професионалния с личния живот. Същевременно той предоставя възможност за заетост на безработни за полагане на грижи за отглеждане на деца.В рамките на предходните приеми 3 368 родители са одобрени от общо 4 854, подали заявления. 5 387 безработни пък са изявили желание да бъдат наети като детегледачи, а одобрените са 3 917. Сключени са 2 769 трудови договори с детегледачи.По проекта услугата „детегледач” може да се ползва:- до 8 часа на ден – от заети и безработни родители – в случаите, когато те се грижат сами за децата си от 0- до 5-годишна възраст вкл., т.е. децата не непосещават детски ясли, заведения и предучилищни групи;- до 4 часа на ден – от заети и безработни многодетни (вкл. самотни) родители – за дете/деца от 0- до 12-годишна възраст, посещаващи детски ясли, заведения, както и училище.По време на новия прием право да подават заявления по проекта имат родители на деца от 0 до 12 години. Родителите, които могат да се възползват от услугата и желаят да подадат своите документи за участие при новия старт, трябва да бъдат от следните групи: Родители на деца от 0- до 5-годишна възраст, незаписани в детска ясла/градина, които имат осигурено работно място по трудово/служебно правоотношение или са самонаети/самоосигуряващи се лица, но към момента полагат грижа за децата си и не са се върнали на работа;ВАЖНО: Родители, които вече са участвали в проекта и са получили услугата „детегледач” за период до 18 месеца, не могат да бъдат включени отново в проектните дейности за отглеждане на същото дете/деца по настоящия прием.Многодетни родители на деца от 0- до 12-годишна възраст, които са се върнали на работните си места, и децата посещават детски ясли/градини, както и училище. За целите на процедурата, многодетни родители са тези, които имат три или повече деца на възраст до 12 години;ВАЖНО: Многодетните родители, които имат три или повече деца на възраст до 12 години, и на които е предоставена услугата „детегледач” до 4 часа на ден за период до 18 месеца, не могат да се възползват повторно от същия вид услуга по настоящия прием. Същите биха били допустими участници при положение, че са ползвали услугите на детегледач, назначен по проекта на пълен работен ден (8 часа) за отглеждане на дете/деца от 0- до 5-годишна възраст (вкл.) и желаят да бъдат включени в проектните дейности за предоставяне на почасова услуга в рамките на до 4 часа на ден.Безработни лица, регистрирани в бюрото по труда, които са родители на деца от 0- до 5-годишна възраст, незаписани в детска ясла/градина, или безработни лица, които са многодетни родители на деца от 0- до 12-годишна възраст, посещаващи детски ясли/градини, както и училище.Агенцията по заетостта обръща внимание, че тези родители, които дългосрочно ползват отпуск или отсъстват от работа поради отглеждане на дете/деца от 0- до 5-годишна възраст и имат осигурено работно място (по трудово правоотношение или като самонаети/самоосигуряващи се лица), не следва да са се върнали на работа до получаване на одобрение за включване в проекта.Безработните родители трябва да започнат работа при работодател или като самонаето/самоосигуряващо се лице в рамките на 4 (четири) месеца от получаване на услугата за отглеждане на дете. След като започнат работа, договорът на детегледача може да бъде удължен и така той да полага грижа за детето в срок до 18 месеца.ВАЖНО: Безработни родители, които са се възползвали вече от услугата и в рамките на 4-месечния период не са получили предложение за подходящо работно място, могат да бъдат включени повторно само за още 1 (един) допълнителен период от 4 месеца по настоящия прием.Максималният срок за получаване на услугата „детегледач” е до 18 месеца или до навършване на 5 или 12 години на детето/децата.Бюрата по труда ще продължат да извършват подбор сред регистрираните безработни лица за детегледачи, като ги насочват за одобрение от родителите.Заявления от родители ще се приемат до изчерпване на финансовия ресурс на хартиен носител, лично във всички бюра по труда в страната или на имейл:  (сканирани с подпис или електронно подписани), в работни дни между 8.30 и 17.00 часа.Подробна информация по проект „Родители в заетост” и образец на Заявление за участие може да намерите .", "date": "2019.09.17", "title": "Агенцията по заетостта приема заявления за детегледачи"}
