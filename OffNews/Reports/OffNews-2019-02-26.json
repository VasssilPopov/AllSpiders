{"url": "https://offnews.bg/sviat/kioveshi-e-favoritat-na-biudzhetnata-komisia-v-ep-za-evropejski-glaven-698380.html", "text": "Комисията за контрол на бюджета в Европейския парламент съобщи тази вечер, че нейният фаворит за поста на европейски главен прокурор е Лаура Кьовеши.Днес евродепутатите от Комисията по граждански свободи, правосъдие и вътрешни работи и от Комисията за контрол на бюджета изслушаха тримата кандидати за поста: германеца Андрес Ритер, французинът Жан-Франсоа Бонер и румънката Лаура Кьовеши. Вотът в бюджетната комисия е бил следният: 12 гласа за Кьовеши, 11 - за Ритер, 1 - за Бонер, съобщи евродепутатът Зигфрид Мурешан.Утре ще стане ясно кой е фаворитът на Комисията по граждански свободи, правосъдие и вътрешни работи, а нейното решение определя водещия кандидат на Европарламента за европейски главен прокурор.След това ръководството на ЕП трябва да прецени дали да подложи окончателното решение на гласуване в пленарната зала.При днешното си изслушване Лаура Кьовеши трябваше повече да обяснява обстановката около уволнението й и последвалите обвинения, отколкото виждането си за развитието на прокуратурата на ЕС, съобщава БТА.Тя отчете, че като ръководител на специализираната румънска прокуратура е водила разследвания, довели до отнемането на имущество за над два милиарда евро.Кьовеши отрече да е получавала награди от ЦРУ - отличията й са от други служби за сигурност на САЩ и са свързани със защитата на американски граждани, с борбата с фалшифицирането на щатския долар и с киберпрестъпления.Не съм получавала гражданство на САЩ, това са лъжи, каза още Кьовеши.", "date": "2019.02.26", "title": "Кьовеши е фаворитът на бюджетната комисия в ЕП за европейски главен прокурор"}
{"url": "https://offnews.bg/obshtestvo/1-g-bezplatno-obuchenie-po-matematika-i-statistika-v-su-eto-taksite-698355.html", "text": "Софийският университет е готов с предложението си за такси за кандидатстване и обучение на студенти, докторанти и специализанти през учебната 2019/2020 година. То предстои да бъде обсъдено и гласувано от Академичния съвет на заседанието му на 27 февруари.Таксите за кандидатстване да останат, както досега: по 30 лв. на изпит, предлага зам.-ректорът по учебната дейност проф. дфн Ренета Божанкова на база постъпилите предложения от факултетите и приемането им от Съвета на деканите. Кандидатстващите само с оценки от матури ще плащат също по 30 лв. за признаване на съответния държавен зрелостен изпит.Не се променя размерът на таксата за конкурсен изпит на кандидат-докторанти - 50 лв.Същите остават и таксите на действащите студенти, докторанти и спецализанти (приети преди 2019 г.).Новоприетите студенти с максимален бал в специалностите \"Математика\" и \"Статистика\" (бакалавърска степен), се освобождават от годишната такса за обучение за първата година. Облекчението важи за българските граждани и идващите от друга държава в ЕС.Учещите дистанционно да плащат колкото колегите им в редовна форма на обучение, предлага от СУ.", "date": "2019.02.26", "title": "1 г. безплатно обучение по математика и статистика в СУ. Ето таксите за новата учебна година"}
{"url": "https://offnews.bg/ikonomika/bulgartabak-iska-da-se-prekrasti-698356.html", "text": "\"Булгартабак холдинг\" ще поиска от акционерите си да одобрят смяна на името на компанията, става ясно от публикувана покана за общо събрание на 11 април. Предложението е да се преименува на Bulgarian Investment Holding.Новината бе публикувана в специализирания бизнес бюлетин SeeNews и цитирана от \"Дневник\".През 2017 година \"Булгартабак\" продаде най-големите си търговски марки цигари за 100 милиона евро на \"Бритиш Американ Табако\". В същата година холдингът придоби веригата \"Техномаркет\" и млекопреработвателното дружество \"Лодис инвест\", което произвежда продукти под марката \"Лакрима\".", "date": "2019.02.26", "title": "Булгартабак иска да се прекръсти"}
{"url": "https://offnews.bg/futbol/deset-igrachi-na-iunajted-visiat-za-macha-s-kristal-palas-698360.html", "text": "Манчестър Юнайтед сериозно оредя преди срещата на \"червените дяволи\" от 28-ия кръг на Висшата лига срещу Кристъл Палас в сряда.Андер Ерера, Хуан Мата, Джеси Лингард, Маркъс Рашфорд, Неманя Матич, Антони Марсиал, Фил Джоунс, Антонио Валенсия, Матео Дармиан, както и младият нападател Мейсън Грийнууд имат различни контузии и проблеми преди мача на стадион \"Селхърст Парк\" в Лондон утре вечер.Ерера, Мата, Лингард и Рашфорд са с травми след дербито с Ливърпул от миналата неделя. Лингард замени Мата, но след това също се контузи и отстъпи мястото си на Алексис Санчес още през първото полувреме на двубоя на стадион \"Олд Трафорд\".Маркъс Рашфорд също получи травма, но остана на терена, защото \"червените дяволи\" рано бяха извършили трите се смени в дербито с Ливърпул (0:0).Почти цял стартов състав са контузените в Манчестър Юнайтед, но мениджърът Оле Гунар Солскяер си остава оптимист за предстоящото гостуване на \"Селхърст Парк\".\"Това е шанс за Ромелу Лукаку и Алексис Санчес да разкрият потенциала си. Репутацията е едно нещо, но потенциалът е друго. Вярвам във възможностите им, защото двамата са добри момчета и се разбират отлично на терена. Това може да е тяхната възможност да демонстрират силна форма и да ми докарат главоболие при избора на състав, когато всички оздравеят.Лукаку създаде двете ни най-чисти положения срещу Ливърпул. Отношението му и всичко, което направи, беше фантастично. Двамата с Алексис действаха заедно и срещу Арсенал за ФА Къп. Ето защо се надявам да оправдаят очакванията и сега\", каза Солскяер.", "date": "2019.02.26", "title": "Десет играчи на Юнайтед висят за мача с Кристъл Палас"}
{"url": "https://offnews.bg/obshtestvo/parvi-sluchaj-na-morbili-vav-varna-obshto-za-stranata-sa-46-698361.html", "text": "Първи случай на морбили е регистриран във Варна. В понеделник в инфекциозното отделение на МБАЛ „Света Марина” е приета 40-годишна жена със симптоми на заболяването, съобщиха от РЗИ-Варна.Така случаите на заболели вече са 46.През почивните дни бяха регистрирани четири нови случая в Благоевградско. Болните са жена от Разлог на 38 години, две момиченца на 3 години от село Бунцево, община Якоруда, и от град Белица, както и жена на 22 години от Белица. Продължават проверките в детските градини и училищата в Благоевградско заради случаите на морбили. В София също бе регистриран случай на заболяло 16-годишно момче.", "date": "2019.02.26", "title": "Първи случай на морбили във Варна, общо за страната са 46"}
{"url": "https://offnews.bg/futbol/real-madrid-vadi-respektirashtite-345-miliona-paunda-za-transferi-698357.html", "text": "Реал Мадрид ще опита да взриви трансферния пазар през лятото, като голямата цел е Хари Кейн от Тотнъм, избухна Британският таблоид \"The Sun\".Според изданието, което се позовава на медии в Испания, \"белия балет\" е готов да удари на масата стряскащите 345 милиона паунда за нови играчи.Реал бе пасивен, след като остана без Кристиано Роналдо, а Гарет Бейл така и не успя да защити статута си на лидер в отбора.Освен Хари Кейн, в радара на испанския гранд са играчи от световна класа като Еден Азар, Неймар, Пауло Дибала и супер талантът на Аякс Матиас Де Лайт.Причина за офанзивата на трансферния пазар е възрастта на някои от играчите. Марсело е на 30, Серхио Рамос на 32, Лука Модрич на 33, а Карим Бензема на 31. Тони Кроос и Гарет Бейл са на по 29, а Кейлор Навас е на 32.", "date": "2019.02.26", "title": "Реал Мадрид вади респектиращите 345 милиона паунда за трансфери"}
{"url": "https://offnews.bg/politika/pravosadie-za-vseki-prizova-balgarskite-evrodeputati-da-podkrepiat-lau-698362.html", "text": "Инициативата \"Правосъдие за всеки\" призова българските евродепутати в Комисията по правосъдие, гражданско общество и човешки права (LIBE) да подкрепят кандидатурата на Лаура Кьовеши за европейски главен прокурор.Вие ще трябва да направите труден избор между достойни кандидатури, като искрено се надяваме да го сторите по вътрешно убеждение и с рационални аргументи след изслушването на кандидатите, а не по партийни повели или в резултат на тайни уговорки за размяна на подкрепа, се посочва в декларацията.Общо петима български депутати членуват в двете комисии към Европарламента, които днес трябва да изслушат тримата кандидати за бъдещ главен прокурор на ЕС.Лаура Кодруца Кьовеши от Румъния, Жан-Франсоа Бонер от Франция и Андрес Ритер от Германия трябва да изложат вижданията си на съвместно заседание на комисиите по граждански свободи, правосъдие и вътрешни работи (LIBE) и по бюджетен контрол (CONT).В първата комисия членуват Сергей Станишев (Група на социалистите и демократите), който е и неин зам.-председател, Асим Адемов (Европейска народна партия) и Филиз Хюсменова (Алианс на либералите и демократите в Европа). Във втората са Георги Пирински (СД) и Неджми Али (АЛДЕ).Ето и цялата декларация на Правосъдие за всеки:", "date": "2019.02.26", "title": "Правосъдие за всеки призова българските евродепутати да подкрепят Лаура Кьовеши"}
{"url": "https://offnews.bg/futbol/levski-i-tcska-otnesoha-soleni-globi-sled-derbito-698359.html", "text": "Левски и ЦСКА получиха срериозни глоби от Дисциплинарната комисия към Българския футболен съюз след дербито между двата тима от 23-ия кръг на Първа лига.\"Сините\" ще бъдат глобени с общо 5000 лева заради различни провинения. За обидни и нецензурни скандирания (1000 лв.), за хвърлени предмети (2000 лв.) и за хвърлени предмети с последствие (2000 лв. + заплаха за лишаване от домакинство).Далеч по-тежка е ситуацията при ЦСКА. \"Червените\" са задължени да платят общо 9300 лева. Провиненията им са нерегламентирано използване на факли и димки (300 лв.), за хвърляне на факли и димки (2000 лв.), за нерегламентирано използване на бомбички (2000 лв.), общо 4000 лева за хвърлени предмети + предупреждение за лишаване от домакинство, както и 1000 лева заради обидни и нецензурни скандирания.\"Армейците\" са принудени да възстановят и всички причинени от тях щети на националния стадион \"Васил Левски\".Сред футболистите, най-тежко наказание отнася Божидар Чорбаджийски, който е санкциониран с 1 среща и глобен с 1500 лв. Получилият червен картон пък Едвин Джеси също пропуска следващия мач на ЦСКА, а също така ще си плати и 300 лв. Такова почти е наказанието и на капитана на Левски - Иван Горанов, който обаче ще трябва да понесе и малко по-висока финансова санкция - спрени права за 1 среща и глоба от 500 лева.", "date": "2019.02.26", "title": "Левски и ЦСКА отнесоха солени глоби след дербито"}
{"url": "https://offnews.bg/bojni/kubrat-pulev-mozhe-da-se-izpravi-sreshtu-tajsan-fiuri-698368.html", "text": "Звездата ни в профибокса Кубрат Пулев може да се бие с Тайсън Фюри, твърди изданието \"Sport 360\". Циганския крал подписа договор с промоутърската агенция \"Топ Ранк\", която работи отскоро и с българина.Фюри има задължителен мач с Динотей Уайлдър, с когото завърши наравно в края на миналата година. Там преговорите удрят на камък, тъй като американецът преговаря за друг бой.От \"Топ Ранк\" са твърдо решени да осигурят мач на Фюри. В момента се водят разговори с новозеландеца Джоузеф Паркър. При неуспех логиката сочи, че следващият съперник на \"Циганския крал\" ще бъде Кубрат Пулев.От Sport 360 все пак се застраховат и считат, че бой Фюри - Пулев може да има само при желание на българина. Маът с антъни Джошоуа може да да му осигури мечтаната Световна титла, а такъв с Тайсън \"само\" тлъст хонорар.Желанието на промоутърите е такъв евентуален мач, да се състои през ноември. Засега е известен само следващият съперник на Кобрата. Той ще се изправи на 23 март срещу румънеца Богдан Дину в Калифорния.", "date": "2019.02.26", "title": "Кубрат Пулев може да се изправи срещу Тайсън Фюри"}
{"url": "https://offnews.bg/ikonomika/gazprom-si-izbral-koj-da-stroi-turski-potok-v-balgaria-698354.html", "text": "Руската \"Трубная металлургическая компания\" (ТМК) на Дмитрий Пумпянски е избрана от \"Газпром\" за строител на продължението на газопровода Турски поток през България.Това твърди икономическото издание РБК. Медията се позовава на информация от два независими източника.Целта на \"Газпром\" била да намали политическите рискове да не бъде построено нищо в България, както се случи със спрения от Русия през декември 2014 г. \"Южен поток\", който донесъл щети на компанията от около 800 млн. евро.Според РБК \"Трубная металлургическая компания\" (ТМК) ще достави в България около 300 хиляди тона тръби и преговаря и за участие в строителството. Целият проект засега е оценен на 1.4 млрд. евро.От компанията твърдят, че не участват в българския проект, но обмислят да кандидатстват в търга на \"Булгартрансгаз\", когато той бъде подновен. Преди дни свързваната с Христо Ковачки компания \"Атоменергоремонт\" оттегли жалбата си срещу обществената поръчка и тя може да бъде продължена с удължен заради замразяването ѝ срок.Председател на Съвета на директорите на ТМК е 55-годишният Дмитрий Пумпянски. За миналата година той е бил 62-и по богатство в Русия с лично състояние от 1.6 млрд. долара.Той държи контролния пакет в компанията за тръби, в която обаче съсобственик с 13.44-процентов дял е и руската банка ВТБ.", "date": "2019.02.26", "title": "Газпром си избрал кой да строи Турски поток в България"}
{"url": "https://offnews.bg/obshtestvo/ombudsmanat-osadi-toplofikatcia-sofia-zaradi-ogromnite-iuriskonsultski-698369.html", "text": "Омбудсманът Мая Манолова осъди „Топлофикация София“ ЕАД за отказа на изпълнителния директор на дружеството да предостави информация по ЗДОИ.Съдебната сага на омбудсмана с „Топлофикация София“ продължи близо три години, тъй като ръководството отказваше да даде исканата информация за какво са похарчени събраните през 2015 г. юрисконсултски възнаграждения за близо 15 млн. лева чрез започнати дела срещу 21 000 столичани. В тези производства дружеството е поскало минимум 300 лева пред съда, 350 лева пред частен съдебен изпълнител и 300 лева по исково производство.С решение от 25 февруари 2019 г. Административен съд София – град отмени отказа и изпрати преписката на изпълнителния директор за предоставяне на информацията, изрично и изчерпателно посочена в заявлението на омбудсмана. Решението е окончателно и не подлежи на обжалване.През 2018 г. съдът отмени „мълчаливия отказ“ на изпълнителния директор на „Топлофикация София“ ЕАД, като преписката бе върната за произнасяне. Последва решение на столичното топлофикационно дружество, в което отново изпълнителният директор отказа да предостави исканата обществена информация.Омбудсманът поиска от монополното дружество информация по ЗДОИ след като Конституционният съд отхвърли искането за противоконституционност на разпоредби в Гражданския процесуален кодекс и Данъчно-осигурителния процесуален кодекс. Става дума именно за т.нар. „юрисконсултски възнаграждения“, които „Топлофикация“ прибира от своите длъжници, въпреки че заплатите на юристите й са включени в цената на топлинната енергия, одобрена от КЕВР.", "date": "2019.02.26", "title": "Омбудсманът осъди Топлофикация София заради огромните юрисконсултски плащания"}
{"url": "https://offnews.bg/futbol/levski-spasi-litcenza-za-evroturnirite-698371.html", "text": "Левски ще играе в европейските клубни турнири през новия сезон. \"Сините\" са платили 2 милиона лева, за да получат лиценз. Освен това 26-кратните шампиони са превели и глобата от 100 хиляди евро към УЕФА.Крайният срок за плащането беше 31 януари, но от Нион дадоха отсрочка до 28 февруари и той беше спазен. Част от сумата беше за компенсации към бившия треньор Делио Роси, който беше освободен от поста след срамното отпадане от Вадуц в Лига Европа.От \"Герена\" се разплатиха изцяло на бившия си капитан Дъстли Мюлдер, както и по привличането на Нуно Рейш. Освен това по сметките на НАП са преведени близо 1,5 млн. лв. Именно това беше най-важното плащане, тъй като от УЕФА не допускат задължения към държавата под никаква форма.\"\".", "date": "2019.02.26", "title": "Левски спаси лиценза за евротурнирите"}
{"url": "https://offnews.bg/sviat/britanskite-deputati-mogat-da-otlozhat-za-kratko-brekzit-ako-othvarli-698358.html", "text": "Премиерът Тереза Мей обеща на британските депутати, че ако отхвърлят сделката ѝ за Брекзит другия месец, ще имат възможността да гласуват дали подкрепят Брекзит без сделка и дали искат отлагане на срока за излизане на Великобритания от ЕС.Това стана ясно от нейно изявление днес, което вероятно е част от стратегията ѝ да потуши напрежението сред министрите ѝ, които са за оставане на Великобритания в Европейския съюз. Мей заяви, че ще подложи обновената си сделка за напускане на Великобритания на гласуване на 12 март в британския парламент.Ако тя бъде отхвърлена обаче британският министър-председател обеща да се допита до депутатите си за следващите стъпки в поне още един вот.Първо, на 13 март, депутатите ще гласуват дали биха подкрепили Брекзит без сделка. Това означава, че Обединеното кралство ще напусне ЕС без сделка, само ако парламентът изрично се съгласи с това. Ако и този вот се провали, тогава на 14 март депутатите ще гласуват дали да удължат срока за напускане, който според Лисабонския договор предвижда страната да напусне ЕС до 29 март. Мей заяви, че все пак не желае да удължава срока и фокусът на управляващите трябва да е върху осигуряване безпрепятственото напускане на държавата на 29 март. \"Ако удължим срока до след края на юни, това би означавало, че Великобритания ще трябва да вземе участие в изборите за Европейски парламент. Какво послание би изпратило това на тези над 17 милиона хора, които гласуваха да напуснат ЕС преди 3 години?\" Тя все пак подчерта, че и отлагането на излизането няма да изключи Брекзит без сделка като вариант. \"Единственият начин да изключим тази възможност е като отменим параграф 50 от Лисабонския договор, което няма да направя, или да се съгласим на сделка.\"", "date": "2019.02.26", "title": "Британските депутати могат да отложат за кратко Брекзит, ако отхвърлят сделката на Мей за напускане на ЕС"}
{"url": "https://offnews.bg/obshtestvo/mo-organizira-daritelska-kampania-za-semejstvoto-na-pilot-ostanalo-be-698376.html", "text": "Министърът на отбраната Красимир Каракачанов свика извънредно заседание на 27 февруари на Комисията по материално подпомагане във ведомството, която да вземе решение за отпускането на финансови средства в подкрепа на многодетното семейство на капитан Петър Димитров.Семейството на младия пилот остана без дом, след като пожар унищожи къщата и цялото им имущество в село Брестник на 24 февруари.Младото семейство има две малки деца и очаква раждането на третото си дете през март тази година.Освен личните си документи, родителите не са успели да спасят нищо от вещите в горящата къща.Министерството на отбраната и авиобаза Граф Игнатиево организираха и дарителска кампания. В нея вече се включиха ръководният състав на Министерството на отбраната и Българската армия, военнослужещи и цивилни служители от Въоръжените сили.Всеки, който има желание, може да се присъедини към дарителската кампания.Финансовите средства могат да бъдат изпращани в банкова сметка, разкрита в Уникредит Булбанк на името на Константина Емилова Димитрова:IBAN: BG05UNCR70001520697983BIC UNCRBGSF", "date": "2019.02.26", "title": "МО организира дарителска кампания за семейството на пилот, останало без дом след пожар"}
{"url": "https://offnews.bg/temida/sadijskata-kolegia-otkaza-da-nakazhe-shefa-na-apelativnia-spetcsad-za-698374.html", "text": "Съдийската колегия на Висшия съдебен съвет отказа да образува дисциплинарно производство срещу председателя на Апелативния специализиран наказателен съд Георги Ушев.Решението е взето с 9 на 1 гласа на днешното редовно заседание.На 11 февруари председателят на Върховния касационен съд Лозан Панов внесе в Съдийската колегия предложение за образуване на дисциплинарно производство за налагане на дисциплинарно наказание на Ушев. Предложението се основава на , която провери дейността на Апелативния специализиран съд по делата срещу бившия кмет на \"Младост\" Десислава Иванчева и заместничката й Биляна Петрова.Лозан Панов е на мнение, че Георги Ушев е извършил две дисциплинарни нарушения. Първото е действие, накърняващо престижа на съдебната власт: извън кръга на своите служебни правомощия като административен ръководител на по-горестоящ съд Ушев е дал устно разпореждане на съдия от по-долустоящ съд (докладчик по н.о.х.д. № 2617/2018 г. на Специализирания наказателен съд) да извърши фактически и правни действия по посоченото дело, които не съответстват на нормативни разпоредби, нито на установена съдебна практика.„Това поведение като административен ръководител на по-горестоящ съд представлява намеса в работата на съдия от по-долустоящ съд, която не се основава на законови правомощия, включително такива, касаещи администрирането на делата и жалбите или протестите. Последното е особено значимо като се отчетат конкретните обстоятелства, а именно, че в случая не се установява бездействие от страна на докладчика по делото, нито забавено или несвоевременно извършване на дължимите процесуални действия (по изготвяне на протокола от съдебното заседание, подписването му и т. н.), нито по администрирането на постъпилия протест и съдържащото се в него искане по чл. 343 НПК“ – твърди председателят на Върховния касационен съд.Според него с действията си ръководителят на АСНС е допуснал безпрецедентно накърняване на основната роля на съда на независим и безпристрастен арбитър за осъществяване на правораздавателната дейност при спазване на принципите на справедливост и точно прилагане на законите спрямо всички страни в процеса.Второто, сочено от председателя на ВКС, дисциплинарно нарушение е свързано с образуването на делото, с което са изменени мерките за неотклонение на подсъдимите Десислава Иванчева и Биляна Петрова от „задържане под стража“ в „домашен арест“.Панов изтъква, че са допуснати следните нарушения: без да е предвидена възможност за образуване на самостоятелно производство по чл. 343 НПК пред въззивната инстанция; без да са спазени изискванията на процесуалния закон за проверка на редовност и размяна на книжата; при липса на годен, подлежащ на спиране съдебен акт за изменение на мерките за неотклонение на подсъдимите, подписан от съдебните заседатели – членове на съдебния състав, и съдебния секретар съгласно чл. 311, ал. 2 от НПК; без да е преценил, че нерегламентирания в НПК „частичен“ протокол не представлява официален съдебен акт, обективиращ волята на съда. Протоколът по н.о.х.д. № 2617/2018 г. по описа на СНС е изпратен на АСНС на 16.11.2018 г. – 18.05 ч., т. е. след произнасянето на въззивната инстанция по особеното искане.\"Съдийската колегия на ВСС взе предвид, че в доклада се правят констатации за изолиран случай на неправилна практика по чл. 343 от НПК, относима към спиране на изпълнението на съдебни определения, постановени по реда на чл. 270 от НПК. Посочва се и непълнота на разпоредбата на чл. 343 от НПК, и липса на съдебна практика по нейното приложение при образуването и администрирането на производствата, поради което и не може да се направи извод за допуснати дисциплинарни нарушения\" - съобщиха от пресцентъра на Висшия съдебен съвет.", "date": "2019.02.26", "title": "Съдийската колегия отказа да накаже шефа на Апелативния спецсъд за делото 'Иванчева'"}
{"url": "https://offnews.bg/futbol/samoletat-na-emiliano-sala-ne-e-bil-litcenziran-698348.html", "text": "Самолетът, превозващ футболиста Емилиано Сала, не е бил лицензиран за търговски цели от властите. От Разследващото звено на Британските въздушни произшествия споделиха, че пътуването е било частен полет, при който разходите са били поделени.Самолетът с един двигател, регистриран в САЩ, падна в Ламанша миналия месец от френския град Нант до Уелс, където Сала се готвеше да започне нова кариера в клуба на Кардиф.\"Все още не е ясно на каква база е пътувал пасажерът на полет N264DB, но преди това пилотът е превозвал пътници на базата на споделени разходи\", предадоха от звеното в свой временен доклад.Разследващите добавиха, че след като не са открили паспорта и лиценза на пилота, не е станало ясно дали Дейвид Иботсън е бил оторизиран да лети през нощта. Докладът отбелязва, че самолетът е излетял в 19:15 часа. В 19:58, Jersey air traffic control попитал пилота дали работи алтиметърът на самолета, защото радарът индикирал, че той е летял по-ниско, отколкото би трябвало.Тялото на Сала беше открито в останките на самолета на морското дъно две седмици след катастрофата, но тялото на другия човек на борда - на пилота, все още липсва.", "date": "2019.02.26", "title": "Самолетът на Емилиано Сала не е бил лицензиран"}
{"url": "https://offnews.bg/sviat/ispania-naj-zdravoslovnata-strana-v-sveta-698346.html", "text": "Испания е най-здравословната страна в света, Япония е първа на азиатския континент, Канада - в Америка, според Глобалния здравен индекс на Bloomberg, който обхваща 169 държави. 6 европейски държави попадат в Топ 10, но сред тях не е България. Страната ни е извън първите петдесет.От 2017-а до 2019 г. Испания се изкачва с пет места и измества Италия от върха. Сега Италия е втора, а след нея е Исландия, която също слиза с място за посочения период в индекса, който се съставя на база фактори, допринасящи за общото здраве на населението, като продължителност на живота, тютюнопушене, затлъстяване, достъп до чиста вода, хигиенни условия.Първото място на Испания не е изненадващо. Страната има най-висока очаквана продължителност на живота сред държавите от ЕС, а в световен мащаб я следват Япония и Швейцария, показват данни на ООН. Прогнозата Института за измерване и оценка на здравето на Вашингтонския университет сочи, че до 2040 г. средната продължителност на живота в Испания ще е близо 86 години.Индексът на Bloomberg подчертава големия положителен принос на испанската здравна система и испанските хранителни навици.1. Испания2. Италия3. Исландия4. Япония5. Швейцария6. Швеция7. Австралия8. Сингапур9. Норвегия10. Израел11. Люксембург12. Франция13. Австрия14. Финландия15. Холандия16. Канада17. Южна Корея18. Нова Зеландия19. Великобритания20. ИрландияТази година от Топ 20 изпадат Кипър (№21) и Германия, чийто спад със 7 места до №23 е равен само на този в Бруней и Ливан, чийто спад с по 7 позиции ги отвежда съответно на 44-о и 39-о място. По-сериозно е само влошаването при Македония, която е с 12 места назад, под №56 през 2019 г.Освен испанското представяне с чувствителен ръст могат да се похвалят Южна Корея (+7 позиции до №17 в света), Албания (+7 позиции до №43), Естония (+6 позиции до №32). С по 4 места се изкачват Великобритания, Хърватия (№31), Бахрейн (№36), Унгария (№48).", "date": "2019.02.26", "title": "Испания, най-здравословната страна в света"}
{"url": "https://offnews.bg/ikonomika/borisov-s-ultimatum-kam-targovtci-na-goriva-izlezte-na-svetlo-ili-v-698350.html", "text": "Премиерът Бойко Борисов отправи заплахи към търговците на горива, които работят в сивата икономика.Според Борисов за периода 2014-2019 г. приходите от алкохол, цигари, месо и захарни изделия са се повишили с 50% до 43,9 млрд. лв.По думите му контролът над търговията с горива ще е пълен на всички етапи. За целта всички областни дирекции на МВР ще правят всекидневни отчети на проверените обекти и статута им. Премиерът анонсира и „тотално видеонаблюдение” на пристанищата „Росенец” (използвано от „Лукойл” – б.р.), Бургас и Варна.Министър-председателят обяви, че от петролната и газова асоциация са предоставили списък със съмнителни бензиностанции, които в момента се проверяват от полиция, НАП, пожарна и други институции и резултатите ще бъдат оповестени утре.По време на форума беше отчетено ниво на контрабандните цигари от 4,4%, което е исторически минимум.Борисов отбеляза, че „най-добронамерено” е предупредил играчите от цигарения сектор, че ще има мерки срещу сивия сектор.И подчерта, че \"всеки иска вместо 6 лв. да даде 3 лв. за кутия цигари, ама същите хора искат пенсиите и заплатите да се увеличават”.Той посочи и че съпротивата срещу новите правила за касовите апарати се дължи само на желание за укриване на оборот и отсрочката за бизнеса не означава, че ще има промяна:Горанов обяви отсрочка за прилагането на наредбата за касовите апарати. По думите му „държавата се дисциплинира” и вече и службите си сътрудничат в обмена на информация, вместо да си пречат, както е било преди: „Всички известни имена на контрабандистите бяха агентура – някои не са вече между живите”.", "date": "2019.02.26", "title": "Борисов с ултиматум към търговци на горива: Излезте на светло или - в ареста"}
{"url": "https://offnews.bg/politika/patriotite-naj-nakraia-provedoha-koalitcionen-savet-za-5-minuti-i-pa-698373.html", "text": "След месеци опити да проведат коалиционен съвет \"Обединените патриоти\" най-накрая успяха да го организират. За съжаление обаче срещата продължи не по-дълго от 5 минути, тъй като от \"Атака\" напуснаха залата.На самата среща се очакваше партиите да обсъдят под каква форма ще се явят на изборите за Европейски парламент. От партийните лидери в малката коалиция обаче присъстваше само лидерът на ВМРО Красимир Каракачанов.\"Колегите от НФСБ предложиха на коалиционния съвет промени в ръководството на парламентарната група на \"Обединените патриоти\" (в момента начело на групата е Волен Сидеров, бел. ред.) и от \"Атака\" си тръгнаха\", заяви Каракачанов пред агенция \"Фокус\".\"След тази среща е като преди тази среща – нищо ново\", допълни той.Каракачанов все още смята, че най-добрият вариант за евровота е от коалицията да се явят с обща листа, но допълни, че ако не се стигне до съгласие, от ВМРО ще се регистрират самостоятелно.\"Има коалиция \"Обединени патриоти\" и тя подкрепя мнозинството в парламента, а дали ще има за евроизборите – иншaллах\", допълни Каракачанов.Според него трябва да бъдат проведени вътрешни избори за водач на листата в \"Обединени патриоти\", но лидерът на ВМРО всъщност не знае дали изобщо това е проблемът, тъй като не е имало време за разговори. \"Не можахме да разискваме и този въпрос. Не сме си говорили за нищо, защото обсъждахме дневният ред какъв да бъде. Едните настояваха за едно, другите - за друго\", обобщи Каракачанов.Зам.-председателят на \"Атака\" Десислав Чуколов заяви, че от партията са напуснали залата, защото от ВМРО са предложили Петър Москов за водач на листата. Каракачанов обаче отрече твърдението.Евродепутатът от ВМРО Ангел Джамбазки коментира пред bTV, че избирателите очакват малката коалиция да се яви заедно на евровота.\"Ние от ВМРО казваме, че трябва да се явим заедно. Ако стоим до безкрайност и ставаме заложници на вътрешноведомствени крамоли, това е вредно за всички\", допълни още Джамбазки, като също не изключи опцията ВМРО да се яви самостоятелно на евроизборите.", "date": "2019.02.26", "title": "Патриотите най-накрая проведоха коалиционен съвет. За 5 минути. И пак не се разбраха"}
{"url": "https://offnews.bg/112/zadarzhaha-grak-opital-da-prevozi-nelegalen-imigrant-v-bagazhnika-si-698349.html", "text": "51-годишен гръцки гражданин е задържан на граничен пункт Кулата – Промахон, след като в колата му е открит иракчанин без документи. Той е пристигнал за влизане в България лек автомобил „Форд“ с гръцка регистрация, съобщи МВР. След проверката на документа за самоличност, българският граничен полицай, работещ на входящото трасе за леки автомобили, разпоредил на водача да слезе и да отвори багажника за извършване на физическа проверка. В този момент шофьорът потеглил с автомобила, опитвайки се да осуети проверката. Колата тръгнала към гръцкия магазин, намиращ се след ГКПП Промахон, последвана от трима български гранични полицаи.На паркинга пред магазина шофьорът спрял и тръгнал към багажника на колата. Пристигналите в този момент гранични полицаи установили, че в багажника има укрит мъж, който бил без документи за самоличност и заявил, че е иракчанин.Гръцкият шофьор и нелегалният имигрант са задържани и предадени на гръцките полицейски власти.", "date": "2019.02.26", "title": "Зъдържаха грък, опитал да превози нелегален имигрант в багажника си"}
{"url": "https://offnews.bg/obshtestvo/v-balgaria-e-dejstvala-platforma-za-onlajn-izmami-za-100-miliona-evro-698377.html", "text": "Австрийската полиция е разкрила онлайн измама, ощетила потребители в Европа с около 100 милиона евро.Схемата на мошениците е използвала платформи в интернет, претендиращи, че търгуват с чуждестранни валути и с криптовалути, както и с високорискови финансови инструменти, известни като бинарни опции.Голяма част от инфраструктурата, използвана от престъпната мрежа, е в България и в Чехия, съобщава БНР.По информация на Нова телевизия у нас са работили два кол центъра, чрез които брокери са се свързвали с граждани на Германия и Австрия, като са ги убеждавали да инвестират в чуждестранни валути и в криптовалути. После парите са отклонявани в офшорни сметки.Кол центровете у нас са били на подчинение на 31-годишния израелски гражданин Гал Барак. Полицаите от ГДБОП са го задържали в края на януари и са претърсили над 40 адреса.По първоначални оценки потърпевшите са няколко хиляди европейци.Австрийските власти са първите, които разкриват уебсайтовете.Международен разследващ екип е координирал разследването с българската и чешката полиция.", "date": "2019.02.26", "title": "В България е действала платформа за онлайн измами за 100 милиона евро"}
{"url": "https://offnews.bg/drugi/kakvi-machove-ni-ochakvat-do-kraia-na-futbolnata-sedmitca-698353.html", "text": "В сряда ще видим още една голяма европейска битка. Грандовете в Холандия Аякс и Фейенорд се изправят един срещу друг в 1/2-финал от турнира за Купата на Холандия.През тази седмица ще станем свидетели и на две издания на \"Ел Класико\". В сряда Реал Мадрид приема Барселона в 1/2-финален реванш от Купата на Краля. Развръзката е неясна, тъй като големите съперници направиха 1:1 помежду си на \"Камп Ноу\" в началото на месеца. В събота Реал отново посреща Барса, но в сблъсък от Ла Лига, който можете да гледате по . И \"белите\" са опрени до стената, тъй като изостават на 9 точки от каталунците, които са на върха.В Англия също има много интересни сблъсъци. За Тотнъм предстоят две лондонски дербита – гостуване на Челси и домакинство на Арсенал, които могат да предрешат изхода на сезона за \"шпорите\" във Висшата лига.\"Сините\" и \"топчиите\" също ще гонят задължителен успех над Хари Кейн и компания, защото се борят с Манчестър Юнайтед за място в Топ 4.Ако не сте любители на Англия и Испания, значи чакате с нетърпение големите дербита на Италия и Португалия през уикенда.Римското дерби между Лацио и Рома ще ви посрещне с \"отворени обятия\" в събота по , както и срещата между Порто и Бенфика в Португалия. За капак - през този уикенд започва и новият сезон в американската МЛС по .", "date": "2019.02.26", "title": "Какви мачове ни очакват до края на футболната седмица?"}
{"url": "https://offnews.bg/medii/sedmi-sezon-na-otkradnat-zhivot-zapochva-tazi-vecher-698352.html", "text": "Седми сезон на популярния български медицински сериал \"Откраднат живот\" започва тази вечер от 20:00 ч. по NOVA.Броени часове преди старта на новия сезон продуцентът и сценарист Иван Спасов разказа в предаването \"Здравей, България\", че новата болница ще донесе промяна за всички персонажи. В историята ще се появи и скрита заплаха, която ще нанесе „съкрушителни удари“. В новото неврохирургично отделение лекарите ще се заемат със загадките на мистериозния елемент в човешкото тяло.В новите епизоди зрителите отново ще видят любими актьори в лицето на Юлиан Вергов, Владо Пенев, Янина Кашева, Марта Вачкова, Милена Живкова, както и новите попълнения – Гергана Стоянова и Иван Юруков.„Откраднат живот: Любовта лекува“ ще се излъчва от вторник до четвъртък в 20:00ч. по NOVA. „В „Откраднат живот: Любовта лекува“ различна е не само новата болницата, но и представянето на историята. В предстоящия сезон познати образи ще бъдат поставени в неподозирани ситуации“, допълни актьорът Емил Марков. Актрисата Диана Димитрова за първи път показа променената визия в ефир и добави, че се надява този път доктор Огнянова да бъде излекувана.", "date": "2019.02.26", "title": "Седми сезон на 'Откраднат живот' започва тази вечер"}
{"url": "https://offnews.bg/politika/napusnalite-ns-deputati-ot-bsp-sas-zaplata-ot-70-vmesto-4400-leva-698331.html", "text": "Депутатите от БСП, които напуснаха парламента, ще получат 69,33 лева месечна заплата, без да са ходили на работа. 1269 лв. е средната заплата в страната през последното тримесечие. Това е и сумата, която се взима като изходна за изчисляването на депутатската заплата, като се умножава по три. Така основното възнаграждение на един народен представител става 3807 лв., пресметна бТВ. Към тези сметки се прибавят и парите, които те получават, когато участват в парламентарни комисии или – 15% от основното възнаграждение. Всеки депутат участва в една или повече комисии.Третата част, която формира заплатата на един народен представител е прослуженото време. За всяка година трудов стаж се начислява 1% от основната му заплата. Така сумата става 4416 лв.Депутатите получават още 2538 лв. като „безотчетни 2/3” - за консултанти, сътрудници и съветници. Средно един депутат получава по 6954 лв.Справка в Народното събрание показва, че ако един народен представител не е присъствал на нито едно пленарно заседание и на комисия – той ще получи в края на месеца 69,33 лв. Ако депутат не ходи на работа, получава 1/3 от безотчетните пари, което е 846 лв. Тези пари обаче не са за лично ползване. ", "date": "2019.02.26", "title": "Напусналите НС депутати от БСП със заплата от 70 вместо 4400 лева"}
{"url": "https://offnews.bg/sviat/dashteriata-na-govoritelia-na-ruskia-prezident-raboti-v-evropejskia-pa-698367.html", "text": "Дъщерята на говорителя на руския президент Владимир Путин работи в Европейския парламент.Елисавета Пескова е стажантка в кабинета на френския евродепутат Емрик Шопрад, избран от „Националния фронт“ (сега „Национален сбор“) на Марин льо Пен през 2015 г., пише \"Свободна Европа\".В ЕП дъщерята на Дмитрий Песков има достъп до срещи при закрити врата и документи на институцията, има достъп до мрежите на ЕП. Присъствието ѝ там засилва опасенията за възможна руска намеса в изборите за Европейски парламент, които ще се проведат през месец май.Говорителка на Европарламента, цитирана от Би Би Си, обаче уверява, че Пескова има достъп само до публична документация.Стажът на Пескова започнал през ноември 2018 г. и ще продължи до април 2019 г.Шопрад е член на комисиите в Европарламента по външни работи и по сигурност и отбрана. Член е на екипа международни наблюдатели на референдума в Крим след анексията, който не беше признат от Общото събрание на ООН и десетки държави. За евродепутатът обаче допитването е законно.Елисавета (Лиза) Пескова учи право в Париж и очевидно е популярна личност - в Инстаграм има около 79 хил. последователи. Живее във Франция от няколко години.", "date": "2019.02.26", "title": "Дъщерята на говорителя на руския президент работи в Европейския парламент"}
{"url": "https://offnews.bg/ikonomika/balgaria-okupira-danoto-na-es-po-bruten-vatreshen-produkt-698363.html", "text": "Българските региони окупират последните места в Европейския съюз по Брутен вътрешен продукт.Публикуваните днес данни от Евростат показват, че българският Северозапад е последен с 31% от средния БВП на глава от населението за 2017 г. За сравнение: жителите на първенеца - Вътрешен Лондон-запад - разполагат не със 100%, не с 200% или 300%, а с 626% от средния БВП за ЕС.И докато си казваме, че статистиката не ни казва нищо ново, тя красноречиво опровергава внушението, че ситуацията у нас извън Северозапада е кардинално различна в столицата и други големи градове у нас. Отзад напред петте региона, на които е разделена страната ни, заемат първото, второто, четвъртото, петото и седмото място, а процентите варират от 31% до 43%, колкото е БВП в Югоизточния регион спрямо средния в ЕС.Между нашите се вмъкват един френски и един румънски регион.Всички останали в ЕС са по-напред и ако се върнем в началото на класацията, ще видим след британската столица Люксембург с 253%, район Южен в Ирландия с 220%, Хамбург (Германия) с 202%, Брюкселският регион в Белгия (196%), Източният и Среден регион в Ирландия с 189% и Прага (Чехия) -187%.21 региона разполагат с БВП на глава от населението надхвърлящ с 50% и повече средният за ЕС. Пет от тях са в Германия, по два - в Ирландия, Австрия, Холандия и Великобритания, по един в Белгия, Чехия, Дания, Франция, Словакия, Полша, Швеция и Люксембург. В тези 21 региона живеят 52.3 милиона души.След 20-те региона с БВП на глава от населението под 50% от средния за ЕС са всички пет български, по четири в Гърция и Унгария, три в Полша, по два във Франция и Румъния. Населението в тези 20 региона е 22.9 милиона души.", "date": "2019.02.26", "title": "България окупира дъното на ЕС по Брутен вътрешен продукт"}
{"url": "https://offnews.bg/tenis/federer-veche-ne-se-strahuvam-ot-levichari-698336.html", "text": "Швейцарската легенда в мъжкия тенис Роджър Федерер сподели, че в миналото е имал проблеми с левичари като Фернандо Вердаско, но вече не се бои от тези битки. Маестрото ще се изправи в следващата фаза на АТР 500 турнира в Дубай срещу испанеца.\"Вече не се страхувам от левичари както беше, когато бях юноша. От тогава съм подобрил моята игра. Всеки се опитва да използва твоите слабости или просто да те принуждава да се представяш слабо. Същото важи и за Вердаско.\"Като за играч с бекхенд с една ръка, мисля че имам страхотна статистика срещу левичари. Ясно е, че Рафа ми е създавал най-много проблеми заради високото си ниво на игра,\" отчита още Федерер.Носителят на 20 титли от Големия шлем допълни, че решението да се завърне в турнирите на червено не е свързано с евентуален край на кариерата му. Швейцарецът не е играл на клей от 2016 година, но потвърди участие в надпреварата в Мадрид през май. Федерер пропускаше сезона на червено в последните години, за да съхрани сили за по-бързите твърди и тревни кортове, на които има най-много успехи.\"Това, че ще се включа в Мадрид, не значи, че смятам да приключвам кариерата ми или повече да не играя на червено. Въобще не съм мислил в тази посока, когато заявих участие. Просто сега чувствам, че тялото ми е готово за игра на клей, тези турнири се вписват в разписанието ми, затова и взех това решение.А и не искам да правя прекалено голяма пауза, за да съхраня ритъма си за втората част от сезона. Няма да бъде лесно, без съмнение. Но не виждам нищо страшно в това. В края на краищата аз съм израснал на червени кортове. Мисля, че съм напълно готов да се пренеса от твърдите кортове на клея, а след това на тревата и после пак на твърдите кортове\", допълни Маестрото.", "date": "2019.02.26", "title": "Федерер: Вече не се страхувам от левичари"}
{"url": "https://offnews.bg/politika/svilenski-sreshtu-prezidenta-tozi-parlament-e-izcherpan-698334.html", "text": "Този парламент е изчерпан. Президентът, като човек, който олицетворява единството на нацията, би искал управляващи и опозицията да работят в парламента и това би било добре за всяка една демократична държава. Но когато 10 часа в комисия и 16 часа в пленарна зала не се чуват аргументи и се отнемат граждански права на български граждани, ние каквото имахме да кажем по тази тема, сме го казали. Това заяви зам.-председателят на ПГ на „БСП за България“ Георги Свиленски по Нова тв по повод призива на Румен Радев социалистите да се върнат в пленарна зала при новото обсъждане на Изборния кодекс, върху който . Свиленски подчерта, че вчера Данаил Кирилов и Цветанов са заявили, че отхвърлят ветото- няма смисъл да се обсъжда и имат техен закон. „Тази политика напук не води към добро за никой, защото ГЕРБ в последните седмици търсят конфронтация. Цветанов казва, че и не им трябваме в парламента, а им трябват послушни партии, които да натискат бутона, както кажат“, коментира зам.-председателят на ПГ на „БСП за България“. Той уточни, че БСП в момента протестира заради отнети граждански права.Свиленски призова да не се коментира темата за заплатите, за да не се затваря темата за отнетите права на гражданите. „Който не работи, не трябва да получава възнаграждение. Внесохме законопроект за намаляване на депутатските заплати – стои 2 години и не се обсъжда. Нека да си поправят правилника, както искат. Този парламент е изчерпан“, каза още той. ГЕРБ да се изяснят за себе си – за машинно гласуване ли са, или против него, призова Свиленски. Той подчерта, че в бюджета управляващите са отделили 50 млн. лв., а 26 часа не е станало ясно искат ли машинно гласуване, или не. „Вчера член на ЦИК от ГЕРБ каза, че има възможност за 1000, 3000 и за 12 000 машини, но трябва да се реши бързо от политиците. Има пари, има възможност, но няма политическо желание да се изпълни“, категоричен е народният представител. По неговите думи в Германия и Франция няма машинно гласуване, защото там няма ГЕРБ. „Там не се манипулират резултати и протоколи. Хората там не знаят какво значи да купиш вот, а в България това е практика, случва се, всички политически сили и граждански движения трябва да се обединим, за да се преустанови“, допълни той.", "date": "2019.02.26", "title": "Свиленски срещу президента: Този парламент е изчерпан"}
{"url": "https://offnews.bg/sviat/lejbaristi-sreshtu-konservatori-vtori-referendum-za-da-sprem-brekzit-698335.html", "text": "Джереми Корбин се реши: лидерът на Лейбъристката партия ще използва всички ѝ лостове, за да прокара решение за провеждане на нов референдум \"за\" или \"против\" излизането на Великобритания от ЕС, ако тази седмица парламентът отхвърли алтернативния ѝ план за излизане от Съюза.Лидерът на основната опозиционна партия цели да се избегне \"пагубен Брекзит\", към който - убеден е Корбин - консерваторите и премиера им Тереза Мей водят страната, пишат AFP и ДПА.Очаква се лейбъристите да внесат поправка с искане Великобритания да остане в митническия съюз на ЕС и да запази тясната си връзка с единния му пазар след планирания за 29 март Брекзит, а ако тя бъде отхвърлена - да внесат поправка за провеждането на втори референдум и \"по един или друг начин\" да положат всички усилия страната да избегне Брекзит без споразумение с ЕС.Въпреки че тази стъпка би възхитила депутати, Корбин може да срещне твърд отпор на мнозина в парламента, прогнозира британският в. \"Гардиън\".Парламентът трябва да дебатира и да гласува в сряда следващите стъпки на страната по развода с ЕС.Решението на лейбъристите е удар по усилията на министър-председателя Тереза Мей да спечели подкрепа за ревизирано споразумение с ЕС, след като първото предложено от нея бе отхвърлено. Тя се надяваше при гласуване в навечерието на Брекзит да привлече гласовете на депутатите, които биха я подкрепили само и само, за да се избегне вариантът Брекзит без сделка, но които - дава си сметка тя - при други условия биха избрали втори референдум с опция за оставане в Съюза.Самата Мей категорично нееднократно публично отхвърли вероятността за провеждане на втори референдум.Ако премиерът не получи одобрението на парламента за споразумението, което ще им предложи, до 13 март, министри и депутати са решени да поискат отлагане на Брекзит. Нагласите са датата да бъде отложена за месец май.", "date": "2019.02.26", "title": "Лейбъристи срещу консерватори: Втори референдум, за да спрем Брекзит без сделка!"}
{"url": "https://offnews.bg/ikonomika/sedem-mesetca-otsrochka-za-novite-kasovi-aparati-698338.html", "text": "Срокът за прилагането на Наредбата за регистрациите на касовите апарати се отлага със 7 месеца за търговците, които използват системи за управление на продажбите. Това каза министърът на финансите Владислав Горанов след среща с представители на бизнеса, заради регистрациите на касовите апарати към НАП. Министърът отбеляза, че наредбата има за цел да бъдат прекратени практиките с криене на оборота. Голяма част от оборотите се крият, нищо че имаме малка данъчна тежест и това е философията на изменението на наредбата“, изтъкна Горанов. Той даде пример как петзвезден комплекс във Велинград отчита 500 лв. приход месечно, а възнаграждението на един готвач надвишава два-три пъти средната работна заплата. „Това, което искам да уверя стопанските субекти, че новата логика, заложена в наредбата, няма да бъде преразгледана и те трябва да си плащат данъците“, отбеляза Горанов. Премиерът Бойко Борисов и финансовият министър Владислав Горанов се срещнаха с представители на бизнеса за проблемите с приложението на наредбата за касовите апарати в НАП. Срещата в Министерски съвет е по настояване на браншовите организации на Българската стопанска камара, които са представени от председателя на камарата Радосвет Радев, финансовия директор Станислав Попдончев и адвокат Валентин Савов.", "date": "2019.02.26", "title": "Седем месеца отсрочка за новите касови апарати"}
{"url": "https://offnews.bg/sviat/kak-britantcite-izseliha-tcial-arhipelag-zaradi-amerikanska-voenna-baz-698375.html", "text": "Съществуват трагедии, които разкриват как цели системи работят зад демократичната си фасада и ни помагат да разберем до каква степен светът се управлява в полза на могъщите, и как правителствата често оправдават действията си с лъжи.Към края на 60-те и началото на 70-те години на миналия век британското правителство на Харолд Уилсън пропъжда населението на островите Чагос, британска колония в Индийския океан, за да направи място за американска военна база на най-големия остров - Диего Гарсия. В дълбока тайна, американците предлагат на Великобритания заплащане под формата на отстъпка от цената на ядрената система за подводници „Поларис“.Истината за тази конспирация не вижда бял свят в следващите 20 години, когато засекретените документи са намерени в бюро на Обществения архив в Лондон от адвокати, работещи за бившите жители на кораловия архипелаг. Историкът Марк Къртис описва насилственото преселване в книгата си от 2003 г. „Мрежа от измама“, която описва британската външна след ВСВ.Медиите на Албиона пренебрегват случая, „Вашингтон поуст“ го наричат „масово отвличане“.За пръв път чух за трагедията на чагосияните през 1982 г. по време на Фолкландската война. Британия праща флота си в помощ на 2000-то население на островите на другия край на света, докато други 2000 британски граждани от острови в Индийския океан са прогонвани от няколко британски правителства домовете си и почти никой не разбира за това.Разликата е, че населението на Фолкландските острови е бяло, докато чагосиянците е черно и – по-важното – САЩ желае тяхната земя, особено Диего Гарсия, за да построи ключова военна база, която да контролира Индийския океан.Архипелагът Чагос е бил природен рай. 1500-те местни жители се самоиздържали с изобилието си от природна продукция, а климатът е бил мек. Имало е процъфтяващи села, училище, болница, църква, железопътна линия и необезпокояван живот. Докато през 1961 г. тайна англо-американска инспекция на Диего Гарсия не довежда до изселването на цялото население.То започва през 1965 г. Хората са наблъскани като овце в трюма на ръждясващ кораб, където жените и децата са принудени да заспиват върху товар от птича тор. След това те биват изсипани на Сейшелите, където ги отвеждат в затвора, откъдето са извозени до Мавритус. Там са настанени в изоставени жилища без вода и електричество.Непосредствено след това 26 семейства умират в брутална бедност, девет души се самоубиват, а момичетата принудени да проституират, за да оцелеят.Интервюирах много от тях. Една жена си спомня как заедно със съпруга си отиват при лекаря на Мавритус, за да прегледа бебето им, където им е заявено, че никога няма да се върнат у дома. Шокът бил толкова голям, че мъжът ѝ получава сърдечен удар и почива. Други разказват как американците и британците отнемат домашните кучета на островитяните и ги натикват в газови камери да бъдат убити. Целта е била да ги принудят да си стегнат покъщината по-бързо и да напуснат. Лизет Талати ми каза как децата ѝ „умират от тъга“. Тя вече също не е между живите.Обезлюдяването на архипелага завършва в рамките на 10 години и Диего Гарсия се превръща в дом на една от най-големите американски бази, където се намират повече от 2000 войници, две писти за бомбардировачи, 30 военни кораба, пристан за подводници с ядрено въоръжение и сателитна шпионска станция. Бомбардировките над Ирак и Афганистан са извършени именно от бившия рай. След терористичното нападение на 11 септември 2003 г. там са отвеждани и измъчвани хора.През 1982 г. по улиците на Мавритус излизат изгонените чагосиянци, за да протестират случилото се. В отговор британското правителство изплаща на всеки един от тях компенсация от по-малко от 3000 британски лири. Когато декласифицираните документи на британското Външно министерство, касаещи случая са намерени, цялата мръсна история излиза наяве.Един от документите е озаглавен „Поддържане на измислицата“. В него се инструктират британски държавни служители да лъжат, че местните островитяни не били жители на островите от поколения, а просто пътуващи работници. Там още се разкрива, че британските служители са знаели, че действията им ги правят уязвими срещу повдигане на „обвинения в нечестност“, тъй се готвели да „фалшифицират докладите“.През 2000 г. Върховният съд в Лондон отрежда, че изселването е било незаконно. В отговор Лейбъристкото правителство на Тони Блеър се позовава на Кралския прерогатив – архаично право на „Посветения съвет“ на кралицата, което позволява на правителството да пренебрегва парламента и съда. По този начин правителството се надява, че ще спре завръщането у дома на островитяните завинаги.Върховният съд все пак отрежда, че чагосиянците имат право да се завърнат у дома. През 2008 г. Външно министерство оспорва това решение. Въпреки че действието не се базира на никакви нови доказателства, оспорването е успешно. Аз присъствах в Камарата на лордовете, където съдът се намираше в деня на решението. Никога не съм виждал толкова засрамени от себе си съдии. Решението очевидно беше политическо.През 2010 г. британското правителство пожела да се подсигури, като обяви зоната около островите Чагос за морски природен резерват. Разкритие на Уикилийкс обаче публикува съобщение от американското посолство от 2009 г., в което се чете: „Обявяването на зоната за морски резерват наистина може, както представителят на Външно [Колин] Робъртс твърди, да е най-ефективният дългосрочен начин да спред когото и да било от бившите жители на Чагос или техните наследници да се заселят наново там“. Без значение дали чагосиянците скоро ще получат своята закъсняла справедливост, неуморната им кампания не изглежда скоро да се предаде.", "date": "2019.02.26", "title": "Как британците изселиха цял архипелаг заради американска военна база"}
{"url": "https://offnews.bg/futbol/globiavat-treniora-na-atletiko-za-netcenzuren-zhest-698325.html", "text": "УЕФА ще глоби старши треньора на Атлетико Мадрид Диего Симеоне за нецензурен жест, след като отборът му вкара първия си гол при победата над Ювентус с 2:0 в Шампионската лига.След като защитникът Хосе Мария Хименес порази целта, а Симеоне се обърна към феновете на противника и ги провокира.Аржентинецът каза, че жестът му показва, че има смелост да взема тежки решения за състава и е бил насочен към собствените привърженици. Два дни по-късно той се извини.УЕФА обяви, че нейният дисциплинарен състав ще излезе с допълнително становище по случая. Симеоне може да бъде наказан за следващите мачове.Реваншът в Италия ще се играе на 12 март. Треньорът на Ювентус Масимилиано Алегри също получава глоба, защото отборът му закъсня с излизането на терена.", "date": "2019.02.26", "title": "Глобяват треньора на Атлетико за нецензурен жест"}
{"url": "https://offnews.bg/politika/volia-skochi-sreshtu-vmro-zaradi-parite-za-obrazovani-roditeli-698341.html", "text": "Партия ВОЛЯ скочи срещу ВМРО, заради мерките за стимулиране на раждаемостта при пълнолетни и образовани родители, която съветници от редиците на войводите . В предизборната програма на ВОЛЯ е предвидена финансова помощ при раждане на дете в размер на 1000 лева за първо, 2000 лева- за второ, 3000 лева за трето, а за четвърто и всяко следващо дете – 1000 лева, ако родителите са пълнолетни и имат завършено средно образование. Като тези суми трябва да нарастват във времето.„Стимулирането на грамотната раждаемост беше сред нашите предизборни приоритети. Затова ние внесохме това предложение в НС още през октомври 2017г. като промяна в Законопроекта за държавния бюджет за 2018г. Тогава обаче псевдо-патриотите от ОП бяха против с аргумента, че това е дискриминация”, припомня Елена Аксиева- депутат от ВОЛЯ и член на комисията по образованието и науката, съобщиха от Воля. „Не сме изненадани, че от ВМРО меко казано „заимстват“ наши идеи. Това е поредното доказателство, че нямат собствени такива, които да са в полза на хората. И, разбира се, показва тяхното политическо лицемерие, щом не подкрепят едно добро за младите семейства предложение, а после искат да го пробутат на хората като свое, твърди още депутатката. ", "date": "2019.02.26", "title": "ВОЛЯ скочи срещу ВМРО заради парите за образовани родители"}
{"url": "https://offnews.bg/obshtestvo/maia-manolova-pishe-na-fandakova-za-shofiorskite-nevoli-698333.html", "text": "Омбудсманът Мая Манолова изпрати писмо до столичния кмет Йорданка Фандъкова и председателя на Постоянната комисия по транспорт и туризъм към Столичния общински съвет /СОС/ Екатерина Йорданова с настояване за разглеждане на внесена от 1 210 служители на столичния градски транспорт подписка срещу лошите условия на труд и ниското заплащане. Същата бе внесена и в институцията на омбудсмана, след като седмица по-рано работещите от бранша се срещнаха с Манолова и я сезираха с жалба за проблемите си.Те настояват да бъдат допуснати по двама техни представители от гараж на предстоящото заседание на Постоянната комисия по транспорт и туризъм към СОС, което ще се проведе на 27 февруари от 12.30 часа. Изричното им искане е на разглеждането да присъства и столичният кмет.Служителите на „Столичен автотранспорт“ ЕАД и „Столичен електротранспорт“ ЕАД се оплакват също и от липса на кадрова обезпеченост, полагане на извънреден труд, несъобразяване на разписанията с реалната ситуация на пътя и липса на нормални тоалетни на крайните спирки.", "date": "2019.02.26", "title": "Мая Манолова пише на Фандъкова за шофьорските неволи"}
{"url": "https://offnews.bg/obshtestvo/bez-voda-v-chasti-ot-mladost-poduiane-i-oshte-dva-rajona-698290.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на сградно водопроводно отклонение на ул. „Инж. Георги Белов“, НПЗ „Изток“ в община „Младост“, налага спиране на водоподаването от 9:00 до 21:00 ч. на „Абагар“, ул. „Инж. Георги Белов“ от № 17 до ул. „Самоковско шосе“, ул. „Самоковско шосе“ № 2, ул. „Цветна градина“ № 1, № 1А, № 3, № 5, ул. „Стадион“, фирма „Сомат, жк „Експериментален“ - от бл. 1 до бл. 37, бл. 38, бл. 39, бл. 40, бл. 41, бл. 42, бл. 43, бл. 44, бл. 45, хлебозавод „Елиаз“ и „Флорина- България“ АД.Монтаж на спирателен кран на ул. „Алеко Константинов“ в кв. „Подуяне“ налага спиране на водоподаването от 9:00 до 17:00 ч. нана ул. „Алеко Константинов“ , ул. „Проф. Джовани Горини“, ул. „Оборище“, ул. „Султан тепе“.Във връзка с подмяна на спирателен кран на бул. „Александър Стамболийски“ в жк „Илинден“ се налага спиране на водоподаването от 10:00 до 20:00 ч. на ул. „Антон“ от бул. „Александър Стамболийски“ до ул. „Найчо Цанов“ и локално на бул. „Александър Стамболийски“ - бл. 10, бл. 11 и бл. 12.Заради монтаж на спирателен кран на ул. „Митрополит Панарет“ в жк „Сухата река“ се налага спиране на водоподаването от 9:30 до 16:30 ч. на ул. „Митрополит Панарет“, ул. „Христаки Павлович“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - www.sofiyskavoda.bg/water_stops.aspx.“Софийска вода” АД предварително се извинява на своите клиенти за причинените временни неудобства! Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания.Друг начин е да се възползват от безплатната услуга за известяване чрез СМС.", "date": "2019.02.26", "title": "Без вода в части от Младост, Подуяне и още два района"}
{"url": "https://offnews.bg/izvan-terena/nikol-se-obiasni-v-liubov-na-grigor-698342.html", "text": "Половинката на Григор Димитров - Никол Шерцингер се обясни в любов на българина. В Инстаграм профила на художника на графити Маркъс Люис-Ретна американската певица написа послание по адрес на Гришо.Шерцингер написа \"Обичам те\", придружено със сърце. Феновете не скриха радостта си, че двамата демонстрират близост, след като в последните месеци не показваха чувства публично.Двамата присъстваха на афтърпартито след церемонията по раздаването на Оскарите. Българинът бе лице на голяма модна верига за дрехи.След като Гришо и Никол дълго време не се появяваха заедно, тръгнаха слухове, че двамата са се разделили. Те от своя страна не коментираха ситуацията.В Англия се заговори, че Шерцингер си има нов ухажор – бившия футболист Джейми Реднал. У нас пък птръгна мълвата, че Гришо върти любов с Михаела Филева. Българската певица обаче разкри, че това не е истина и дори не познава лично тенисиста.", "date": "2019.02.26", "title": "Никол се обясни в любов на Григор"}
{"url": "https://offnews.bg/sviat/naprezhenieto-eskalira-noshtno-napadenie-po-vazduh-na-india-v-kashmir-698339.html", "text": "Напрежението между Индия и Пакистан ескалира.Индия обяви, че е извършила въздушни удари срещу бойци в Кашмир на територията на Пакистан. В отговор Пакистан е вдигнал по тревога изтребители. Властите в страната уверяват, че са отблъснали нахлулите индийски военновъздушни сили над оспорваната територия на Кашмир. Индия пък бе цитирана от БТА с твърдението, че е унищожила напълно бунтовнически лагер на групировката \"Джаиш-и-Мохамед\" и че действията ѝ са в отговор на атентата, извършен на 14 февруари в индийската територия на бившето княжество в Хималаите.Групировката се бори за отделянето на Кашмир от Индия и присъединяването му към Пакистан.Отношенията между двете съседни страни, които са и две от осемте ядрени сили в света (наред със САЩ, Русия, Великобритания, Франция, Китай и Северна Корея) се обтегнаха след самоубийствения атентат по-рано този месец. При него бяха убити 41 индийски войници. Индия обвинява Пакистан, че разрешава на групировки да действат на територията ѝ и твърди, че страната е изиграла роля в атентата от 14 февруари - обвинения, които Пакистан отрича. Отговорност за него пое \"Джаиш-и-Мохамед\".Днешните въздушни удари са първите, извършени по граничната линия на разделената на три област (между Индия, Китай и Пакистан) от войната между Индия и Пакистан през 1971 г.От индийското Външно министерство заявиха на пресконференция, че ударите са убили \"голям брой\" бойци, включително техни командири, и че няма цивилни жертви. Пакистан дава различна информация: че няма убити и че индийските изтребители са били принудени бързо да се оттеглят.Според индийски медии от Индия през нощта срещу вторник са били изпратени 12 свръхзвукови самолета \"Мираж\", които са нанесли удари по лагера на бунтовническата ислямистка групировка. Те твърдят, че са убити 200 души.", "date": "2019.02.26", "title": "Напрежението ескалира: Нощно нападение по въздух на Индия в Кашмир. Пакистан вдигна изтребители по тревога"}
{"url": "https://offnews.bg/futbol/greshnikat-kepa-se-izvini-na-chelsi-i-fenovete-698340.html", "text": "Вратарят на Челси Кепа Арисабалага поднесе своите извинения за непокорното си отношение по време на финала за Купата на Лигата срещу Манчестър Сити, в който \"сините\" от Лондон загубиха след изпълнение на дузпи.Стражът предизвика невиждан скандал в края на продълженията. Тогава Кепа отказа да бъде сменен, а след няколкоминутна размяна на реплики с мениджъра Маурицио Сари.Италианският специалист вбесен се върна в тунела на \"Уембли\". След двубоя обаче и двамата обявиха едно и също - че става дума за недоразумение. В крайна сметка той ще олекне с една седмична заплата в лондонския клуб, а парите ще отидат за благотворителност.\"Мислех много за събитията от неделния мач. Направих голяма грешка и искам да се извиня публично както на клуба и на феновете, така и на Маурицио Сари и специално на Уили Кабайеро, моят съперник за вратарския пост.\"Ще приема наказанието си, което клубът определи, защото не постъпих правилно. Макар да имаше недорзумение аз направих голяма грешка по начина, по който се разигра тази ситуация\", каза Кепа пред \"Скай Спортс\".", "date": "2019.02.26", "title": "Грешникът Кепа се извини на Челси и феновете"}
{"url": "https://offnews.bg/obshtestvo/fevruari-posreshta-mart-s-temperaturi-okolo-15-gradusa-dnes-shte-ima-698312.html", "text": "Облаци и умерен до силен вятър прогнозират синоптиците за днес. Термометрите обаче тръгват нагоре. Максималните температури ще бъдат между 6 и 11 градуса.В планините ще има разкъсана облачност, по-значителна след обяд и на отделни места ще превали слаб сняг. Ще духа умерен и силен северозападен вятър. Максималната температура на височина 1200 м ще е около 4 градуса, на 2000 м - около минус 3 градуса. Над Черноморието ще има разкъсана средна и висока облачност, която в следобедните часове ще се увеличи, но валежи не се очакват. Максималните температури ще бъдат между 7 и 9 градуса. Температурата на морската вода ще е 5-6 градуса. Вълнението на морето ще бъде 2-3 бала.Утре предстои захлаждане и слаби валежи от дъжд и сняг.  Максималните температури ще са между 4 и 9 градуса. В четвъртък слънцето се завръща , термометрите се качват до 14 градуса, а в петък март идва с до 18 градуса на места.", "date": "2019.02.26", "title": "Февруари посреща март с температури около 15 градуса, днес ще има повече облаци"}
{"url": "https://offnews.bg/obshtestvo/sv-porfirij-pazel-bozhia-krast-698292.html", "text": "Църквата почита днес Св. Порфирий, който живял през ІV век и бил родом от Солун. Той оставил богатия бащин дом и заминал за Египет, където приел монашество. Тогава той бил на 20 години. След като прекарал пет години в Скитската пустиня, той посетил Йерусалим и се заселил в Йорданската страна, където живеел в пост, труд и непрестанни молитви.След няколко години Порфирий тежко заболял и помолил един познат човек да го заведе в Йерусалим. Там той всеки ден посещавал храма \"Възкресение Господне\" и се покланял на светия Кръст, като понякога допълзявал да светите места, понеже не могъл да ходи от болки в стомаха. Един млад монах, като видял неговия труд и страдания, започнал да му прислужва. По негово поръчение монахът отишъл в Солун и донесъл оттам неговата част от наследството, оставено на Порфирий от баща му. Порфирий раздал всичко на сиромасите и на бедните манастири, като не оставил нищо за себе си. Той чувствал себе си обогатен чрез Божията милост, понеже бил чудесно изцерен от своята болест чрез явяването на Христа, когото видял, като че ли слиза от кръста към него, при което чул думите: \"Пази това дърво!\"Скоро след това Порфирий бил ръкоположен за свещеник и му било поверено да пази скъпоценното дърво – Кръста Господен. Тук той прекарвал в постоянна молитва, радвайки се на своето служение. Но след няколко години Бог му посочил друго дело.В палестинския град Газа умрял епископът и газските християни дошли при митрополита на Кесария Палестинска да го молят да избере за тях епископ. Митрополитът пламенно молил Господа за помощ и нему било внушено чрез откровение отгоре, че Порфирий ще бъде достоен епископ. Той поръчал на скромния йерусалимски презвитер и пазител на животворящия Кръст да замине за Кесария. Едва в Кесария той узнал за своето назначение.Служението било трудно. От времето на Юлиан Отстъпник, гонител на християните, идолопоклонството се било засилило в Газа и християните търпели притеснения от езичниците. В града имало само една християнска църква и тя била малка и бедна, а идолски капища имало много. Между тях се отличавал с красота и великолепие храмът на езическия бог Марнас.Порфирий ръководел вярно и предано малкото си паство, като извършвал с пълно усърдие своето служение. Свети Порфирий управлявал Газската църква 25 години. Той умрял в 401 година. На 26 февруари християните у нас почитат и Св. Серафим Софийски чудотворец. ", "date": "2019.02.26", "title": "Св. Порфирий пазел Божия кръст"}
{"url": "https://offnews.bg/sviat/kim-chen-un-pristigna-vav-vietnam-za-sreshtata-s-tramp-sled-4000-km-s-698319.html", "text": "Лидерът на Северна Корея Ким Чен-ун пристигна във Виетнам за втората си среща на върха с президента на САЩ Доналд Тръмп.Двамата ще продължат диалога, който започна в Сингапур през юни 2018 г., съобщи Ройтерс. Бронираният влак на Ким, потеглил преди два дни от Пхенян и прекосил цял Китай по 4000-километровия маршрут към Ханой, пристигна на граничната виетнамска гара Дон Дан.Севернокорейският президент слезе от влака и премина по червен килим, за да поздрави виетнамския почетен караул, строен на гарата, край който се вееха знамената на двете страни.После той седна в очакващия го мерцедес и се отправи на 170-километрово пътуване по шосе към виетнамската столица Ханой, където ще се състои срещата му с Тръмп. Преди да отпътува от Вашингтон, Тръмп каза, че очаква \"забележителна среща\" с Ким.  ", "date": "2019.02.26", "title": "Ким Чен ун пристигна във Виетнам за срещата с Тръмп след 4000 км. с бронирания влак"}
{"url": "https://offnews.bg/obshtestvo/polovinata-balgari-ne-sa-hodili-pri-dzhipito-si-tciala-godina-698323.html", "text": "Над 52% от българите не са ходили на посещение при личния си лекар за 12-те месеца на 2017 г., показват данни от проучване на Евростат за честотата на визитите при семеен лекар за гражданите от страните на Европейския съюз (ЕС).Средният показател за ЕС е 24%, т.е. един от всеки 5 европейци въобще не е посетил джипито си за посочения период, цитира данните Дарик. Около 20% от българите са направили визита при личния си лекар между един или два пъти в годината, докато само 5% от сънародниците ни са посетили своето джипи повече от 10 пъти годишно.Още по-тревожна е ситуацията с посещението на сънародниците ни при зъболекар: над 80% от българите въобще не са били при стоматолог през 12-те месеца на 2017 г., докато 18% са направили това 1-2 пъти и едва 2% - повече от 5 пъти за една година. Според данни на НСИ у нас през 2017 г. е имало повече от 4500 общопрактикуващи лекари и над 8000 стоматолози.По брой на общопрактикуващи лекари на 100 000 души население страната ни заема едно от последните места в ЕС - 64 джипита на 100 000 българи. Положението със стоматолозите е малко по-добро - падат се по 112 зъболекари на 100 000 българи, с което страната ни е една от трите страни в ЕС с над 100 стоматолози на 100 000 души население. Останалите две са Гърция - 123 зъболекари на 100 000 и Кипър - 104 на 100 000.Дания е страната, в която жителите са посещавали най-редовно личния си лекар и то над 10 пъти в годината - близо 30% от датчаните са били на визита при семейния си лекар почти всеки месец през 2017 г. Други страни с редовно посещение на личен лекар са Австрия - 13%, Люксембург, Хърватия и Унгария - по 10% и др.На обратния полюс на скалата е ситуацията в Гърция, където над 60% от жителите на южната ни съседка въобще не са посетили своя семеен лекар в рамките на 12-те месеца на 2017 г. На втора позиция по този показател е България с 52%, а други страни с ниска регистрация на визити при личния лекар са още Румъния - 43%, Полша - 36%, Кипър - 32% и трите балтийски републики - с по около 30%.Средно 45% от хората в ЕС не са се консултирали със зъболекар през последните 12 месеца преди проучването, а 42% са отишли веднъж или два пъти до зъболекар.Според анализа в ЕС има около 1,8 млн. общопрактикуващи лекари и близо 360 000 практикуващи стоматолози.", "date": "2019.02.26", "title": "Половината българи не са ходили при джипито си цяла година"}
{"url": "https://offnews.bg/obshtestvo/vmro-vnese-programata-si-za-obrazovani-roditeli-v-sofia-698320.html", "text": "Общинските съветници от ВМРО внесоха доклад за програма за отпускане на еднократна финансова помощ за насърчаване на раждаемостта и отглеждането на деца на територията на Столична община.Програмата има за цел да стимулира образованата раждаемост, като Общината подпомогне финансово родителите със средно и по-високо образование при раждане на дете. За първо дете еднократната помощ за семейството да е 200 лв., за второ – 500 лв., за трето – 1 300 лв. Условията, на които трябва да отговарят родителите, за да получат помощ при раждане или осиновяване на дете, е да имат завършено средно образование, както и постоянен или настоящ адрес на територията на София съответно за последните 2 или 3 години. За по-висока степен на образование, еднократната помощ е съответно по-голяма по размер, като за трето дете при родители със степен „Магистър“ еднократната помощ достига 1700 лв. Документът е изготвен от председателя на Национален младежки комитет на ВМРО адвокат Михаил Петров. Предложението за приемане на програмата до Столичния общински съвет е подписано от всички петима общински съветници от политическа група „Патриоти за София в СОС. Патриотите са категорични, че е необходим подобен инструмент за подпомагане на младите семейства на територията на столицата, за да се насърчи раждаемостта сред образованите родители.По изчисления на ВМРО за прилагане на програмата ще са необходими 6,5 млн. лв. годишно и предлагат сумата да бъде отпускана ежегодно от бюджета на Столична община.Тази програма би могла да послужи за пример и да се прилага и в други общини на страната, коментира председателят на „Патриоти за София“ Карлос Контрера. Той е категоричен, че ВМРО отдавна предлага мерки за справяне с демографската криза и тази програма е част от тях.Затова е необходимо Столична община да застане в защита на отговорното родителство, приемайки програмата, която ще е в подкрепа на образованите семейства. Според Патриотите от ВМРО, феноменът да се раждат деца заради социални помощи, е абсолютно грешен и трябва да бъде преустановен, посочи още Карлос Контрера. В понеделник програмата беше разгледана на заседанието на Комисията по образование към Столичния общински съвет, а в сряда ще бъде разгледана и от Комисията по здравеопазване. Общински съветници от различни политически групи изразиха принципна подкрепа за мерките. Беше възложено на ресорните заместник-кметове да изготвят становище по програмата.Председателят на групата „Патриоти за София – ВМРО и АТАКА” Карлос Контрера заяви пред комисията по образование, че вносителите са готови да приемат предложения за допълнение на програмата. ", "date": "2019.02.26", "title": "ВМРО внесе програмата си за образовани родители в София"}
{"url": "https://offnews.bg/futbol/v-levski-poluchiha-premii-za-pobedata-nad-tcska-698322.html", "text": "Премии от по 1500 лева са получили титулярите на Левски при победата над ЦСКА в дербито на 23-ия кръг на Първа лига, информира \"Тема Спорт\".Новите шефове на \"Герена\" решиха да върнат системата с бонуси поне за по-важните двубои в първенството. Именно такъв бе и този с “червените”, спечелен с 1:0 в неделя на националния стадион.От доста време премиите бяха замразени на “Герена”. В последните години такива бяха изплащани само при определен сбор точки от поредица срещи.При това играчите получаваха целия им размер само ако бяха на първо място в класирането. Сега обаче новата власт на “Герена” намери начин да повдигне още настроението в отбора преди новите два важни мача - визитата на Славия на 3 март и домакинството на Лудогорец на “Герена” на 10 март.", "date": "2019.02.26", "title": "В Левски получиха премии за победата над ЦСКА"}
{"url": "https://offnews.bg/obshtestvo/semejstvo-na-pilot-ostana-bez-dom-sled-pozhar-698328.html", "text": "Семейство от пловдивското село Брестник остана без дом след пожар. Бременната в 9-ия месец жена, заедно с двете си деца и съпруга си се спасили на косъм от огъня.Пожарът тръгнал от комина, разказаха Константина и Петър Димитрови по бТВ. „Реагирахме на момента, загасихме печката, два пожарогасителя се изсипаха в зоната на пожара. Мислех си, че ще задуша ядрото, за да не се разпространи. Пожарът обаче се разпространяваше с огромна сила”, обясни мъжът. Семейството останало само с дрехите на гърба си, в момента живеят при сестрата на Константина. Петър е пилот в Авиобаза „Граф Игнатиево”, семейството очаква да получи жилище от военните.Изгорялата къща е почти нова, строена е около 2 години, а семейството се е настанило в нея през лятото на миналата година. Тя е ипотекирана и застрахована.„Къщата е с дървена конструкция и не подлежи на ремонт, всичко е срутено до основи – няма стени, подове, тавани”, каза още Петър. Според съседи къщата е изгоряла за минути. Кметът на с. Брестник заяви, че се събират средства и електроуреди от първа необходимост.", "date": "2019.02.26", "title": "Семейство на пилот остана без дом след пожар"}
{"url": "https://offnews.bg/politika/bivsh-deputat-na-sad-za-kupuvane-na-glasove-698321.html", "text": "Бивш депутат от ДПС отива на съд за купуване на гласове. Обвинителният акт срещу Илия Илиев и съучастника му Иван Тодоров е внесен в СГС, съобщиха от Софийската градска прокуратура.Според обвинението двамата са купували гласове в ромския квартал в Ямбол преди парламентарните избори от есента на 2014 г. Тогава Илиев и Тодоров бяха кандидати за депутати от ДПС.Илиев има три обвинения за купуване на гласове и, ако вината му се докаже, може да бъде осъден на от 1 до 6 години затвор.Същото наказание грози и съучастника му Тодоров.", "date": "2019.02.26", "title": "Бивш депутат на съд за купуване на гласове"}
{"url": "https://offnews.bg/obshtestvo/originalni-dokumenti-i-malko-izvestni-fakti-za-ivan-evstratiev-geshov-698070.html", "text": "Оригинални документи и малко известни факти от биографията на Иван Евстратиев Гешов - министър-председател на България в 32-то ни правителство (1911 – 1913), депутат в 11 обикновени и две велики народни събрания (III и V), председател на XI (1901) и XIII (1913) обикновено Народно събрание, председател на Българската народна банка (1883 – 1886), Българското книжовно дружество (1898 – 1911), Българската академия на науките (1911 – 1924), Българския червен кръст (1899 – 1924) - представя днес БАН.Поводът за изложбата в зала \"Проф. Марин Дринов\" на Академията са навършените на 20 февруари 170 години от раждането в Пловдив през 1849 г. на българския учен и държавник.Посетителите ще могат да видят визитката на Гешов, писмо от Алеко Богориди, да се запознаят с кратък поглед върху състоянието на Българското книжовно дружество в постери и снимки. Академично слово за делото на Гешев ще изнесе директорът на Института за исторически изследвания на БАН доц. Даниел Вачков.Предстои да излезе от печат и първият том от поредицата на Научния архив на БАН „Дигитални колекции“, посветена на Гешов. С нея Архивът си поставя за цел да популяризира делото на редица български общественици, имащи отношение към Академията, като показва документите, които се съхраняват за тях във фонда ѝ.На Гешов БАН дължи много за своето развитие и утвърждаване както духовен център на страната, припомнят от Академията. В писмо до управителния съвет на Българското книжовно дружество той заявява готовността си да изплати ипотечния дълг на дружеството при условие, че то бъде преименувано в Академия. С този акт, както и с всичко, което Гешов е правил след Освобождението, той се нарежда до най-големите благодетели на България.", "date": "2019.02.26", "title": "Оригинални документи и малко известни факти за Иван Евстратиев Гешов разкрива БАН"}
{"url": "https://offnews.bg/izvan-terena/grigor-i-sharapova-se-zasiakoha-na-parti-sled-oskarite-698326.html", "text": "Най-добрият ни тенисист Григор Димитров и бившата му приятелка Мария Шарапова се засякоха на афтърпарти след връчването на наградите Оскар в Лос Анджелис.Първата ни ракета се появи на събитие на списание Vanity Fair. В ролята на домакиня на тържеството влезе главната редакторка на изданието Радика Джоунс. Димитров позира за снимки, като направи силно впечатление със стилната си и изчистена визия – черен костюм, с черна риза, вратовръзка и обувки.27-годишният българин бе заложил на няколко аксесоара – златен пръстен, часовник и златна гривна. Шарапова пък се появи с прибрана назад коса и открита рокля с много сложен шев.Тя разказа на репортерите, че дрехата й е шита от моделиер без акаунт в Инстаграм и затова не разкри името му. На партите беше и Серина Уилямс, която имаше роля при връчването на Оскарите.", "date": "2019.02.26", "title": "Григор и Шарапова се засякоха на парти след Оскарите"}
{"url": "https://offnews.bg/izvan-terena/zvezda-ot-igra-na-tronove-nadaha-manchestar-iunajted-698332.html", "text": "Актьорът Кит Харингтън от хитовия сериал \"Игра на тронове\" надъха футболистите на Манчестър Юнайтед преди неделното дерби на Англия срещу Ливърпул, завършило 0:0.Харингтън, който играе ролята на Джон Сноу, получи тематична фланелка на \"червените дяволи\" с надпис \"Кралят на севера\".В официалния профил на Манчестър Юнайтед пък публикуваха снимка на мениджъра на Юнайтед Оле Гунал Солскяер и Харингтън с надпис \"От единия крал на севера за другия\".Манчестър Юнайтед върви на пето място в Премиър лийг, а утре, 27 февруари, играе срещу Кристъл Палас.", "date": "2019.02.26", "title": "Звезда от \"Игра на тронове\" надъха Манчестър Юнайтед"}
{"url": "https://offnews.bg/sviat/osadiha-kovchezhnika-na-vatikana-za-pedofilia-698330.html", "text": "Австралийският кардинал Джордж Пел, ковчежник на Ватикана, беше осъден за сексуални престъпления срещу деца. Съд в Мелбърн го призна за виновен по обвинение за педофилия. 30-годишен свидетел, който по времето на престъплението е бил на 13 г., твърди, че Пел е посегнал сексуалнонеколкократно на него и приятеля му, които през 90-те години са пели в църковен хор в Мелбърн. Досега двамата пострадали са запазили мълчание, тъй като са се страхували.Пел отрича обвиненията. Той е най-високопоставеният католически служител, който е обвинен в сексуално насилие. Размерът на присъдата ще бъде определен по-късно.Тя обаче идва в разгара на битката, коятосрещу педофилията сред католическите свещеници. ", "date": "2019.02.26", "title": "Осъдиха ковчежника на Ватикана за педофилия"}
{"url": "https://offnews.bg/futbol/as-na-tcska-propuska-macha-sas-septemvri-698324.html", "text": "Бразилският нападател на ЦСКА Евандро ще пропусне мача със Септември (София) от 24-ия кръг на Първа професионална лига. Той се контузи по време на дербито с Левски (0:1) и беше принудително заменен още през първото полувреме.Евандро е преминал медицински преглед, след който е станало ясно, че контузията в бедрения мускул е сравнително лека, но футболистът ще трябва да почива известно време.“Червените” приемат Септември тази събота от 17:30 часа на \"Българска армия”, а основните проблеми на Любослав Пенев са в защита заради травмите и наказанията на почти всички титуляри.", "date": "2019.02.26", "title": "Ас на ЦСКА пропуска мача със Септември"}
{"url": "https://offnews.bg/politika/ninova-zapozna-poslanitci-ot-es-s-razsledvaniata-na-elena-joncheva-698347.html", "text": "Председателят на НС на БСП Корнелия Нинова проведе работна среща с посланиците на страните – членки на ЕС, акредитирани в България. Беше представена приетата от БСП платформа за предстоящите европейски избори ‘’Визия за Европа’’ и залегналите в нея приоритети за развитие на Европейския съюз. Корнелия Нинова изложи пред представителите на дипломатическия корпус приетите изменения в Изборния кодекс, които ограничават правата на българските граждани и нарушават основни демократични принципи в изборния процес, аргументите на БСП за напускане на парламента и изрази опасения за честността на изборите.Представена беше и дейността на Елена Йончева по разкриване на корупционни практики по висшите етажи на властта и стартиралия политически процес срещу нея, целящ да ограничи свободата на словото и да спре разследването на злоупотреби с публични средства.В срещата участваха Деница Златева, заместник-председател на НС на БСП, Крум Зарков и Георги Свиленски – заместник-председатели на ПГ на \"БСП за България\", Кристиан Вигенин, секретар на ПГ на \"БСП за България\", Елена Йончева, говорител на ПГ на \"БСП за България\" и дерутатът Пенчо Милков.", "date": "2019.02.26", "title": "Нинова запозна посланици от ЕС с разследванията на Елена Йончева"}
{"url": "https://offnews.bg/sviat/maduro-zadarzha-zhurnalisti-po-vreme-na-interviu-698327.html", "text": "Американският испаноезичен телевизионен канал Univision съобщи, че негов журналистически екип, начело с авторитетния водещ Хорхе Рамос, е бил задържан вчера по време на интервю с венецуелския президент Николас Мадуро в президентския дворец \"Мирафлорес\" в Каракас, съобщи БТА.\"На държавния глава не се понравиха въпросите на интервюиращия и той нареди записът да бъде спрян, да се конфискува техническото оборудване на екипа и да бъдат задържани шестимата журналисти в двореца \"Мирафлорес\" в Каракас\", се казва в разпространено съобщение, цитирано от Ройтерс и Асошиейтед прес.Рамос е един от най-влиятелните испаноезични журналисти в САЩ. Той каза снощи, че Мадуро е прекъснал интервюто след 17 минути, когато Рамос му показал на айпада си кадри, заснети ден по-рано, на които се вижда как млад венецуелец яде хранителни остатъци, изпаднали зад боклукчийски камион.Веднага след съобщението на тв канала Държавният департамент призова Мадуро незабавно да освободи журналистите, като посочи, че „светът наблюдава ставащото“. Екипът на Рамос бил освободен два часа по-късно, но оборудването не му било върнато. Венецуелското правителство, цитирано от АП, отхвърли версията на Рамос и го обвини, че се опитва да инсценира международен инцидент. ", "date": "2019.02.26", "title": "Мадуро задържа журналисти по време на интервю"}
{"url": "https://offnews.bg/bojni/antani-dzhoshua-az-shte-bada-hirurgat-kojto-shte-operira-litceto-na-698344.html", "text": "Световният шампион в тежката категория на професионалния бокс Антъни Джошуа отправи сериозни заплахи към Джарел Милър преди битката им на 1 юни в Ню Йорк.Голямото бебе започна като каза, че има перфектен план, с който ще се наложи над британеца за не повече от седем рунда.\"Готов съм за всяко предизвикателство. Каквото и да е. Стигнах твърде далеч, планът ми е да го приключа битката за седем рунда. Завощването на титлата ще ознаава много за мен. Ще промени живота ми, ще съм пример за подражание на много американци. Ню Йорк е 10 от 10. Няма нищо по-хубаво от вкъщи. Нямам какво повече да му кажа, другият път ще говорят юмруците ми\", сподели Милър.Отговорът на Джошуа не закъсня:\"Той говори за седем рунда? Погледнете лицето му – ще го реконструирам наред с тялото му. Остават ми още 10 години на ринга. Това е всичко, което знам и умея. Не мога да играя футбол, ръгби, американски футбол или баскетбол. Умея да нокаутирам хора. Ще изтръгна всяка една част от духа му. Ще си свърша работата. Аз съм добър боксьор, който удря тежко. Побеждавал съм най-добрите в тежка категория. Аз ще бъда хирургът, който ще му оперира лицето\", коментира британецът.", "date": "2019.02.26", "title": "Антъни Джошуа: Аз ще бъда хирургът, който ще оперира лицето на Джарел Милър"}
{"url": "https://offnews.bg/obshtestvo/prouchvane-na-praznite-opakovki-s-novi-danni-za-kontrabandata-na-tciga-698318.html", "text": "Нови данни за незаконната търговия с цигари у нас ще представят днес тютюневите компании.Резултатите са за четвъртото тримесечие на миналата година от т.нар. проучване на празните опаковки.  През третото тримесечие на 2018 г. цигарената контрабанда отбеляза лек ръст от 0.6 на сто. Спрямо предходния период на годината и за деветте месеца делът ѝ в потреблението е бил 5.3%.Контрабандата у нас е на едно от най-ниските нива в Европа за миналия период. ", "date": "2019.02.26", "title": "Проучване на празните опаковки с нови данни за контрабандата на цигари"}
{"url": "https://offnews.bg/futbol/bodurov-se-razmina-s-tezhka-travma-698329.html", "text": "Втора добра новина за ръководството на ЦСКА. След като стана ясно, че нападателят Евандро ще пропусне само мача срещу Септември, \"червените\" бяха зарадвани и от информацията, че капитанът им Николай Бодуров също се е разминал с тежка травма, пише \"Тема Спорт\"При него става дума за разтежение и ще почива седмица или десетина дни. Първоначалните версии за състоянието на българския национал бяха доста неприятни - скъсани връзки и пресечен мускул.Днес Бодуров ще премине магнитен резонанс, след който ще има официална информация за състоянието му.Твърде вероятно е той да бъде на разположение за столичното дерби със Септември.Треньорът Любослав Пенев обаче едва ли ще рискува с неговото включване. Така за този двубой в центъра на отбраната се очаква да си партнират Вальо Антов и Стивън Перейра.", "date": "2019.02.26", "title": "Бодуров се размина с тежка травма"}
{"url": "https://offnews.bg/nashite-avtori/moiat-sviat-se-razrushava-698343.html", "text": "Принадлежа на предишното поколение. Обреченото да мрънка. Несъгласното. Ядосаното.Яд ме е на Оскарите. Едно време, в моя свят, бяха критерий за качествено кино. Сега са някаква форма на политическо-идеологическа шитня. В моя свят Нобеловата награда за литература я печелеха Неруда, Хемингуей, Сартър. Преди няколко години Лю Сяобо (трябваше да му погледна името в Гугъл) я спечели защото е китайски дисидент.В моя свят имаше уважение. Докторите не бяха мафиоти в бели престилки. Учителите не бяха онези, които търпят лигавщините на богатите дечица. Учените (доколкото можеха) се занимаваха с наука, а не с преписване. Дори политиците някак изглеждаха по-достойно.Много съжалявам за музиката. Да, винаги е имало тъпа музика. И по времето на Моцарт също е имало тъпа музика, но тя е била тъпа. Презирана. В моя свят за да се занимаваш с музика, да правиш музика - трябваше да си музикант. Да можеш да свириш поне на един инструмент, да знаеш солфеж. Като ти кажат „бемол“ да не питаш „кво?“. В този свят е достатъчно да сричаш и да излизаш прилично на селфи и си готов творец.В моя свят нямаше селфи. Имаше автопортрет. Хората не се снимаха по кенефите. Имаше такова нещо като художник. Това не е човек с лаптоп с инсталиран фотошоп, а такъв, който можеше да нарисува кон или куче от нищото. Представяте ли си?В моя свят нямаше задръствания. Дори, когато е имало, се наричаха задръствания. Сега водещите по телевизиите съобщават за „тапи“.В моя свят диалектното говорене не беше престижно. Грамотността се уважаваше. Старанието се уважаваше. Висшето образование беше висше. Сега е визше, више, вишу или vi6e. Сещате се.Имаше изпити за кандидатстване във ВУЗ и представяте ли си? Повечето от кандидатите не влизаха в университетите.Опашката за нови книги също беше от моя свят. Сега има опашки за айфон10 или 11. Не им следя развитието.В моя свят нямаше бързи кредити за плащане на битови сметки.В моя свят беше важно да си облечен чисто, сега е важно да си марков.В моя свят имаше семейства. Имаше два пола. Имаше деца – момченца и момиченца.В моя свят циганите работеха. Нямаше безработица.Курвите бяха презирани. Престъпниците бяха по затворите.В моя свят мъжете не си бръснеха краката, а жените не се помпаха със силикон.В моя свят хората си говореха и имаха какво да си кажат.В моя свят имаше логика. Сега живеем в тренд.В моя свят също нямаше банани, портокали, ходене в чужбина, интернет (ужас), ЯМР, сателитна телевизия, мобилни телефони и още сто милиона неща. Но, все пак, оцелявахме.Някой път ще ви разкажа за моя свят, стига да ви е интересно.А до тогава np.Zdr ko prI 4aoП.С. Най-много се ядосвам, че предишното поколение възпита и отгледа този свят. Как можа?", "date": "2019.02.26", "title": "Моят свят се разрушава"}
