{"url": "https://offnews.bg/zimni/izkliuchitelen-furkad-vtori-v-masovia-start-v-rupolding-anev-se-nared-672881.html", "text": "Носителят на Световната купа в биатлона Мартен Фуркад от Франция направи изключително състезание в масовия старт в Руполдинг и завърши втори, на 4,5 секунди след победителя Йоханес Бьо от Норвегия.Французинът сбърка на два пъти при третата си стрелба и въртя наказателни обиколки, което го свали временно на 15-о място, но след безгрешна последна стрелба и изключително ски-бягане до последните метри стигна до второто място.За французина това беше и 12-и подиум в 12 индивидуални състезания от началото на сезона.Иначе Бьо постигна шеста победа, като пропусна само една мишена на последната четвърта стрелба и преодоля дистанцията за 37:11.2 минути. За норвежеца това общо 19-и в кариерата. Трети завърши Антонен Гигона (Франция) с 20 от 20 повалени мишени и пасив от 8.4 секунди.Българската звезда в биатлона Красимир Анев пропусна две мишени и се класира на 22-о място на 1:30.6 минути след победителя, като остави зад себе си именити норвежци.Мартен Фуркад остава лидер в генералното класиране за Световната купа с 666 точки, следван от Йоханес Бьо с 622 точки и Яков Фак (Словения) с 430 точки. Анев е 49-и с 56 точки.", "date": "2018.01.14", "title": "Изключителен Фуркад втори в масовия старт в Руполдинг, Анев се нареди 22-и"}
{"url": "https://offnews.bg/futbol/kapelo-vizhda-sebe-si-v-alegri-672877.html", "text": "Невероятен комплимент получи треньорът на Ювентус Масимилиано Алегри и то не от кого да е, а от прочутия италиански специалист Фабио Капело.\"Виждам себе си в прагматизма на Алегри. Той е прав като казва, че да се победи е далеч по-трудно от това просто да играеш добре\", казва ветеранът в треньорската професия пред \"Тутоспорт\".Според Капело на \"Старата госпожа\" през този сезон ще бъде по-трудно да спечели титлата в Италия, но все пак остава оптимист заради манталитета на победители на торинци.\"Отпадналият от Шампионската лига отбор на Наполи ще бъде опасен, но Юве има навика да побеждава, правилен манталитет и отличен отбор.Алегри показа, че не се доверява сляпо на отделни играчи, дори и на Пауло Дибала и Гонсало Игуаин, и при необходимост ги оставя на скамейката\", допълва прочутият италианец.", "date": "2018.01.14", "title": "Капело вижда себе си в Алегри"}
{"url": "https://offnews.bg/politika/oznachava-li-ratifitciraneto-na-istanbulskata-konventcia-promiana-na-k-672879.html", "text": "Какво означава евентуалното ратифициране на Истанбулската конвенция от българския парламент? Този въпрос обсъди бившият вицепрезидент и правосъден министър Маргарита Попова в студиото на \"Денят започва\" по БНТ днес.\"Много е лесно да се ратифицира, както е било много лесно и да се сложи подписът. Много важно нашето общество да знае за какво точно става дума. Още по-важно е да знаем след като я ратифицираме, ще можем ли да я изпълним и в процеса на изпълнението на тази конвенция пред какви проблеми ще бъдем изправени? Имаме ли ресурса и как възнамеряваме да ги решим?\", попита Попова.Според нея интерпретациите и коментарите за документа не отговарят напълно на съдържанието му.\"Какво казва и какво не казва тази конвенция? Тя защитава жените от насилие, защитава жертвите от домашно насилие, но като обхват влизат и хората, които се разделят по пол на мъж и жена по биологичен признак, също и хората с психополови и с различни особености на пола, което е различно от биологичния пол.\" Става въпрос за социален пол, а този дебат у нас не се е състоял, подчерта Попова.\"Да твърдиш, че тези хора не са защитени от конвенцията, е или неграмотност, или липса на прочит, или страх\", отбеляза тя по повод твърденията, че конвенцията не защитава т. нар. социален пол. В тази връзка тя препоръча да се изиска официалният превод на конвенцията от Външно министерство и се сравнят текстовете на английски и немски. \"Навсякъде на английски, където се говори за социален пол, е използвана думата gender\", подчерта тя.\"Няма как сега да излезе някой и да твърди, че когато е извеждано на преден план понятието социален пол, то показвало само утвърдени в социалния ни свят роли на мъжа и жената, които били възприети и нищо повече от това. Вижте немския превод! Там много коректно се прави изрична разлика между биологичен и социален пол.Не се казва в тази конвенция колко сериозни мерки тя предвижда за защита на половете от дискриминация, за защита на жените и децата от насилие, не се казва какви очаквания има за създаване на нови институции, ако е необходимо, не се казва, че тя предвижда една международна група - свой собствен орган, на ниво СЕ, който веднъж на две години ще идва и ще мониторира по тези въпроси. Какво това означава? Че когато си сложиш подписа под тази конвенция, трябва да знаеш как ще я изпълниш. Този орган предвижда създаване на много сериозна институция, със страшно високи заплати, снабдени с имунитет и привилегии\", добави Попова.Тя препоръча първо да се изчистят изчистят недоразуменията в превода, ако има такива. \"Искам да видя автентичния превод на конвенцията и всички мерки, които нашата власт предвижда с изменения в различни закони, включително Наказателния кодекс, Закона за домашното насилие, за да мога да преценя дали тези изменения ще наложат промяна на нашата конституционна идентичност.Лековато твърдение, което граничи със самонадеяност, да не кажа - с глупост, е че няма да се наложи да промениш конституцията. Преди да видиш целия пакет, не може да кажеш. Още повече, че в тази конвенция изрично е записано, че когато се налага, трябва да бъдат направени промени и на конституционно, и на законодателно ниво\", каза още бившият правосъден министър.", "date": "2018.01.14", "title": "Означава ли ратифицирането на Истанбулската конвенция промяна на конституцията?"}
{"url": "https://offnews.bg/zdrave/uvolnenieto-na-dotc-sopotenski-e-signal-za-zavrashtane-v-minaloto-si-672878.html", "text": "Колеги на  излязоха с декларация срещу дисциплинарното му уволнение.Те я отправят към Управителния съвет на Българския лекарски съюз, колегите си и медиите. В текста, подписан от д-р Георги Тодоров, д-р Петър Свраков, д-р Николай Бъчваров, д-р Ирена Мазнева, д-р Михаил Христов, се казва:БЛС засега не е коментирал въпроса.", "date": "2018.01.14", "title": "Уволнението на доц. Сопотенски е сигнал за завръщане в миналото. Сигнал, че всеки свободен може да бъде дисциплиниран"}
{"url": "https://offnews.bg/sviat/potana-goriashtiat-petrolen-tanker-vsichki-32-ma-ot-ekipazha-sa-martv-672873.html", "text": "Горящият повече от седмица в Източнокитайско море ирански петролен танкер потъна, предаде Би Би Си.Той се сблъска с друг плавателен съд и избухна в пламъци на около 260 км от град Шанхай на 6 януари.Танкерът \"Санчи\" превозваше 136 000 тона кондензирани въглеводороди.Иранските власти обявиха, че всички 32 членове на екипажа - 30 иранци и двама души от Бангладеш - са загинали.Според тях няма голямо изтичане.Около 13 плавателни съда и ирански командоси участваха в спасителната операция, извършена в условията на лошо време. Говорителят на иранския екип Мохамад Растад заяви, че няма надежда да бъдат открити оцелели.В събота командоси откриха телата на двама членове на екипажа в спасителна лодка.", "date": "2018.01.14", "title": "Потъна горящият петролен танкер, всички 32-ма от екипажа са мъртви"}
{"url": "https://offnews.bg/evropa/vleze-v-sila-evrodirektiva-premahvashta-taksite-za-onlajn-plashtane-s-672876.html", "text": "От 13 януари е в сила европейската директива, с която отпадат всички такси за плащане онлайн с дебитни и кредитни карти, въвеждат се строги изисквания за сигурност на данните на платците, както и ясни механизми, по които всеки потребител може да подаде оплакване за нередност с оналйн плащане, предаде БНР.В съобщение до националното радио българският евродепутат Ева Майдел, която работи по директивата в комисията по парични и икономически въпроси на Европейския парламент, посочва, че директивата е нагледен пример за по-голямата полза в някои случаи да има законодателство на европейско ниво, отколкото на национално.Други аспекти, които третира директивата за платежните услуги, са даването на правна сигурност и рамка за всички иновативни компании, използващи финансови технологии, които вече могат да се конкурират с банките на равни начала.", "date": "2018.01.14", "title": "Влезе в сила евродиректива, премахваща таксите за онлайн плащане с дебитни и кредитни"}
{"url": "https://offnews.bg/obshtestvo/mvr-poluchava-poveche-otkolkoto-dava-smiata-aobr-672885.html", "text": "МВР получава повече, отколкото дава. Това е изводът от позицията на Асоциацията на организациите на българските работодатели (АОБР) относно решението на управляващите да дадат 100 млн. лв. за допълнителни разходи в сектор \"Сигурност\".Според организацията това е \"повече от смущаващо\", а \"изпълнителната власт у нас се е огънала пред натиска от страна на синдикатите\". Според АОБР не се наблюдава подобрение на усещането на гражданите за гаранции за собствената им сигурност или за защитата на тяхното имущество, а в същото време държавата ежегодно увеличава парите на сектора.\"Сектор „Сигурност“ и по-специално – МВР, си остават нереформирани и „свръхнаселени“. Едновременно с това, обещаната превенция на престъпността остава на ниско ниво, а разкриваемостта не бележи ръст\", пише в съобщение на сайта си организацията.\"България е на първо място в ЕС по дял на разходите за сигурност в държавния бюджет. През 2016 година България задели за нуждите на сигурността цели 7 на сто от държавния бюджет, при средно за ЕС – 3,7 на сто. В този смисъл, сектор „Сигурност“ не е „недофинансиран“, а е „свръхфинансиран“. Проблемът е, че статистиките на престъпността и на разкриваемостта на престъпленията показват, че средствата, които са вложени в този сектор, не се използват ефективно. Разходите за сигурността на този етап се нуждаят не от повишаване, а от преосмисляне на начина им на харчене\", категорични са работодателите.\"АОБР остава зад досегашната си теза, че е необходима оптимизация на разходите в МВР, в това число – рязко съкращаване на чиновническите длъжности, за сметка на повишаване на заплатите на хората, които работят „на терен” – очи в очи с криминалната престъпност. Това е огромен резерв за повишаване на броя на хората, които работят на терен, за увеличение на заплатите им и за рязко подобряване на техническата им осигуреност\", продължават те, \"призоваваме изпълнителната и законодателната власт да застанат зад необходимостта от радикална реформа и да не използват дебатите около сектор „Сигурност“ за политическа игра на дребно.\"Според организацията спешна реформа е нужна и заради факта, че \"реалната икономика е принудена да издържа, образно казано, още едно МВР в лицето на частните охранителни фирми, които охраняват собствеността на предприятията. И преди, и сега, по парадоксален начин, частните охранители се справят по-добре със задачите си при много по-ниско заплащане на служителите им, които изобщо нямат привилегиите на служителите на МВР\".", "date": "2018.01.14", "title": "МВР получава повече, отколкото дава, смята АОБР"}
{"url": "https://offnews.bg/sviat/16-metrova-dupka-se-otvori-v-poda-na-diskoteka-v-madrid-i-rani-26-dush-672883.html", "text": "Най-малко 26 души са ранени при пропадане на под на нощен клуб в Мадрид тази нощ, предаде Асошиейтед прес, цитирана от БТА.В болници в града са приети 11 души с леки наранявания. Пострадалите са на възраст 20 - 40 години. Други посетители на клуба са получили помощ на място.От службата за бърза помощ уточниха, че се е отворила 16-метрова дупка в пода на горния етаж на нощния клуб, намиращ се в южната част на Мадрид.Достъпът до втория етаж на заведението е забранен. Полицията разследва причините за случилото се.Подобен инцидент имаше и през ноември на остров Тенерифе, когато 22 души пропаднаха в мазето, след като в пода се отвори дупка.", "date": "2018.01.14", "title": "16-метрова дупка се отвори в пода на дискотека в Мадрид и рани 26 души"}
{"url": "https://offnews.bg/bojni/veche-ima-data-na-sblasaka-dzhoshua-parkar-672887.html", "text": "Промоутърът на краля в тежката категория на професионалния бокс Антъни Джошуа Еди Хърн обяви официално датата на двубоя срещу шампиона на Световната боксова организация (WBO) Джоузеф Паркър.Чрез профила си в социалните мрежи Хърн разкри, че двамата боксьори ще се изправят един срещу друг на 31 март, а арена на сблъсъка ще е стадион “Принсипалити” в Кардиф. Двубоят ще е обединителен за титлите в тежка категория, като Джошуа ще опита да спечели четвъртия си шампионския пояс.Британецът вече разполага с три – тези на WBA, IBO и IBF, като преди време той призна, че основната му цел е да стане първият боксьор в историята на тежка категория, който притежава и петте шампионски пояса.Освен титлата на Световната боксова организация (WBO), която е притежание на Джоузеф Паркър, Джошуа се е прицелил и към тази на Световния боксов съвет (WBC), която в момента се държи от американеца Дионтей Уайлдър.Междувременно Джошуа взе отношение към поведението на Паркър, който постоянно омаловажава постиженията му.“Няма да стисна ръката на Паркър след мача. Но ще го накарам да ме уважава. Ще ме зауважава, като го пребия. Знам за някои от нещата, които говори за мен. В спорта има хора като Роджър Федерер, Анди Мъри, Люис Хамилтън, Кристиано Роналдо, Меси, ЛеБрон Джеймс… и има хора като Паркър - той просто не може да се контролира и няма нищо спортсменско в себе си.Но съм приел, че е такъв, ще го пречупя. Не е сериозно да се твърди, че щом има здрава брадичка, няма да успея да го победя. Карлос Такам почна да се уморява, когато започнах да го удрям в тялото, така че точно това ще направя и с Паркър - ще го удрям в тялото, щом има здрава глава, като така ще спечеля сблъсъка”, каза Джошуа пред Sky Sports.", "date": "2018.01.14", "title": "Вече има дата на сблъсъка Джошуа - Паркър"}
{"url": "https://offnews.bg/analizi-i-komentari/triabva-li-reklamite-da-kazvat-istinata-a-tusk-672896.html", "text": "Има нещо изначално сбъркано в настървените коментари, които рекламите на страната ни предизвикват на местна почва. Просто защото тези реклами не са направени за нас, а за чужденците, не са инструмент за самопознание, а форма на запознаване.Рекламата по повод на европредседателството ни също предизвика дебати. Благосклонно бяха оценени професионализмът и вкусът на авторите й, но с едно общо чувство на неудовлетвореност. И най-странното е от какво е предизвикано – от това, че България е представена като добро място, каквато тя в действителност не е. Така се „хвърля прах в очите” на европейците.Такава идилия дори е някак обидна за хората, чийто живот минава тук без справедливост и перспектива. Те сякаш предпочитат рекламата да буди повече загриженост, отколкото одобрение. На рекламите обаче въобще не им е работа да казват истини, особено пък горчиви. Те, подобно на религиите, градят утопии, които трябва да ти дадат стимул да пожелаеш нещо, да постъпиш по определен начин, да отидеш някъде…При това рекламата за европредседателството дори не настоява, че нямаме недъзи. Тя е възприела друг подход на привличане, по аналогия с любовта от пръв поглед, когато ненадейно си толкова запленен от нечие физическо присъствие и красота, че не виждаш нищо друго. И България през очите на двама влюбени е представена като носител именно на такава красота, дошла от природата, а и традициите са лансирани като магически чар, заради който си готов да прощаваш.Впрочем и Доналд Туск в поласкалата националното ни самочувствие реч на български език също заложи на физическата красота. Избра стихотворение и строфи от него, които величаят страната ни като природна гледка. И почти не се ангажира с изтъкването на граждански, културни и нравствени качества, проявени в настоящето. За разлика от речта му при европредседателството на Естония. Акцентът върху това, че всичко сме постигнали сами, също не бива да ни утешава. Той по-скоро е предупреждение да не се поддаваме на претенциите на други държави, че сме им исторически длъжници. Препратката към тракийските войни пък носи главно деликатна ирония към опитите ни да градим днешната си идентичност върху спорни връзки със славата на далечното минало.Въобще, нито от рекламите, нито от протоколни политически изказвания може да се иска да кажат истината за нас. Това е работа на журналистиката, с която тя явно не се справя, след като очакваме някой друг да й я свърши.Медийната криза в страната беше пространно описана в Бяла книга, представена публично през тази седмица. В нейния фокус е трудното оцеляване на критично настроени медии и рискът, който собствениците им поемат себе си. Те виждат изход в укрепване на свободата на словото у нас с намеса „отвън”. Не случайно Бялата книга се появи в навечерието на европредседателството ни.Това обаче най-вероятно ще бъде само пожелание, защото политика на ЕС е да оставя на национално ниво решаването на проблемите в културата и медиите. Така че изходът може да дойде само отвътре и не от собствениците, а от журналистите. От защитата им, включително и по отношение на собствениците, по пътя на професионалната солидарност, гражданското сдружаване и синдикалния патронаж.Нека да си припомним само, че създаването на гражданския форум „Свободно слово” успя да се противопостави на цензурата дори в Жан Виденовото време.", "date": "2018.01.14", "title": "Трябва ли рекламите да казват истината? А Туск?"}
{"url": "https://offnews.bg/112/chovek-zagina-v-tezhka-katastrofa-mezhdu-tir-i-dva-avtomobila-obnoven-672884.html", "text": "Един човек загина при тежка катастрофа на пътя ГКПП \"Калотина\" - София в района на гр. Сливница. Друг от участниците в инцидента е ранен.В инцидента са участвали ТИР и два автомобила. Причината е изпреварване в насрещното платно, съобщава бТВ. Шофьорът на една от леките коли губи контрол, автомобилът поднася и се блъска в друг, който се удря в ТИР.Водачът на изпреварилата кола е загинал на място. Шофьорът на другата лека кола е настанен в болница и няма опасност за живота му.Инцидентът е регистриран към 15.15 часа.", "date": "2018.01.14", "title": "Човек загина в тежка катастрофа между ТИР и два автомобила (обновена)"}
{"url": "https://offnews.bg/sviat/naj-malko-2-zhertvi-na-silnoto-zemetresenie-v-peru-672888.html", "text": "Най-малко двама души са загинали, а 65 души са ранени в резултат на силното земетресение в южната част на Перу, предадоха световните агенции, като се позоваха на данни на генерал Хорхе Чавес, директор на Националния институт за гражданска отбрана.Според данни на американския Геофизичен институт трусът с магнитуд 7,1 е станал в 4,18 ч. местно време (9,18 ч. по Гринуич) на 31 километра южно-югозападно от малкия град Акари в региона Арекипа, намиращ се на около 500 километра от столицата Лима.Дълбочината е била от над 10 километра. Първоначално се съобщаваше за магнитуд 7,3. Трусът е бил усетен в Лима.Има данни за рухнали кирпичени постройки и за прекъснато електроподаване, съобщиха властите на региона Арекипа.Американският Тихоокеански център за предупреждение за цунами първоначално издаде тревога за опасни приливни вълни, които биха могли да връхлетят някои крайбрежни райони и за по-големи от нормалното вълни, които могат да поразят Перу и Чили.Тревогата обаче бе отменена и цунами не е било регистрирано.Президентът на Перу Педро Пабло Кучински се отправи към засегнатите от труса райони.Земетресението стана броени дни преди в Перу да дойде папа Франциск, съобщава БТА.", "date": "2018.01.14", "title": "Най-малко 2 жертви на силното земетресение в Перу"}
{"url": "https://offnews.bg/sviat/iaponskiat-premier-poiska-ot-sofia-po-silen-natisk-sreshtu-severna-kor-672875.html", "text": "Максимално засилване на натиска спрямо Северна Корея, за да може Пхенян сам да поиска започването на преговори. Това поиска от София министър-председателят на Япония Шиндзо Абе в първото посещение на премиер на страната у нас, предаде агенция \"Фокус\".„Северна Корея трябва да демонстрира поведение в унисон с поетите задължения по унищожаването на своя ядрен и ракетен арсенал така, че да гарантира неговото пълно и окончателно ликвидиране с възможен външен контрол над процеса“, отбеляза Абе. „За да се принуди Северна Корея да измени своята политика, е необходимо международната общност да постигне пълно съгласие и да наложи максимален натиск спрямо Северна Корея. Пхенян трябва сам да предложи воденето на диалог“, допълни той.Говорейки за провокационната риторика, използвана от режима в Пхенян, Абе отбеляза, че „това е типичен за страната способ за водене на преговори и опасяването за сценарий - ракетна атака означава да бъде причастни към тона на Пхенян“.„Няма да се поддадем на заплахите на Северна Корея, но ни е необходимо внимателно да анализираме ситуацията, за да реагираме спокойно и хладнокръвно. В тясно сътрудничество с Европа и България, със силен натиск от цялата международна общност ще направя всичко възможно за разрешаването на проблема с ядрените и ракетните опити на Пхенян“, подчерта японският министър-председател.Днес Абе се среща с българския си колега Бойко Борисов. Сред темите на преговорите са разширяването на търговско-икономическото партньорство между България и Япония с акцент върху увеличаването на българския износ, привличането на японски инвестиции и технологии. България ще запознае японските специалисти с приоритетите на своето председателство в Съвета на ЕС и ще съобщи готовността си активно да работи над разширяването на стратегическото партньорство ЕС-Япония.Шиндзо Абе е съпроводен от бизнес-делегация, съставена от представители на повече от 30 японски компании.България е четвъртата страна, която Абе ще посети по време на европейската си обиколка. Той вече беше в Естония, Латвия и Литва, а след България ще посети Сърбия и Румъния.С изключение на Естония всички страни имат дипломатически отношения със Северна Корея, а в София и Букурещ има нейни посолства.", "date": "2018.01.14", "title": "Японският премиер поиска от София по-силен натиск срещу Северна Корея"}
{"url": "https://offnews.bg/obshtestvo/osazhdame-severna-koreia-za-balistichnite-raketi-zaiavi-borisov-sled-672890.html", "text": "\"Категорично осъждаме поведението на Северна Корея с изстрелването на балистични ракети\", заяви премиерът Бойко Борисов след срещата с японския министър-председател Шиндзо Абе.„Абсолютно съм солидарен с абсолютно всичко, което говори и изрази премиерът Абе. Категорично осъждаме поведението на Северна Корея с изстрелването на балистични ракети. Да изпратим поздрави на императора на Япония. В заключение съм си позволил за уверя японския премиер Шиндзо Абе, че на входа на Европа между Азия и Европа има една държава – България“, заяви Борисов, цитиран от \"Фокус\".Максимално засилване на натиска спрямо Северна Корея, за да може Пхенян сам да поиска започването на преговори - това поиска от София Абе по-рано днес.\"Надявам се, че посещението ми ще доведе до задълбочаване на връзките между България и Япония в политика, икономика, култура, спорт\", каза от своя страна японският премиер.„Самият аз съм в България от 35 години. Благодаря на всички за изключително топлото посрещане. Бих искал да изкажа своето уважение към министър-председателя г-н Борисов за това, че има тежката отговорност за председателството на ЕС. По време на днешната среща разговаряхме относно постоянно усложняващата се ситуация на сигурност Източна Азия“, заяви Абе.По думите му са взели съвместно решение за създаване на приоритет между двете страни, който да задълбочи взаимния обмен в различни области като култура, наука и технологии. ", "date": "2018.01.14", "title": "Осъждаме Северна Корея за балистичните ракети, заяви Борисов след срещата с Шиндзо Абе"}
{"url": "https://offnews.bg/sviat/samolet-izleze-ot-pistata-i-padna-v-propast-v-turtcia-672889.html", "text": "Пътнически самолет със 168 души на борда излезе от пистата при опит за кацане в турския град Трабзон. След като излиза от очертанията на летището, превозното средство пропада в пропаст на метри от водите на Черно море, предават световните информационни агенции.За щастие няма загинали и сериозно ранени пътници на \"Pegasus Airlines\". Сред пасажерите се е разразила паника, но всички са били евакуирани бързо. Самолетът на нискотарифната компания е извършвал полет от Анкара. Причините за инцидента се уточняват.", "date": "2018.01.14", "title": "Самолет излезе от пистата и падна в пропаст в Турция"}
{"url": "https://offnews.bg/na-tozi-den/dnes-chestitim-imennia-den-na-nina-660981.html", "text": "На 14 януари православната църква чества Св. Равноапостолна Нина. Днес имен ден имат всички с името Нина, Нино, Адам, Калчо.Името е с древен вавилонски произход – Нин се е наричала богинята на плодородието. Среща се и в индианските племена и означава „огън“, „пламък“.Нина е известна в историята като просветителка на Грузия. Тя произлиза от много заможен християнски род. Когато разбира за езичеството в Иверия (дн. Грузия), тя отива там и започва да разпространява вярата в Иисус Христос. По пътя девойката стига до град Мцхет. Там попада на грандиозно езическо пиршество. Изведнъж тогава се случва чудо. Езическият идол, който е обект на молитви от страна на местните жители, бива поразен от мълния и всички изпадат в паника. Легендата гласи, че именно Нина е предизвикала това, тъй като се помолила на Бог да спре езическите деяния на тези грешници.Случилото се кара Нина да остане в дн. Грузия и да продължи живота си там. Основната ѝ дейност е свързана с християнски проповеди и народна медицина. Смята се, че Света Богородица е подтикнала Нина да отиде в Грузия и да просвети населението там. След смъртта ѝ, православието започва да я почита като светица.", "date": "2018.01.14", "title": "Днес честитим именния ден на Нина"}
{"url": "https://offnews.bg/politika/za-parvi-pat-iaponski-premier-u-nas-borisov-se-sreshta-s-shindzo-abe-672854.html", "text": "За първи път в България идва министър-председател на Япония.Днес премиерът Бойко Борисов ще се срещне с японския си колега Шиндзо Абе, който е тук на официално посещение.Двамата ще обсъдят приоритетите на българското председателство на Съвета на ЕС и възможностите за сътрудничество по тях, се казва в прессъобщение на Министерския съвет.Друга тема е задълбочаването на двустранното търговско-икономическото партньорство с акцент върху увеличаването на българския износ, сътрудничеството в областта на технологичното развитие, както и възможностите за привличането на японски инвестиции.\"Искам да потвърдя сътрудничеството ни по севернокорейския проблем и други неотложни въпроси, пред които е изправена международната общност\", заяви премиерът Абе пред журналисти преди отпътуването си за посещенията в България, Сърбия и Румъния.Премиерът Абе ще бъде придружен и от бизнес делегация, в която са включени представители на повече от 30 от най-големите японски компании. Сред тях са \"Мицубиши корпорейшън\", \"Фуджицу\", \"Ен Ти Ти Дейта\" - дъщерна фирма на телекомуникационния гигант Ен Ти Ти.", "date": "2018.01.14", "title": "За първи път японски премиер у нас: Борисов се среща с Шиндзо Абе"}
{"url": "https://offnews.bg/nashite-avtori/za-neia-razkaz-ot-zdravka-evtimova-672820.html", "text": "- Пак ли този! – заявява Сашката, началничката на хранилището в нашата комисия, когато й отнасям един току-що генериран документ. Поглежда го и: – Опръскан пейзаж? – пита светлината на хранилището и когато й отвръщам, че Усмивката е обработил въпросната хартия, тя прави плавно с ръка знак „куку“. „Плавно” в никакъв случай не означава изящно, защото си фрасва китката на ксерокса. – Я оттичай да ми доведеш Усмивката.Тичам към Усмивката, но още не направила и една крачка, Сашката ме призовава обратно:– Нали не очакваш от мен, че ще му дам да ме води за носа?Въобще не очаквам, че Сашката ще даде на когото и да било да я води за носа и й го казвам.- Асьо ще му прати Ес Ем Ес в краен случай - заявява Сашката. За сведение: - Асьо е нейният съпруг. Тя го обича.- Да, в краен случай – съгласявам се светкавично аз. Сашката е част от нервната система на нашата висшестояща Света Мелина и вибрира в хармония с нея; Сашката по принцип е първа писта на всички, които го заслужават и ни ръководят в комисията. Тя също така е светлина и слух на нашия Главен мениджър.– Асьо трябва да внимава – подхващам аз.Под категоричното давление на Асьо семейството купи кола с десен волан. Евтина като кутия с пуканки излезе тая кола, само защото Асьо е много умел преговарящ - от хиляда и деветстотин лева смъкна цената на петстотин и петдесет лева и мръсният перничанин, който им я продаде, си изяде да не казваме какво от яд, но все пак им предостави автомобила.- Асьо е много чувствителен и изживява дълбоко нещата – тюхка се Сашката.След като купиха колата, съединителят се скапа на осмия ден; Сашката имаше идея да ходи да бие наглия перничанин, от когото бяха придобили возилото, обаче подлецът си беше обрал крушите и цялата ни комисия месеци наред живя с трагедията на съсипания съединител. Тогава Усмивката се изправи като скала пред Сашката и заяви:- Слушай какво, ще ти дам телефона на Петьо от Драгичево. Той ще ти стегне съединителя, та ще дрънка автомобилът.Автомобилът наистина започна да дрънка, откакто Петьо му стегна съединителя, и оттогава всяка записка, в която има пръст Усмивката, е мотана от Сашката три дни и три нощи, докато не пристигне Усмивката, зачервен, с тежки капки пот на врата.- Така не може! – пухти Усмивката. - В тая работа има принципи!- Колега, тия принципи аз съм ги формулирала по нареждане на нашия най-висш централен офис. Аз съм човекът, на когото е възложено да усъвършенства въпросните принципи, ако последното е необходимо – Сашката приказва с вдигнат показалец. - Аз нося отговорност, колега – не става ясно точно за какво носи отговорност Сашката, но самата мисъл за отговорност опича ума на Усмивката и той не гъква повече.- Веселинов, ти си дезориентиран. Ако не се коригираш, ще сигнализирам ти знаеш къде – заключава Сашката и го отписва сам да си сърба батака, който е надробил с този омазан открай докрай документ. Усмивката не смее да обели зъб, известно му е чия първа писта е Сашката – да не споменаваме тук както Главния мениджър, така и Светицата Мелина, неговата заместница. Но Усмивката не може по никакъв начин да си коригира батака, затова ми казва:- Тодорке, я ела.Аз си правя оглушки и се моля той да докопа някоя друга колежка, като например Славея, обаче Славея никой не може да я докопа. Тя е пето поколение софиянка, потомка на древен род и хайде да не казваме кой е баща й. На нея Усмивката не ще каже: - „Колежке, я ела ми оправи батака”, а ще отиде с каничка кафе, ще я напръска с лимонада – „да напръскаш някого с лимонада” в нашите среди означава да плонжираш, да му намажеш филията с масло, или казано за дървета като мен, които не са издънки на никакви родове и не са пето поколение - да се подмажеш да човека. Усмивката намазва на Славея няколко филии, отбелязвайки:– Колежке, ще имаме ли удоволствието да се насладим на чаша кафе заедно?- Ще имаме - отговаря Славея и имат удоволствието, а аз тичам да оправя батака на Усмивката.Той така е омотал документа, че не става ясно това документ ли е, или хороскоп.- Виж, Сашка – показвам й аз записката, изпълнена с батаци от първата сричка до последната запетая по простата причина, че в края на документа няма точка.- Бе какво ще му гледам на тоя! Той така ме претакова със съединителя, че… бедна ти е фантазията.- Бедна е – въздъхвам унило.- Тодорке, слушай сега – обяснява тя и без никаква подготовка ме убива с повторен преразказ за автомобила с десния волан. – Усмихнатото мекотело отново се стреми да ми подложи динена кора, но разбира се, това няма да се случи. – Всички опитват трика с кората на динята при Сашката, но удрят на камък, разбира се, защото Асьо е много интелигентен, тя също е много интелигентна; никой не може да й се качи на врата и да се подрусва отгоре на това. Откакто признах пред Сашката, че фантазията ми е бедна, мнението й за мен се повиши.- Най-после един честен човек в тая комисия – казва тя всеки път като мина покрай нея. Хич не е хубаво да си честен обаче – във всички шкафове са ми хърлузнали хартии. Разберат ли, че си честен, спукано ти е хранилището от документи, с които трябва да се запознаеш.На мястото в моя офис, където държах минералната вода, сега има три чувала с хартия. Хранилището на Сашката е светилище, където само колежката Нети със силиконовите структури има право да оставя документи за прочит. Поради тази причина Сашката не може я понася. Сашката има предимно ребра и веднага ми поставя въпроса ребром:– Тодорке, ти си малодушна като амеба – изрича замислено тя. Надявам се да не ми възложи нова задача, но когато човек много се надява, после си скубе косата: - Съобщи на Нети със Структурите да избягва частта от коридора, в която се движа аз. Но аз не съобщих нищо на Нети, изповядах се пред Сашка, че съм се уплашила и нищо не съм съобщила, вследствие на което се ползвам с реномето на изключително честен и мекотел човек.- Усмивката е тения, вярвай ми – доверява ми Сашка. – Благодарение на него автомобилът ни е унищожен.- Унищожен и още как – потвърдих аз.Най-сигурната пътека към сърцето на Сашката е да повтаряш думите й, като ги подчертаваш дебело чрез „и още как” и „мамка му!“ Няма как да объркаш ваксата. Повтаряш и се чувстваш сигурен. Тя решава, че си сърцераздирателно интелигентен. За мене вече го реши и аз се ползвам с репутацията на много сърцераздирателен, интелигентен и честен човек, мачкан като червей от нечовешкото отношение на Нети със Структурите. Която е кръгла нула, като изключим двете й Структури, ясно кои. Но те пък са тъпкани хайде да не казваме с какъв силикон.- Ти, колежке – подхваща Сашката, когато не пие кафе и когато не се разхожда около белоцветните вишни със Светицата Мелина в задния двор на комисията. – Ти колежке, не знаеш какво става с онова вятърничаво деденце Силянов. Все още…Самият факт, че използва ветрове, деденца и прочее синоними редом с името на Главния мениджър, е по-красноречив от слънчево затъмнение. Но аз се правя на дезориентиран специалист и не реагирам на затъмнението. Нищо не се знае: след като Сашката ми каже, че съм сърцераздирателна, честна и малодушна, ще отиде при Главния мениджър или при Светицата и ще сподели какви съм ги мътила. Как съм казала, че мениджърът е деде, свързано с вятърничава метеорология. Главният много обича някой да мъти за него отрицателни внушения. Сашката само чака някой да каже за някого, че е отрицателен, и цялата служба го научава за девет секунди. На Сашкината дискретност може да се разчита толкова, колкото на слънчевото затъмнение – веднъж на сто и двайсет и седем години.- Ма ти нещо не се интересуваш от Силянов, значи ли това, че проявяваш безразличие към лидера? – пита тя с натежал от съмнение език.Да проявявам безразличие е далеч по за предпочитане, отколкото ако го оплюя открито, затова мънкам, че проявявам безразличие.- Той си е обръснал мустаците и главата, не че имаше кой знае какво да обръсва - подчертава Сашката.С мустаци или без мустаци главният мениджър си е наш ключов висшестоящ, а аз съм тинята под обувките му, казах горестно аз, но Сашката само въздъхна, че с това малодушие по-добре да ходя да се гръмна пред кабинета на Светицата Мелина. Мелина се била хванала на бас с Главния мениджър Силянов, че няма да издържа неговите революционни управленчески методи и ще са гръмна със саксията с нейните теменужки по главата. Между впрочем, според Сашката, аз съм била виновна за изгниването на Светицините теменужки и затова по-добре или вярно да се гръмна, или да плонжирам пред Светицата. От Светицата без никакви мостове и десанти Сашката ме хвърли отново към интересната тема за главния мениджър.- Освен че си е обръснал косата, която въобще я няма без друго на злополучната му глава, малоумникът се е развел!Дори разведен, началникът е гигант, а аз съм петно от кафе върху реверите на сакото му, отбелязвам аз, макар че вече съм си помислила онова, което трябва – Нети със Структурите! Гигантът се е развел, демек е свободен и скоро Структурите ще го очароват окончателно. Той ще се ожени за нея.  ще се издигне в рая. Тогава такова триене на сол върху редица глави ще падне – особено върху твоята, Тодорке! Жална ти майка.- Нети със Структурите! – прошепва Сашката.- Нети със Структурите – прошепвам аз.- Някои хора тук са много двулични – Сашката използва метафоричната хватка на Светицата и аз недоумявам. Аз ли съм двулична или само другите хора? – Нети е ограничена. Той няма да се ожени за нея. Това е кристално ясно.- Той няма да се ожени за нея и още как – повтарям стратегически и същевременно малодушно аз.Нети със Структурите се е мярнала в далечината на коридора и изведнъж Сашката прави великолепен плонж в нейна посока.- Нети! Нетина! – пее Сашката, забравила съсипания съединител на колата с десен волан – Нети, пие ли ти се кафе? Ще ти направя, мила. С каймак, гъст като поглед на влюбен…Но на Нети със Структурите никак не й се пие кафе, защото Усмивката, юристката и специалистът по патентно право вече са й направили.Този факт обаче не представлява никаква пречка. Сашката ме зарязва да се оправям с батака в омазания документ на Усмивката и след малко я виждам, нарамила една торба с хартии за коригиране. Нети със Структурите върви до нея, пиейки ново кафе с много каймак, гъст хайде да не уточняваме като какво. - В кабинета ми има още документи – припомня си Нети със Структурите. - Смятам, че трябва да ги подложим на внимателен прочит.- Лично аз ще поема ангажимента за това, мила – уверява я Сашката. – Ще ги подложа на особено внимателен прочит. Всичките! В хранилището те, душичките, ще бъдат на сигурно място. За мен е чест да ги съхранявам, а след това ще се грижа за тях като за собствените си дъщери.- О! - възкликва Нети и структурите й развълнувано се поклащат.- Всичко ще бъде наред, мила. Аз ти го гарантирам. Хранилището е светилище за мен и твоите документи за прочит ще бъдат моят първи приоритет – заявява Сашката, което ме кара да вярвам, че главният мениджър все пак е заявил сериозни намерения към Структурите след светлия си развод.А може би Сашката само превантивно маже филийка с масло на Нетина.", "date": "2018.01.14", "title": "За нея: разказ от Здравка Евтимова"}
{"url": "https://offnews.bg/sviat/emaniuel-makron-napisal-pikantna-kniga-za-liubovta-si-s-bridzhit-672861.html", "text": "Еманюел Макрон е написал пикантна книга за любовта си с Брижит Макрон, пише нова биография на френската първа дама, която ще излезе на пазара през седмицата, пише Ройтерс.В \"Брижит Макрон: освободената жена\" съседка на Еманюел Макрон от родния му град Амиен разказва, че неговата книга съдържала 300 страници, които тя набирала на пишеща машина.Говорителка от канцеларията на Макрон отказа да коментира твърдението.В откъс от биографията, появил се в медиите, съседката разказва, че не е запазила копие от книгата, написана от Еманюел Макрон. Тя я описва като пикантна и леко цинична. В нея имената на главните действащи лица били заменени, допълва жената.Еманюел Макрон се влюбва като тийнейджър в учителката си Брижит от гимназия в Амиен. Там тя преподава френски и ръководи училищната театрална трупа. Еманюел и Брижит се влюбват именно по време на репетиция на една от пиесите, поставени от трупата. Връзката им не е одобрена от родителите на Макрон, тъй като Брижит по онова време е омъжена майка на три деца. Впоследствие тя се развежда и се жени за Макрон през 2007 г.Макрон в миналото признава, че е написал най-малко две книги, но миналата година пред сп. \"Поан\" сподели, че не би искал те да се публикуват, защото не е доволен от тях. Той е автор и на книгата \"Революция\", публикувана по време на предизборната му кампания. Запитан дали не съжалява, че не се е посветил на писането, Макрон казва, че \"животът му все още не е приключил\".Макрон не е единственият политик, който пише. Настоящият премиер на Франция Едуар Филип е съавтор на книгата \"В сянката\", политически трилър, пълен и с много страстни сцени.", "date": "2018.01.14", "title": "Еманюел Макрон написал пикантна книга за любовта си с Бриджит"}
{"url": "https://offnews.bg/obshtestvo/studeno-i-vetrovito-vreme-dnes-s-temperaturi-mezhdu-5-i-2-gradusa-672852.html", "text": "След валежите от сняг през нощта тази сутрин те спират. Слаб сняг ще превалява на места в Западна България и в крайните планински източни райони, показва прогнозата на НИМХ-БАН.Ще е ветровито и студено с минимални температури между минус 5° и 0° и максимални - между минус 3° и 2°.През нощта срещу понеделник валежите от сняг в Западна България ще се усилят. По високопланинските проходи в Западна Стара планина ще има виелици и навявания.Атмосферното налягане е по-високо от средното за януари и ще продължи да се повишава.В планините ще е облачно, ще превалява слаб сняг, на повече места в западната половина на страната. Ще духа умерен и силен предимно югоизточен вятър, по билата на Рила и Пирин – западен вятър. Температури те ще се понижават, максималната на височина 1200 метра ще е около минус 5°, на 2000 метра – около минус 9°.По Черноморието ще е облачно, със слаби превалявания, предимно от сняг. Ще духа силен североизточен вятър. Максималните температури ще са 1°-5°. Температурата на морската вода е 8°-9°. Вълнението на морето ще бъде около 4 бала.В понеделник ще е още по-студено, със средна максимална температура -1, а минимална - минус 5 градуса. Ще продължи да вали сняг до четвъртък, но температурите постепенно ще се повишават и в събота средната максимална за страната ще достигне 9 над нулата. Минималната ще е 0 градуса.", "date": "2018.01.14", "title": "Студено и ветровито време днес, с температури между -5 и 2 градуса"}
{"url": "https://offnews.bg/sviat/poredna-porno-zvezda-obvini-tramp-v-seksualen-tormoz-672862.html", "text": "Доналд Тръмп е изправен пред нови обвинения в сексуален тормоз, след като още една порно звезда - Алана Евънс, разказа за инцидент от 2006 г. по време на турнир по голф. Тогава настоящият американски президент я поканил в хотелската си стая, пише \"Гардиън\", като цитира \"The Daly Beast\". Там той бил с друга порно звезда - Стефани Клифърд, която вече обвини Тръмп. По думите ѝ преди изборите през 2016 г. ѝ били предложени 130 хил. долара, за да си мълчи.Същият сайт припомня, че има и трета актриса, която обвинява Тръмп в сексуален тормоз - Джесика Дрейк, но с която вече е сключено споразумение за неразгласяване на информация.В петък \"Wall Street Journal\" съобщи, че в навечерието на президентските избори през 2016 г. адвокатът на Тръмп Майкъл Коен платил на Клифърд $130,000 - твърдение, което той отрича. Според изданието двамата имали връзка малко след като третата съпруга на милиардера родила сина им Барън.Пред \"Гардиън\" от Белия дом също отричат обвиненията.Трите жени не са единствените, които обвиняват Тръмп в сексуален тормоз. Такива обвинения са отправяли десетки жени. В отговор Тръмп заявяваше, че ще съди всичките си обвинители, но жалби така и не бяха подадени.", "date": "2018.01.14", "title": "Поредна порно звезда обвини Тръмп в сексуален тормоз"}
{"url": "https://offnews.bg/sviat/opustoshiha-magazini-na-h-m-zaradi-rasistka-reklama-672863.html", "text": "Протестиращи опустошиха магазини на шведския гигант за производство на дрехи H&M в Претория и Йоханесбург, Република Южна Африка заради спорна реклама с чернокожо дете. Полицията в Йоханесбург беше принудена да се намеси и да използва гумени куршуми. Снимка в сайта на компанията на чернокожо момче, което носи зелен суитшърт с надпис \"Coolest Monkey In The Jungle\" (\"Най-готината маймуна в джунглата\"), предизвика истински ураган в социалните мрежи.Компанията свали снимката на 8 януари и се извини, но това не спря ляворадикалната партия \"Борци за икономическа свобода\" да организира протести в няколко магазина на H&M във и около Йоханесбург. Такива имаше и пред магазини в Кейптаун.Според говорителя на полицията в провинция Хаутен подполковник Лунгело Дламини протестиращите не само са чупили, но и са откраднали стока.Видео кадри показват активисти да трошат витрини, да ритат манекени, да събарят рафтове.Говорителят на \"Борци за икономическа свобода\", която има третата по численост парламентарна група, Бенджамин Дисолоане обяви, че те настояват за затваряне на магазините на фирмата, която е „расистка”.Лидерът на „Борци за икономическа свобода” Джулиус Малема потвърди, че партията не съжалява за действията на членовете си и настоява за закриване на всички обекти на H&M в страната, защото нарича „нашите деца павиани”.Скандалът с рекламния плакат, възприет като обиден към чернокожите, предизвика по-рано негативна реакция в социалните мрежи. Редица световни знаменитости, които са се снимали за реклами на H&M, се отказаха от по-нататъшно сътрудничество с фирмата.", "date": "2018.01.14", "title": "Опустошиха магазини на H&M заради расистка реклама"}
{"url": "https://offnews.bg/zvezdi/mark-uolbarg-dari-1-5-mln-dolara-na-dvizhenie-sreshtu-seksualnia-torm-672886.html", "text": "Актьорът Марк Уолбърг дари 1,5 млн. долара на фонда за защита на организацията Time’s Up, съобщи Би Би Си.Time’s Up е движение срещу сексуалния тормоз, основана в началото на януари в отговор на неотдавнашните разкрития за сексуален тормоз в развлекателната индустрия.Звездата ще дари сумата, която му е била заплатена за презаснемането на сцени от филма „All Money in the World”, след като Кевин Спейси бе обвинен в сексуален тормоз и Ридли Скот реши да го премахне от всички сцени.Успоредно с това, колежката на Уолбърг Мишел Уилямс е получавала само по 80 долара на ден за допълнителната работа.„През последните няколко дни заплащането за снимките на „All Money in the World” се превърна във важна тема за разговор. 100% подкрепям борбата за справедливо заплащане и дарявам всичко на фонда за правна защита на Time’s Up в името на Мишел Уилямс”, каза Уолбърг в изявление.Холивудската агенция William Morris Endeavor, която представлява и двете звезди, заяви, че ще дари още 500 000 долара на Time's Up. По-рано този месец от агенцията обещаха да дарят 1 милион долара. „Днес не става дума за мен. Моите колеги стояха зад мен и ме подкрепиха, моите активисти приятели ме научиха да използвам гласа си, а най-могъщите мъже в инудстрията ме слушаха. Ако действително искаме да живеем в един по-добър свят, трябва да направим сериозни усилия и жертви”, каза Уилямс и благодари на тези, които са участвали в жеста.Темата за сексуалния тормоз и злоупотреба стана горещо обсъждана, след като през 2017 година бяха направени обвинения срещу редица големи личности, включително Кевин Спейси и продуцента .", "date": "2018.01.14", "title": "Марк Уолбърг дари 1,5 млн. долара на движение срещу сексуалния тормоз"}
{"url": "https://offnews.bg/tenis/viktoria-tomova-shte-igrae-v-osnovnata-shema-v-melbarn-grigor-zapochv-672867.html", "text": "България ще има представител и при дамите в основната схема на първия за годината турнир от Големия шлем - Откритото първенство на Австралия в Мелбърн.Това стана възможно, след като първата ни ракета Виктория Томова влезе сред най-добрите като \"щастлива губеща\". Вики загуби в последния кръг на пресявките от Анна Блинкова (Русия) с 3:6, 6:1, 1:6 за 1:41 час, но влезе в основната схема заради отказването на хърватката Ана Конюх. Съперничка на Томова в първия кръг ще бъде 24-годишната Никол Гибс, която е 113-а в световната ранглиста.Двубоят между Томова и Гибс е тази нощ и е трети в програмата на корт номер 22. Преди срещата на Томова на този корт ще се изиграят два мача при мъжете, като първият от тях започва в 2,00 часа наше време.Междувременно стана ясен и първият съпернки на поставеният под номер 3 в основната схема най-добър български тенисист Григор Димитров. Той ще се изправи срещу квалификанта Денис Новак (Австрия).24-годишният Новак е 224-и в световната ранглиста и няма спечелени титли до момента в кариерата си. Двамата не са се срещали досега в мач от турнирите на АТP.При победа Димитров ще срещне във втория кръг победителя от мача между квалификантите Елиас Имер (Швеция) и Макензи Макдоналд (САЩ).", "date": "2018.01.14", "title": "Виктория Томова ще играе в основната схема в Мелбърн, Григор започва с австриец"}
{"url": "https://offnews.bg/sviat/zemetresenie-7-2-kraj-peru-672868.html", "text": "Силно земетресение стана край Перу.То е с магнитуд 7,2 по Рихтер, а епицентърът му е на 484 км североизточно от столицата Лима, по данни на Европейския средиземноморски сеизмологичен център. Според Геофизическият институт на САЩ той е бил със сила 7,3.Епицентърът е близо до бреговете на южната част на страната, дълбочината му е 30 км.Няма съобщения за жертви, съобщи в Туитър губернаторът на областта Арекипа, цитиран от Ройтерс.Трусът е нанесъл незначителни поражения, има повредени пътища. Евакуира се населението на Ломас.", "date": "2018.01.14", "title": "Земетресение 7.2 край Перу"}
{"url": "https://offnews.bg/tehnologii/zukarbarg-zagubil-3-3-miliarda-zaradi-skrivaneto-na-neplatenite-novin-672866.html", "text": "Решението на Марк Зукърбърг да скрие неплатените новини от потребителите на Фейсбук му е струвало 3.3 милиарда долара. Нетната стойност на компанията е намаляла с 4.4%, пише \"Индипендънт\".След като Фейсбук обяви промените в четвъртък, стойността на акциите се срина с близо 4% преди отварянето на пазарите в петък. До приключването на търговията в петък акциите на Фейсбук се търгуваха на $179.37, което е спад с повече от 4.4 на сто спрямо цената им в четвъртък.Форбс изчисли, че за основателя и изпълнителен директор на Фейсбук Зукърбърг това е лична загуба в размер на 3.3 милиарда - 4.4% спад на личното му богатство.33-годишният Зукърбърг, който започна Фейсбук през 2004 г. на 19 г., все още притежава 17 на сто от дружеството.Той обясни решението за промяната в алгоритъма с думите, че иска в сайта да има по-голяма приоритет на публикациите от приятелите и семейството за сметка на тези, идващи от бизнеса.\"Изградихме Фейсбук, за да помогнем на хората да останат свързани и да ни сближат с хората, които имат значение за нас\", каза той. \"Но напоследък получихме обратна връзка от потребителите, според които публикациите на бизнес компании, марки и медии са изтласкали на заден план личните моменти, които ни правят по-свързани едни с други\".Заради това променям целта, която екипът ни трябва да постигне - от помощ за потребителите да намерят търсено съдържание към помощ да имат по-смислени социални контакти, обясни Зукърбърг.Някои обаче предполагат, че мотивът е друг - споделяйки повече новини и по-малко лична информация във Фейсбук, съдържанието е все по-безполезно за рекламодателите, на които Фейсбук разчита, за да прави пари. Вероятно от компанията са смятали, че като насърчат потребителите да споделят повече лични новини, ще увеличат и печалбите си. Но се случи точно обратното - пазарите изглежда реагираха зле на промяната, поне в началото.", "date": "2018.01.14", "title": "Зукърбърг загубил $3.3 милиарда заради скриването на неплатените новини във Фейсбук"}
{"url": "https://offnews.bg/politika/gerb-sa-gotovi-da-priemat-vsichko-koeto-idva-ot-es-nie-iskame-da-chu-672869.html", "text": "Истанбулската конвенция няма задължителен характер и се политизира излишно. В БСП винаги сме защитавали жените и сме защитавали семейните ценности, заяви зам.-председателят на БСП за България Драгомир Стойнов. Той каза още, че левицата има готовност за промяна на законодателството с конкретни мерки срещу насилието над жени, например домашното насилие да бъде инкриминирано, както и \"преследването\" като поведение със заплашителен характер; да се криминализират насилствените бракове и принудителното съжителство на съпружески начала. БСП предлага и по-високи санкции за нарушаване на заповед за защита от домашно насилие, както и изграждане на кризисни центрове във всеки областен град, като това стане държавна делегирана дейност.По думите му това са конкретни мерки срещу насилието над жени и те ще са в по-голяма полза за обществото.„ГЕРБ се готвят да приемат Конвенцията, което показва, че са готови веднага да се съгласят на всичко, което идва от ЕС, вместо да го подложат на дебат. Това е разликата между нас и тях. Ние търсим дебат, да разберем - как българското общество ще усети позитивите и ще добие самочувствие, че е в ЕС”, обясни Стойнев.На въпрос дали с решението си Националният съвет на БСП не е саботирал лидера на ПЕС Сергей Станишев, Драгомир Стойнев отрече и припомни, че преди няколко месеца, на Конгрес на БСП, е издигната кандидатурата му за трети мандат на ПЕС. „Твърдо стоим зад г-н Станишев, отново да бъде лидер на ПЕС”, категоричен бе Стойнев.Относно екопротестите срещу строежа на втори лифт Стойнев заяви, че БСП подкрепя развитието на зимния туризъм, но е против корпоративните интереси и нарушаването на законодателството.Именно когато той беше икономически министър бе решено да се строи втори лифт и той защити решението с думите:„Дори в малките ски курорти в Западна Европа има по над 15 лифта. Не е нормално България да не се превърне в туристически център на Балканите при положение, че нямаме конкуренция. Не пречи туристите от Турция и Гърция да идват тук и да карат ски. За туризма сме, но да се спазват законите\".По повод предстоящия вот на недоверие Стойнев беше категоричен, че оставането на ГЕРБ във властта е пагубно за българското общество.„Това е продължаващ разпад, изтощение на цели социални системи - здравеопазване и образование, загуба на ценно време за висок и стабилен икономически растеж и ще доведе до изчерпване на обществен ресурс заради всеобхватната корупция. Ние казваме, че има управленска алтернатива. ГЕРБ и коалицията им, трябва да си тръгват. Те пречат на нормалното развитие на държавата”, обясни той.„За първи път българският парламент ще дебатира сваляне на правителство заради корупция. Това е дори закъснял процес, защото обществото е наясно, че корупцията е скритият двигател, който пречи нещата да се случват”, добави той.", "date": "2018.01.14", "title": "ГЕРБ са готови да приемат всичко, което идва от ЕС. Ние искаме да чуем хората за Истанбулската конвенция"}
{"url": "https://offnews.bg/sviat/8-godishno-momche-ot-kitaj-trogna-sveta-sas-zaskrezhenata-si-kosa-672880.html", "text": "Наскоро снимката на 8-годишно момче от Китай със заскрежена коса и вежди обиколи целия свят. Причината хората да се впечатлят толкова много е фактът, че всяка сутрин момченцето, чието име не се съобщава, изминава пеша почти 5 км, за да отиде в основното училище Джуансанбао в провинцията Юнан. В деня, в който е направена снимката, навън е -9 градуса по Целзий, но момченцето успяло да стигне до класната си стая, за да се яви на един от последните изпити за срока, разказва BoredPanda.Фу Хенг, директорът на основното училище, не можел да повярва на очите си. При пристигането ученикът му има висулки вместо коса и вежди, а бузите му били ярко червени. Хен заснел лицето и ръцете на малкото момче, отбелязвайки началото на пътешествието му в социалните мрежи. Интернет го нарече „Ice Boy” („Леденото момче”) и малко след като набра популярност, училището, в което учи получи повече от 15 000 долара от дарения, 20 отоплителни уреди и 144 комплекта топли дрехи. Директорът твърди, че момчето живее далеч от училището в сериозна нищета със сестричката и баба си. Въпреки нелекия живот, който води, ученикът има репутация на „клоуна на класа”, тъй като постоянно намира начини да накара своите 16 съученици да се превиват от смях.Хенг обясни, че училището се старае да се грижи за момчето, но признава, че класните стаи не са достатъчно топли заради липса на финансиране.", "date": "2018.01.14", "title": "8-годишно момче от Китай трогна света със заскрежената си коса"}
{"url": "https://offnews.bg/bojni/bg-ronaldo-debiutira-s-pobeda-i-osvirkvania-v-mma-672865.html", "text": "Популярният с прозвището БГ Роналдо футболист Даниел Златков започна с убедителна победа кариерата си в смесените бойни изкуства.Бившият защитник на Миньор Перник, Ботев Пловдив и Славия спечели с технически нокаут двубоя си с телевизионния водещ Атанас Михайлов, като двубоят помежду им беше част от Spartacus Fighting Championship/SFC 6 в зала \"Арена Армеец\".Срещата до последно висеше на косъм, тъй като Михайлов ден преди това обяви, че е болен и беше заменен от актьора Ивайло Захариев.Последният се контузи и в крайна сметка почувствалият се по-добре Михайлов излезе на ринга. Мачът оправда очакванията за зрелищност, като двамата си пуснаха кръв. След края на втория рунд обаче реферите прецениха, че Михайлов не е в състояние да продължи и присъдиха победата на БГ Роналдо. От залата се чуха и освирквания, което обаче не смути Златков.“Аз съм свикнал с освиркванията и мога само да им благодаря. Това ме прави по-силен. Ще продължа със сигурност да се занимавам с ММА. Наско бе подготвен много добре.Екипът му се е справил отлично. Мога само да го поздравя”, каза Златков веднага след края на битката.", "date": "2018.01.14", "title": "БГ Роналдо дебютира с победа и освирквания в ММА"}
{"url": "https://offnews.bg/112/tir-se-zapali-na-am-hemus-672892.html", "text": "​ТИР се запали на АМ \"Хемус\" преди тунел \"Витиня\", съобщава БНТ.Вероятна причина за инцидента е късо съединение.Шофьорът е успял да излезе невредим от кабината, където първоначално се разразил пожарът. Той е пътувал със съпругата си, която също не е пострадала.В момента огъня е обхванал и товарната част на камиона, който е пълен с цветя. На място има пожарна и полиция. Движението в посока София е спряно. Очаква се леките коли да бъдат отклонени по стария път Ботевград - София.", "date": "2018.01.14", "title": "ТИР се запали на АМ Хемус"}
{"url": "https://offnews.bg/sviat/ogromna-eksplozia-v-portugalia-8-zhertvi-50-raneni-672859.html", "text": "8 загинаха, а 50 души пострадаха при огромна експлозия и последвал пожар в сграда в Северна Португалия в събота през нощта, предаде БТА.Според АП той е причинен от взрив на камина в двуетажна сграда в гр. Тондела, на около 250 км от столицата Лисабон. Други източници твърдят, че става въпрос за бойлер.По данни на Гражданска защита са пострадали най-малко 40 души.Пожарът предизвикал паника сред около 60-те души в сградата - участници във вечерен любителски турнир по карти.Хората започнали да се струпват по изходите на сградата, докато тя се изпълвала с гъст дим, разказват очевидци.На мястото пристигнали десетки пожарникари и два спасителни хеликоптера за превозване на пострадали към болниците.", "date": "2018.01.14", "title": "Огромна експлозия в Португалия: 8 жертви, 50 ранени"}
{"url": "https://offnews.bg/politika/kak-balgaria-vleze-v-es-edni-chestni-hora-lazheha-po-sveta-za-blagoto-672871.html", "text": "Как България преговаряше за приемането си в Европейския съюз? Отговор на този въпрос даде Соломон Паси - президент на Атлантическия клуб и външен министър през 2001-2005 година.\"Беше много лесно да водя преговорите. Имах прекрасен екип във Външно министерство, партньори в правителството, включително европейския министър госпожа Кунева. На всички нас беше доста лесно да водим преговори, защото имахме над себе си царя (бел. ред. Симеон Сакскобургготски, министър-председател по това време). Където и каквото и да станеше, можехме да му се обадим и да го помолим да се обади на който и да било държавен глава, на който и да било министър-председател.Това не е достатъчно, но какво са преговорите? Какво са дипломатите? Дипломатите са честни хора, които лъжат по света за благото на собствената си държава. Това е, което трябваше да експортираме навън. Да кажем, че всички ние, българите, сме като царя, който говори седем езика - спокойни, уравновесени хора, така че \"Приемайте ни по-бързо!\". Трябваше да експортираме добър имидж и да направим добри реформи\", сподели Паси.\"България се готви интелектуално за това председателство на ЕС от 1926 година, - каза още той - когато проф. Иван Шишманов става съучредител на Паневропейския съюз във Виена, година след това основава и Паневропа в България.\"Организацията беше възстановена през 2002-2003 под егидата на Симеон Сакскобургготски.\"Политически за това се готвим от 1990 г., когато основателите на Атлантическия клуб внесоха във Великото Народно събрание резолюция за влизане на България в ЕС, която беше гласувана със забележителен консенсус на 22 декември.\"Имаше обаче момент, в който приемането ни можеше да бъде осуетено, допълни Паси.\"Първоначално в ЕС бяха определили бюджет само за 10 нови членки и натам се бутаха нещата, че България и Румъния трябва да изпаднат. Това беше преодоляно през 1999 г., когато Тони Блеър дойде в София, от летището връхлетя на лекция на Атлантическия клуб и каза: \"Няма да позволя България да започне преговорите след десятката и това беше неговия жест заради участието на България в консулската операция\".Другият рисков момент бил свързан с преговорите по глава \"Енергетика\".\"Още по-интересно беше 2002 г. Най-лесният начин да отпаднем беше, ако България беше отказала да затворим глава \"Енергетика\" в преговорите с ЕС. Тогава в инфарктно заседание трябваше да решим дали затваряме тези блокове, което беше договорено пет правителства преди това, или променяме политиката на тези пет правителства и няма да влезем в ЕС.Това се случи есента на 2002 г., октомври, и няколко седмици след това Расмусен - министър-председател на Дания, която беше председател на ЕС, каза \"Ок,  2007 г. ставате членове\".След това на три стъпки договорихме датата 1 януари 2007, каза още Паси.", "date": "2018.01.14", "title": "Как България влезе в ЕС? Едни честни хора лъжеха по света за благото на държавата"}
{"url": "https://offnews.bg/sviat/frenskoto-mliako-na-prah-za-bebeta-sas-salmonela-prodavano-v-83-strani-672860.html", "text": "Френското мляко на прах за бебета, заразено със салмонела, е било продавано в 83 държави по света. Компанията производител - Lactalis, обяви, че изтегля от пазара повече от 12 милиона кутии, предаде Би Би Си, но без да публикува списъка със страните.Изпълнителният директор на фирмата потвърди за съществуващия риск от замърсяване пред френска медия, цитирана от Би Би Си.Изтеглянето на продукта започна през декември, когато бактерията на салмонела беше открита във фабрика.Родители пък заведоха дела срещу компанията с твърдения, че децата им са се почувствали зле, след като са пили от млякото.Групата Lactalis е един от най-големите производители в света на млечни продукти, с годишни продажби в размер на 17 милиарда евро.Три пъти досега нейни продукти са били изтегляни от пазара.Салмонелата може да причини диария, стомашни болки, повръщане и сериозна дехидратация. Може и да застраши живота, особено на малки деца.Досега е потвърдено за 35 случая във Франция и един в Испания. Разследва се случай в Гърция.Изпълнителният директор на компанията отрича да са крили за опасността. Еманюел Беснер обещава компенсации на всички засегнати семейства.", "date": "2018.01.14", "title": "Френското мляко на прах за бебета със салмонела продавано в 83 страни"}
{"url": "https://offnews.bg/koloezdene/kris-frum-se-kontuzi-na-trenirovka-672870.html", "text": "Британската звезда в колоезденето Крис Фрум пострада по време на тренировка край Йоханесбург, Южна Африка.Победителят в миналогодишните издания на Тур дьо Франс и Вуелтата на Испания е получил охлузвания на ръката и краката. Инцидентът няма да наруши тренировъчния му график.Звездата на Sky изчаква решението на допинг властите дали ще бъде наказан, след като в една от пробите му по време на обиколката на Испания беше открито двойно завишение на веществото салбутамол.Фрум приема медикамента заради астмата си. Той не е в забранителния списък, но има определена граница, която Фрум е прескочил. Той обясни наличието му с изостряне на астмата и дехидратация, което до довело до тези нива в организма му.", "date": "2018.01.14", "title": "Крис Фрум се контузи на тренировка"}
