{"url": "https://offnews.bg/futbol/marselinio-spasi-ludogoretc-vav-varna-667320.html", "text": "Бразилецът Марселиньо донесе победата на шампиона Лудогорец при гостуването на Черно море от 12-ия кръг на Първа лига във Варна.Попадението падна още в седмата минута от пряк свободен удар. Домакините имаха възможност да изравнят в 13-та минута, когато Александър Цветков стреля от дистанция по земя, но вратарят на Лудогорец Ренан дос Сантос улови топката.През второто полувреме на два пъти Орлин Старокин пропусна отлични възможности да върне равенството. Така Черно море продължи серията си от шест мача без победа в първенството.“Труден мач срещу един корав отбор, какъвто е Черно море. Бих казал тактически мач. Успяхме да вкараме ранен гол, имахме и други ситуации, както и противника, но ние имахме малко по-чисти положения.Два пъти излязохме два на един и първото и второто полувреме и според мен трябваше да проявим малко повече хладнокръвие и класа може би ни липсваше в тези ситуации, за да реализираме.На три фронта наистина е тежко, но трябва да се борим и колкото успеем. Нашето желание е да успеем навсякъде, но дали ще успеем времето ще покаже”, коментира треньорът на Лудогорец Димитър Димитров - Херо.В следващия кръг \"орлите\" приемат Етър в Разград.ЧЕРНО МОРЕ - ЛУДОГОРЕЦ 0:10:1 Марселиньо (7')Черно море: Емил Михайлов, Стефан Станчев, Александър Цветков, Георги Божилов (62 - Марек Кузма), Атанас Зехиров (82 - Амаду Сукуна), Илия Миланов, Георги Илиев, Мариян Огнянов, Илиас Хасани, Орлин Старокин (87 - Мартин Костадинов), Ондрей Сукуп;Лудогорец: Ренан дос Сантос, Натанаел, Сисиньо, Козмин Моци, Игор Пластун, Анисе, Светослав Дяков, Марселиньо (93 - Лукас Саша), Джоди Лукоки, Вандерсон (75 - Яцек Горалски), Жоао Паоло (64 - Клаудиу Кешеру);Жълти картони: Атанас Зехиров, Илия Миланов, Георги Илиев, Мариян Огнянов (Черно море); Жоао Паоло, Вандерсон (Лудогорец)", "date": "2017.10.14", "title": "Марселиньо спаси Лудогорец във Варна"}
{"url": "https://offnews.bg/futbol/i-tashtata-na-bravo-napadna-vidal-za-pianstvo-667299.html", "text": "Стана ясно на кого се е метнала съпругата на вратаря на Чили Клаудио Браво Карла, която разкри преди дни, че в отбора има групичка пияници, които са разплакали цялата страна.Няколко дни по-късно бившият треньор на Чили Хорхе Сампаоли в прав текст назова звездата Артуро Видал като душата на компанията. В хора срещу Видал се включи и тъщата на Браво Пилар Лисана, която явно е предала острия си език на дъщеря си Карла.\"Дъщеря ми не каза нещо, което вече не знаехме. Знаеше го и селекционерът, но не предприе никакви действия и сега страната е в скръб, защото Чили не се класира на световното.Помните случая с Видал отпреди шест месеца, нали? Племенникът ми, който работи в казино Монтисело ми разказа всичко, което е видял с очите си. Видал се е сбил в седем сутринта, бил е пиян, но след това е платил на собствениците, за да изтрият записите от камерите\", разказа Пилар в тв ефир.Чили вървеше чудесно в световните квалификации, но загуби три от последните си четири мача и накрая трепери как ще завършат Перу и Колумбия. Те пък си спретнаха приятелски мач и в крайна сметка Перу се добра до плейофите. В момента чилийската федерация обжалва резултата от мача и се надява административно да измести Перу.", "date": "2017.10.14", "title": "И тъщата на Браво нападна Видал за пиянство"}
{"url": "https://offnews.bg/sviat/osvobodiha-amerikanetc-sled-23-godini-zatvor-zaradi-sadebna-greshka-667302.html", "text": "Американец бе освободен от затвора, където прекара 23 години заради съдебна грешка, предаде Франс прес.Ламонт Макинтайър, родом от щата Канзас, бил признат за виновен за двойно убийство, извършено през 1994 г. По онова време едва на 17 години, той получил две доживотни присъди въз основа на свидетелски показания, които впоследствие били оттеглени.Прокурорът по делото не представил никакви физически доказателства, доказващи, че Макинтайър е свързан с двойното убийство.Сега, повече от 20 години по-късно, съдия започнал да преразглежда случая. Прокурор съобщи вчера, че нови информации поставят под съмнение версията, че Макинтайър е замесен в двойното убийство.На излизане от затвора мъжът целуна майка си. \"Хубаво е да си навън\", бяха първите му думи.", "date": "2017.10.14", "title": "Освободиха американец след 23 години затвор заради съдебна грешка"}
{"url": "https://offnews.bg/futbol/slavia-otupa-dunav-na-vasil-levski-667314.html", "text": "Отборът на Славия разгроми Дунав в мач от 12-ия кръг на Първа лига. “Белите” извоюваха заслужен успех с 3:0 на стадион “Васил Левски”.Първото попадение реализира Стефан Велев в 12-ата минута. В 32-ата минута Иван Минчев донесе комфортна преднина на \"белите\".В 72-ата минута Ивайло Димитров направи резултата класически, като от повторенията се видя, че голът му е от засада, но дори и да не бе зачетен, това нямаше да се отрази на изхода от мача, тъй като Славия напълно надигра своя съперник и закономерно победи.С успеха Славия се изкачи на 8-ото място във временното класиране с 15 точки, докато Дунав е 12-и с 9.СЛАВИЯ - ДУНАВ 3:01:0 Стефан Велев 122:0 Иван Минчев 323:0 Ивайло Димитров 75СЛАВИЯ: 32. Стергиакис, 5. Ндонг, 6. Велков, 55. Христов, 66. Омар, 77. Велев, 27. Мартинов, 71. Иванов, 73. Минчев, 11. Мба, 14. ДимитровДУНАВ: 86. Антонов, 22. Милчев, 4. Патев, 21. Ларин, 24. Петров, 11. Димов, 14. Васев, 77. Костадинов, 10. Шопов, 7. Карагерен, 9. Будинов", "date": "2017.10.14", "title": "Славия отупа Дунав на \"Васил Левски\""}
{"url": "https://offnews.bg/politika/kak-albania-prizna-balgarskoto-maltcinstvo-v-poslednia-moment-667303.html", "text": "Късно в петък вечерта Албания призна българското малцинство в страната, след като парламентът в Тирана одобри Закона за защита на малцинствата.Законът беше приет със 102 гласа \"за\", 10 \"против\" и 1 \"въздържал се\".Текстът за българското малцинство обаче беше включен преди дни във финалните поправки на законопроекта.Дълго време в документа, подготвен от албанското правителство, бяха изброени за малцинства македонците, гърците, власите, черногорците, сърбите, бошняците, ромите и египтяните.Във вторник представителите на управляващата Социалистическа партия и опозиционната Демократическа партия в правната комисия на албанския парламент приеха поправката в законопроекта и добавиха българите сред официално изброените малцинства.Натиск до последния моментНаложило се е президентът на ПЕС Сергей Станишев да позвъни на председателя на групата на Социалистическата партия в албанския парламент Таулант Болла, а евродепутатът от ГЕРБ/ ЕНП Андрей Ковачев да разговаря с Генц Полло – заместник-председател на опозиционната Демократическа партия. Това допринесе за консенсусната поправка в правната комисия на албанския парламент, съобщиха от пресцентъра на ВМРО.Преди тези стъпки въпросът за официалното признаване на българското малцинство в Албания беше повдигнат в телефонен разговор на министър-председателя Бойко Борисов с албанския премиер Еди Рама на 28 септември, както и от страна на вицепремиера Захариева по време на срещата й с президента Илир Мета в Тирана в края на юли и при последната й среща с албанския й колега Дитмир Бушати преди седмица в Солун.Същевременно местните български организации в Албания, подкрепени от фондация \"Българска памет\", изпратиха подписка до албанския парламент и правителството с искане малцинството им да бъде признато редом с всички останали етнически малцинства в страната.\"На последната пленарна сесия в Страсбург отново с общи усилия осигурихме подкрепата на 29 депутати от 9 страни за спазване на препоръките на ЕП и за включване на българското малцинство в проектозакона и за поддръжка на петицията-подписка на албанските граждани от български произход\", съобщават от ВМРО.Ключова роля имаше и внесената от Ангел Джамбазки (ВМРО/ ЕКР) и Андрей Ковачев (ГЕРБ / ЕНП) поправка в доклада на ЕП за Албания за 2016 г., която призовава страната да признае българско малцинство в районите на Мала преспа, Голо бърдо и Гора. Благодарение на подкрепата, осигурена и от останалите български депутати в своите групи, поправката беше одобрена в пленарна зала от над 400 евродепутати.Коментарите на българските евродепутатиПризнаването на българското малцинство в Албания е сериозен успех – нашите сънародници категорично не трябва да бъдат използвани като разменна монета в чужди геополитически сметки или да стават жертва на натиск от кръгове, приближени до Никола Груевски. Общата позиция на българските евродепутати е силен призив, който беше чут от албанските власти. Очаквам новият закон за малцинствата да гарантира правата на българите в Албания в съответствие с международните стандарти и препоръките на ЕС, коментира президентът на ПЕС Сергей Станишев след гласуването в парламента в Тирана.Според ръководителя на българската делегация в ЕНП Андрей Ковачев \" това е исторически ден. Българската общност се опитва да получи права от 104 години, като особено интензивно усилията бяха подновени през последните няколко години.\"Това показва, че можем да постигаме национални каузи, когато всички гледаме в една посока. Този въпрос обедини премиера, евродепутати, правителство и Народно събрание. Благодарност и за усилията на българските организации в Албания и всички приятели на българската общност и на България в Република Албания. Не на последно място благодарност и към европейския подход на нашите приятели и колеги от албанския парламент. Отново се доказа, че европейската интеграция е единственият начин за решаване на исторически проблеми в нашия регион и допринася за това тъмните сенки от миналото да избледнеят, каза още Ковачев.Свидетели сме на исторически момент - коментира и евродепутатът от ВМРО Ангел Джамбазки - Беше направена историческа крачка, която възстановява историческата справедливост и разбива тежки фалшификации за българските общности на Балканите. Благодаря на колегите, с чиито общи усилия успяхме да постигнем този резултат. Признаването на съществуването на историческото българско малцинство е положителна стъпка в развитието на отношенията на Балканите. Спазвайки европейските препоръки, Албания показва, че има желанието и волята да работи активно за бъдещо членство.Групата на Алианса на либералите и демократите в Европа и особено делегацията на Движението за права и свободи в нея последователно работи в защита на правата на малцинствените групи в Европа. Това е с още по-голямо основание така, когато става въпрос за зачитането на права и свободи на наши сънародници. Ето защо целенасочената подкрепа по отношение на инициативата за признаване на българското малцинство в Албания е от особено значение за нас, заяви и евродепутатът от ДПС/АЛДЕ Филиз Хюсменова.Македонските организации не спряха с обидитеГодини наред най-големите противници на признаването на българското малцинство са македонските организации, регистрирани в Албания.През седмицата партията Македонски алианс за европейска интеграция, която се обявява за \"единствената македонска партия, защитаваща интересите на македонския народ в Албания\", протестира срещу включването на българското малцинство в проектозакона.Генералният секретар на партията Васил Стерьоски заяви на пресконференция в Корча, че \"македонците в Албания не са българи, а българи в Албания са единствено работещите в българското посолство в Тирана.\"Стерьоски нападна българските организации и в парламента в Тирана. На дебат в парламентарна комисия в началото на месеца той заяви, че \"в Преспа, Гора и Голо бърдо, където се претендира, че има българско малцинство, живее само македонско малцинство. Това искане е част от проекта за \"Велика България\".", "date": "2017.10.14", "title": "Как Албания призна българското малцинство в последния момент"}
{"url": "https://offnews.bg/futbol/levski-prizna-porazhenie-ot-stanislav-angelov-667305.html", "text": "Ден след като стана ясно, че бившият футболист и директор Станислав Ангелов ще съди ПФК Левски, от клуба не му останаха длъжни, разпространявайки следната декларация.Предлагаме Ви я едно към едно:Уважаеми привърженици,Вчера в медиите се разпростирани информацията, че г-н Станислав Ангелов е завел дело срещу Левски, по всяка вероятност свързано с дейността на бившата школа на клуба \"Левски-Раковски\".\"Левски - Раковски\" е регистрирано като нестопанска организация, която със създаването си е имала две цели - (1) да даде шанс на повече деца да се състезават за Левски и да станат професионални футболисти на Левски и (2) да управлява дейността свързана с Левски на стадион Раковски. Учредители на тази организация са били легенди на клуба.Клубът с името си и средствата си бе гарантирал, че дейността, която се извършва, е свързана с Левски и че се осъществява под методологическия и професионален надзор на клуба. За да може да гарантира това, клубът бе назначил като персонал в Левски - ръководител на тази база (г-н Ангелов) и треньори, като е плащал и значителни разходи по дейността на тази база за собствена сметка.На 11.4.2017 година е проведено Общо събрание на организацията \"Левски - Раковски\", на което е присъствал само г-н Ангелов. Това събрание е организирано и се е състояло тайно, в заблуда на останалите членове на организацията и без знанието на клуба, в момент, когато г-н Ангелов е служител на Левски, който получава солидно възнаграждение, за да развива тази школа.По този начин той самостоятелно е взел решение да изключи като членове с право на глас легендите на клуба господата Ивков, Жечев, Костов, Петров и Иванов. Хората, които до този етап с имената си и репутацията си са гарантирали, че дейността на тази организация е свързана с Левски. Те са превърнати в почетни членове. На тяхно място са назначени нови членове с право на глас. Тази организация се сдобива с нови \"собственици\".До този момент г-н Ангелов никъде не е обяснил, кои са новите \"собственици\" на \"Левски-Раковски\", първо създавайки впечатлението, че той управлява еднолично, без господари в сянка и второ, не давайки отговор на въпроса, защо тези нови лица са предпочетени от него пред ПФК Левски.След като разбра за подмяната на волята на клуба, ръководството на Левски в продължение на три месеца се опита да постигне разумно възстановяване на баланса, което завърши обаче с твърдото нежелание на г-н Ангелов това да се случи. От края на месец август неговият договор с Левски беше прекратен. Той вече няма нищо общо с клуба.За наше съжаление дейността на \"Левски-Раковски\" вече не е свързана с ПФК Левски. Г-н Ангелов открадна от децата и родителите им шанса те да бъдат част от новата история на клуба. Те вече се състезават за една частна школа, без дори да знаят кой я притежава. Това, което също остана неразбрано е, че тази школа държи и правата за финансови компенсации, ако един ден тези деца станат професионални футболисти. Което може би е и сред основните причини, поради които г-н Ангелов поиска да \"спаси\" \"Левски-Раковски\" от ПФК Левски. Така родителите плащат такси сега, за да може г-н Ангелов и неговите покровители да спечелят евентуално в бъдеще.Не за първи път г-н Ангелов се изправя срещу ПФК Левски. Този път го направи с думите \"аз съм Левски\". Надяваме се, че това ще е достатъчното за децата, чиято мечта той открадна.", "date": "2017.10.14", "title": "Левски призна поражение от Станислав Ангелов"}
{"url": "https://offnews.bg/protesti/pozharnikarite-izliazoha-na-protest-v-gradinkata-do-mvr-667300.html", "text": "Пожарникари излязоха на протест в градинката до МВР. Протестът е организиран от Националния синдикат на пожарникарите и спасителите \"Огнеборец\" към КНСБ.Недоволството на пожарникарите е срещу политики на ръководството на МВР, които водят до закриване на пожарни служби, недостатъчното финансиране на Главна дирекция \"Пожарна безопасност и защита на населението\" и Дирекция \"Национална система 112\" за предстоящата 2018 г., както и срещу замразените доходи на служителите на МВР.Министърът на вътрешните работи Валентин Радев отиде при протестиращите в градинката до МВР.55 милиона лева са разпределени за увеличение на заплатите от Нова година. Разпределяме ги в момента, включително с колегите от синдикатите, съобщи Радев.Нови пожарни искат – 450 и няколко нови пожарни има. За 7 години са дадени 300 милиона! 300 милиона! Не само за пожарни. Говоря до 2013 г. Сега, в момента, има договори за 100 милиона. 100 милиона. Извинявайте, бюджетът на МВР е 1 милиард и 233 милиона тази година, 100 милиона отиват за пожарната, 1 милиард отива за заплати и за издръжки, остават 200 милиона, правя ви само тази аналогия, заяви министърът на вътрешните работи пред bTV.По-късно той покани в сградата на министерството представители на протестиращите.", "date": "2017.10.14", "title": "Пожарникарите излязоха на протест в градинката до МВР"}
{"url": "https://offnews.bg/futbol/livarpul-i-manchestar-iunajted-ne-se-pobediha-667311.html", "text": "Отборите на Ливърпул и Манчестър Юнайтед завъртяха разочароващо нулево реми в голямото дерби от 8-ия кръг на Премиър лийг.Това беше четвърто поред равенство между двата тима, като във втори последователен мач те не успяха да си отбележат и гол. Въпреки това Манчестър Юнайтед поведе за кратко във временното класиране с 20 точки, докато Ливърпул е шести с 13.\"Червените дяволи\" подходиха изключително дефанзивно към този двубой и отправиха едва един точен удар за 90 минути, като очевидно голямата цел на мениджъра Жозе Моуриньо бе да не допусне поражение.С голям принос за равенството е и вратарят на гостите Давид де Хеа, който направи невероятно спасяване в първото полувреме след удар на Матип.\"Представянето ни беше добро. Мисля, че заслужавахме трите точки. Нямахме късмет в две или три ситуации. Разбира се, най-големият шанс бе, когато Де Хеа направи онова спасяване.Мисля, че реферът трябваше да ни даде дузпа. Освен това, може би трябваше да има и червен картон за Лукаку в ситуацията с Ловрен. Ако решенията бяха различни в тези две ситуации, то вероятно и резултатът щеше да бъде друг.Вече не можем да вкарваме лесни голове, така че най-голямото предизвикателство е да не губим увереност и ние не го правим\", сподели колегата му начело на Ливърпул Юрген Клоп.ЛИВЪРПУЛ - МАНЧЕСТЪР ЮНАЙТЕД 0:0Ливърпул: Миньоле, Гомес, Матип, Ловрен, Морено, Хендерсън, Джан, Вайналдум, Коутиньо (78 - Стъридж), Салах (78 - Окслейд-Чембърлейн), Фирмино (87 - Соланке)Манчестър Юнайтед: Де Хеа, Валенсия, Смолинг, Джоунс, Дармиан, Ерера, Матич, Йънг, Мхитарян (63 - Лингард), Марсиал (64 - Рашфорд), Лукаку.", "date": "2017.10.14", "title": "Ливърпул и Манчестър Юнайтед не се победиха"}
{"url": "https://offnews.bg/obshtestvo/mazhat-ot-snimkite-na-spas-aleksandar-frantcuzin-ot-lion-667306.html", "text": "Снимките, които измамникът Спас Василев използва за фалшивия профил във фейсбук \"Александър Николов\", са взети от регистрацията в същия сайт на млад французин от Лион.Мъжът се казва Александър Мартинез, а в профила си в социалната мрежа пише, че живее във френския град, предава бТВ.Французинът е обявил, че работи за \"Еър Франс\".Днес ГДБОП заключи фалшивия профил на Василев. На водещата снимка на страницата му има съобщение, на което пише, че страницата е иззета от ГДБОП-МВР, защото е използвана за престъпления.Полицията вчера задържа измамникът, който завлече хора с хиляди левове, благодарение на обещанията се за евтини самолетни билети.Василев е родом от Кочериново и е обявен за общодържавно издирване през 2012 г., а през 2016 г. по искане на Софийска районна прокуратура е пуснат за издирване в Шенгенската информационна система.Той е обвинен за измама по дело от 2012 г. във Варна за 490 лв. Срещу него има започнати разследвания в София, Благоевград, Дупница и Варна, като нито едно от тях не е било прекратено, а само тези от Благоевград и Дупница са срещу неизвестен извършител. Разследването, за което е задържан Василев, е от Варна.Разследванията срещу задържания ще бъдат обединени в едно дело и прокуратурата в понеделник ще поиска от съда той да остане за постоянно в ареста.", "date": "2017.10.14", "title": "Мъжът от снимките на Спас-Александър - французин от Лион"}
{"url": "https://offnews.bg/temida/pribraniat-za-prikrivane-na-alo-izmamnitci-politcejski-nachalnik-ostav-667312.html", "text": "Пловдивският окръжен съд остави в ареста началника на сектор „Охранителна полиция“ в 3-то Районно управление на МВР в Пловдив Стоян Павлов, предаде агенция „Фокус“.Той е обвинен за вземане на подкуп за покриване на телефонни измамници.Според съдията има опасност Павлов да се укрие, да извърши друго престъпление и да въздейства върху свидетелите по делото, ако бъде пуснат от ареста. Той взел подкупа пред сградата на районната управление, където работи.Заместник-началникът на Трето районно управление, по-известен като Пaлата, беше задържан от служители на Вътрешна сигурност преди два дни. Арестът дойде броени дни след серия телефонни измами в Пловдив.Заради тях за седмица десетина възрастни жители на града бяха \"ужилени\" със 70 хиляди лева. Разследването по случая продължава.При акция на полицията преди няколко дни бяха задържани шестима телефонни измамници, от които двама остават в ареста.Стоян Павлов дълги години е бил служител на сектор \"Издирване\", след това е прехвърлен в Трето районно.През 2012 г. работи като районен инспектор. По това време са запалени двата автомобила на семейството му.", "date": "2017.10.14", "title": "Прибраният за прикриване на ало измамници полицейски началник остава в ареста"}
{"url": "https://offnews.bg/sviat/dzhefri-saks-evropa-plati-tvarde-visoka-tcena-za-vojnite-na-sasht-667310.html", "text": "Джефри Сакс, американският икономист, директор на Института за Земята в Колумбийския университет и един от най-младите икономически професори в историята на Харвард, бе гост на . По време на речта си той бе категоричен: Европа не работи добре, разликата в стандарта между Северната и Южната част на Европейския съюз е твърде голяма. Изоставащите страни имат нужда от устойчиви политики, които да лежат на принципите на социалната демокрация, а не либерализиране на пазарите. За да се справи с бежанската криза, Съюзът трябва да подкрепи страните, от където идват най-много мигранти. В речта си той бе остър - с приемането на огромния брой бежанци европейските граждани са платили \"твърде висока цена за войните, водени от САЩ в Близкия Изток\".\"Европейският съюз не работи добре. Южна и Източна Европа не функционират като Севера. Южната част на континента е в криза, Източна Европа е много по-бедна, с изключение на някои страни като Братислава и Полша - тя е в по-добро състояние от преди 25 г., но в Румъния и България ситуацията е много по-сложна\", каза Сакс, \"Австрия, Германия, Холандия, Норвегия - това са страни, които са създали институции, уловили духа на социалната демокрация, като са осигурили безплатно образование, здравна грижа, подкрепа при майчинство. Това изгражда едно достойно общество\".Според професора, за да догонят Севера, изоставащите страни трябва да се стремят към иновации и динамика, инвестиции в образованието и науката: \"Голямата разлика между Северна и Южна Европа не се състои в това коя икономика е по-либерална, а в това къде университетите си сътрудничат с производството\", заяви ученият, \"в Северна Европа нещата се развиват много добре, социалната демокрация върви ръка за ръка с техническите иновации. Повече от 4% от БВП на страните там се инвестира в научна дейност\".\"В Централна и Източна Европа образованието не е достатъчно, няма климат за нови дружества, а либерализацията на пазара не е решение на този проблем. Европа се нуждае от технологични иновации. Тя може да достигне това посредством множеството си университети и именно в тях се корени красотата на Стария континент\", допълни той.\"Един от големите проблеми на Европа е конкурентоспособността и по отношение на технологиите на световно ниво. Трябва да сме много интелигентни, когато използваме технологии. Европа има нужда от технологична политика, тук няма световни лидери по технологии - вижте Google, Amazon, Alibaba - те не са европейски\", заяви професорът.Друго от големите предизвикателства, пред които Европа е изправена, е преодоляването на бежанската криза. С идването на огромен брой мигранти се промени облика на Европа, на преден план бяха зададени въпросите за идентичността на страните.\"Крайно десните популистки партии набраха сила в тези условия, но те са добри само за нацията, не и за мигрантите\", каза Сакс и заяви, че левицата трябва да намери изход от ситуацията. Според него политиката, която ще разреши проблема с постоянно прииждащите бежанци, не лежи в това да отворим вратите си широко за тях, \"защото още на следващия ден пред тях ще застанат милиарди\".Според него трябва да се създаде план за една устойчива политика, която да работи в полза на гражданите на страните, откъдето идват най-много хора:\"От къде идват бежанците - от страни, в които САЩ води войни. Това почти никой не го казва. Общото между всички бежанци е ЦРУ, което подклажда войните. В това отношение САЩ са подпомогнати от Франция и Великобритания - от стария и от новия империализъм\", остър бе Сакс.\"Европа плати висока цена за американските войни. Искам да съм ясен - без значение дали харесвате Асад, питам защо той трябваше да бъде изгонен от власт? За всичко това Европа плати много висока цена през 2011 г. Саудитска Арабия и Щатите се съюзиха, свалиха Асад и какво стана - Европа се изправи пред най-голямата бежанска криза, а това подхрани популистите\", заяви професорът в един от най-престижните университети в света.Сега Европа се нуждае от собствена външна политика и политика за сигурност, зави той.\"През 1950 г. населението на Европа е около 700 млн. души. В Африка и Близкия Изток - 350 млн., т. е. две пъти повече. Близо 70 г. по-късно Европа пак е 700 млн., а съседите и са милиард и половина. Увеличаването на растежа на населението в Европа е нулево, което усложнява нещата. В момента Европа има реален интерес в Африка да има икономическо развитие, а в Близкия Изток - мир\".\"Само 25 на сто от момичетата в Африка ходят на училище, а повечето от тях раждат по 5 и повече деца\". Според Сакс, ако повече от жените в Африка ходеха на училище, нямаше да раждат толкова деца\". Той допълни, че иска да се създаде специален европейски фонд за гимназиално обучение в Африка.\"Можем да изградим бъдещето с инвестиции, не със съкращения. Не се отказвайте от данъците, но инвестирайте в нови технологии, те са особено важни за Централна и Източна Европа\", завърши речта си Сакс.", "date": "2017.10.14", "title": "Джефри Сакс: Европа плати твърде висока цена за войните на САЩ"}
{"url": "https://offnews.bg/politika/edva-4-glasa-spasiha-ninova-ot-blamirane-na-plenuma-na-bsp-667307.html", "text": "Едва 4 гласа спасиха Корнелия Нинова от бламиране на днешния Национален съвет на БСП.В началото на пленума бившият червен депутат Димитър Дъбов предложи от дневния ред да отпадне точката за свикване на заседание на 49-ия Конгрес на партията на 28 октомври.\"За\" предложението на Димитър Дъбов гласуваха 50, \"против\" бяха 54, а двама се въздържаха.Нинова реагира с думите: \"Да не използваме процедурни хватки, прегласувания и т. н., по въпроси, които са изключително важни: председателство на Съвета на ЕС, бюджет, антикорупционно законодателство.\"Защо сега се чуха въпроси: Сега, защото времето чука на вратата. Следващия месец ще се приеме бюджетът и ще се води дискусията по антикорупционното законодателство и ще се гласува. Сега, защото от първи януари започва председателството. Политики няма и ние сме призвани да дадем и тази алтернатива. И защо Конгрес - защото от вас знам и съм чувала много упреци напоследък, че сме се затворили в дискусията и решенията си в себе си, че ИБ налага на Националния съвет темите и въпросите, че не сме парламентарна партия и ПГ изпълнява политически решения. Също от вас съм чувала, че не сме ангажирали партийните структури с тези въпроси, че не е обсъждано в партията, заяви Нинова.Все пак Конгрес ще имаКакъв по-добър отговор на тези аргументи, освен най-високият форум на партията – Конгрес. Нека да разширим, нека да не сме ние – Изпълнителното бюро, и ние – Националният съвет, единствените хора, които решаваме тези изключително важни теми на България. Нека да ангажираме цялата партия. Конгресът представлява структурите в цялата страна. Да се чуе мнението и на тези хора. Може ние тук да не сме прави, може партията да ни каже нещо друго. Не разбирам аргументите – това не са теми за Конгрес, обърна се към съпартийците си тя.В събота следобед пресцентърът на Столетницата съобщи, че Националният съвет на БСП е взел решение да бъде проведено заседание на 49-ия Конгрес на партията на 28 октомври.Дневният ред на заседанието ще е: БСП ще иска Конституционният съд да се произнесе за оставката на Делян ДобревПГ на „БСП за България“ ще внесе жалба в Конституционния съд по повод оставката на Делян Добрев. Редица конституционалисти твърдят, че оставка не се гласува, констатира се само дали е дадена доброволно, но те нагазиха и Конституция, и закони, и оставиха Делян Добрев в парламента, именно за да запазят шайката, за да не тръгне, че следват и други, обяви на днешното заседание на Националния съвет на БСП Нинова.Нека Конституционният съд да се произнесе. Ние питаме: Има ли теоретична опасност оставането на Делян Добрев в парламента, в нарушение на Конституцията, да доведе до много тежки последици, защото той и в момента гласува законите на страната? Ако КС се произнесе, че мястото му не е там - какви са последиците за парламентаризма, за държавата, за хората, които тези закони засягат? И това не е битов въпрос. Това е въпрос на държавност и този въпрос отива на БСП, аргументира се Нинова.", "date": "2017.10.14", "title": "Едва 4 гласа спасиха Нинова от бламиране на пленума на БСП"}
{"url": "https://offnews.bg/112/peshehodetc-na-am-struma-zagina-blasnat-ot-kola-667317.html", "text": "Пешеходец е починал на място след удар от лек автомобил на 23 км на АМ „Струма“ в посока Дупница. Инцидентът е станал около 21.00 часа на 13 октомври. Самоличността на пешеходеца не е установена. Водачът на лекия автомобил не е употребил алкохол.Образувано е досъдебно производство. Разследването по случая продължава, съобщиха от МВР, цитирани от \"Фокус\".", "date": "2017.10.14", "title": "Пешеходец на АМ Струма загина, блъснат от кола"}
{"url": "https://offnews.bg/sviat/samolet-se-razbi-v-okeana-do-kot-d-ivoar-naj-malko-4-sa-zaginali-667308.html", "text": "Четирима молдовски граждани загинаха и двама бяха ранени, след като транспортен самолет с витлов двигател се разби край бреговете на Абиджан, главния град на Кот д'Ивоар, предаде Ройтерс, цитирана от БТА, като цитира министъра на сигурността на страната Сидики Диаките.Четирима френски граждани също оцеляха при катастрофата, но са ранени, добави министърът пред медиите. Няколко източници от силите за сигурност на Кот д'Ивоар заявиха, че пострадалите са френски войници.Общо на борда е имало 10 души. Самолетът е бил нает от френската армия в рамките на антитерористичната операция \"Бархан\" в Сахел. Френската база в Абиджан служи за логистична подкрепа на операцията, чието ръководство се намира в Нджамена.Говорителят на френския военен контингент в Кот д'Ивоар лейтенант Вилен съобщи, че самолетът е пренасял френско военно оборудване, но не беше в състояние да потвърди броя на загиналите или на пътниците. Той уточни, че пострадалите са отведени за лечение във военния лагер Пор Буе в Абиджан.Самолетът се разбил в океана малко след излитане от международното летище в Абиджан, при силна буря. Според източник от местните сили за сигурност машината е катастрофирала при опит за приземяване.", "date": "2017.10.14", "title": "Самолет се разби в океана до Кот д'Ивоар, най-малко 4 са загинали"}
{"url": "https://offnews.bg/sviat/zemetresenie-sas-sila-4-5-po-rihter-raztrese-gartcia-667309.html", "text": "Земетресение със сила 4,5 по Рихтер разтресе Гърция днес около 11:55 часа.Епицентърът на земетресението е регистриран на 10 км от Лерин, на 21 км от Битоля и на 129 км от Скопие, предаде \"Фокус\".Дълбочината му е била 10 км.", "date": "2017.10.14", "title": "Земетресение със сила 4,5 по Рихтер разтресе Гърция"}
{"url": "https://offnews.bg/tenis/sharapova-na-final-za-parvi-pat-ot-2-5-godini-667304.html", "text": "Бившата номер 1 в света Мария Шарапова победи с 6:3, 6:1 поставената под номер 3 в схемата на турнира в китайския град Тянцзин - Шуай Пън.Рускинята, която спечели срещу защитаващата титлата представителка на домакините за час и 20 минути, ще играе на финал срещу Арина Сабаленка, след като тенисистката от Беларус се наложи с 6:1, 6:3 за 60 минути срещу италианката Сара Ерани. Шарапова спечели по два пробива в двата сета и не допусна загуба на гейм при собствен сервис, за да се класира на финал от турнирите на WTA за първи път от две години и половина насам.За последно тя игра за титла през месец май 2015-а година в италианската столица Рим, където спечели срещу испанката Карла Суарес-Наваро.Междувременно стана ясно, че през следващата седмица Шарапова ще играе на турнира за Купата на Кремъл в Москва, съобщи официалният сайт на състезанието. Тя ще се включи в битката за трофея на турнира в руската столица за първи път от 2007 година, като ще участва с “уайлд кард”.", "date": "2017.10.14", "title": "Шарапова на финал за първи път от 2,5 години"}
{"url": "https://offnews.bg/sviat/ispania-poema-kontrola-nad-katalunia-ako-ne-poluchi-iasen-otgovor-za-667318.html", "text": "Правителството на Испания ще поеме контрола над Каталуния, ако регионалният лидер Карлес Пучдемон отговори твърде неясно на въпроса на Мадрид дали е обявил независимост от Испания, заяви испанският вътрешен министър Хуан Игнасио Соидо, цитиран от Ройтерс и БТА.Във вторник вечерта Пучдемон обяви независимост, но в следващите секунди отложи влизането й в сила и призова за преговори с Мадрид за бъдещето на Каталуния.Испанският премиер Мариано Рахой му даде срок до понеделник да изясни позицията си и до вторник да промени решението си, ако настоява за отделяне. Той заплаши, че ще преустанови автономията на Каталуния, ако Пучдемон избере независимостта.\"Отговорът трябва да е недвусмислен. Той трябва да каже \"да\" или \"не\" \", заяви Соидо за радио Копе.\"Ако отговори двусмислено, това означава, че не иска диалог и тогава испанското правителство ще трябва да предприеме действия\", предупреди вътрешният министър.Пучдемон, който води консултации с каталунски партии за отговора си, е изправен пред дилема. Ако каже, че е обявил независимост, испанското правителство ще се намеси. Ако каже, че не я е обявил, крайнолявата каталунска партия \"Кандидатура за народно единство\" (CUP) вероятно ще оттегли подкрепата си за неговото правителство на малцинството, отбелязва Ройтерс.", "date": "2017.10.14", "title": "Испания поема контрола над Каталуния, ако не получи ясен отговор за независимостта и в понеделник"}
{"url": "https://offnews.bg/futbol/ventci-stefanov-napadna-domuschiev-kogato-slavia-beshe-shampion-ti-p-667301.html", "text": "Президентът на Славия Венцеслав Стефанов подкрепи Наско Сираков в атаката му срещу собственика на Лудогорец Кирил Домусчиев.Припомняме, че преди дни Сираков пусна остра декларация срещу Домусчиев в отговор на негов коментар, че не одобрява негова евентуална кандидатура за шеф на БФС. В нея Сираков се обръща към него с думите \"Кирчо от Делиормана\" и намеква за купени първенства. Венци Стефанов добави още колорит по темата.\"Преди време имах честта да говоря с Краля Слънце (б.р. Кирил Домусчиев), но сега явно нямам тази чест. Дебело искам да подчертая, че той е главният виновник в българския футбол да не се дава шанс на младите. Той е главният виновник да играят толкова много чужденци.Той прави бразилците българи като за добро утро. Тогава, когато ние бяхме шампиони (б.р. Славия през 1996 г.), Кирчо правеше платненки. Нищо че сега е милиардер от кредити\", каза Стефанов пред БГ Он Еър.Наско Сираков също доизясни гневната си позиция.\"Всеки греши, само Кирил Домусчиев е перфектен. Хубаво е хората да имат някакво усещане. Той винаги говори като последна инстанция по всякакви въпроси. Очаквам да се появи и в \"На кафе\" при Гала да обясни как се пържат яйца на очи най-правилно\", каза Сираков, цитиран от \"Тема Спорт\".", "date": "2017.10.14", "title": "Венци Стефанов нападна Домусчиев: Когато Славия беше шампион, ти правеше платненки"}
{"url": "https://offnews.bg/obshtestvo/arestuvaha-brat-na-deputat-ot-bsp-po-vreme-na-aktcia-za-reket-i-narkot-667319.html", "text": "Арестуваха в Русе бизнесменът Илия Стоилов - брат на депутата от БСП Георги Стоилов.Арестът идва в деня, в който ГДБОП и жандармерията влязоха в заложната къща, заведенията и офисите на брата на политика. Открити са наркотици.Акцията, която е под ръководството на Специализираната прокуратура, е срещу организирана престъпна група за рекет и разпространение на наркотици, предаде .Над десет души са задържани до момента в Русе.По-рано днес пред Нова телевизия депутатът Георги Стоилов потвърди, че знае за акцията, но заяви, че с брат си не се е чувал от месец и не знае да има някакви проблеми в бизнеса.", "date": "2017.10.14", "title": "Арестуваха брат на депутат от БСП по време на акция за рекет и наркотрафик"}
{"url": "https://offnews.bg/112/aktcia-na-gdbop-v-zavedeniata-na-brat-na-deputat-ot-bsp-667295.html", "text": "В Русе ГДБОП и жандармерията влязоха в заложната къща, заведенията и офисите на Илия Стоилов - брат на депутата от БСП Георги Стоилов.Акцията, която е под ръководството на Специализираната прокуратура, е срещу организирана престъпна група за рекет и разпространение на наркотици.Десет души са задържани до момента в Русе.Продължават следствените действия и към момента. Най-рано утре ще можем да дадем повече информация, включително и за самоличността на лицата, които са обвинени в организиране, ръководене и участие в организираната престъпна група, заяви пред агенция Фокус говорителят на главния прокурор Румяна Арнаудова.Илия Стоилов се появи за малко пред едно от заведенията си, но отказа коментар, съобщава bTV.Пред Нова телевизия депутатът Георги Стоилов потвърди, че знае за акцията, но заяви, че с брат си не се е чувал от месец и не знае да има някакви проблеми в бизнеса. ", "date": "2017.10.14", "title": "Акция на ГДБОП в заведенията на брат на депутат от БСП"}
{"url": "https://offnews.bg/obshtestvo/aleia-na-ptitcite-otkrivat-v-borisovata-gradina-dnes-667168.html", "text": "Алеята покрай стадион \"Българска армия\" в Борисовата градина от днес се превръща в \"Алея на птиците\", откриването й е в 11 часа. На нея ще има табели, които разказват за най-любопитните навици на пернатите в парка, а децата ще се научат как се прави хранилка с подръчни материали. За участие са поканени всички деца (и техните родители) на възраст между 3 и 12 години, като единственото условие за участие е всеки да си донесе празно пластмасово шише и 2 молива, съобщи Столична община. Специалистите от Българското дружество за защита на птиците ще покажат на малките посетители как се прави хранилка с подръчни материали. Затова всеки от тях трябва да донесе празно пластмасово шише и 2 молива, поясниха организаторите.В рамките на инициативата ще бъде обособено и място, на което всеки желаещ, ще може да опита да нахрани сам, от ръката си, птица в парка.Събитието е част от кампанията на Столична община за отбелязване на 135 години от създаването на най-големия парк в София.", "date": "2017.10.14", "title": "Алея на птиците откриват в Борисовата градина днес"}
{"url": "https://offnews.bg/nashite-avtori/da-popravish-pokriv-razkaz-ot-zdravka-evtimova-667292.html", "text": "През този октомврийски ден валя много дъжд и покривът протече над главите им. Ана сложи два легена, но прокапа на още едно място. Тогава Лазар излезе и тя дори не се запита къде отива, не се замисли - и друг път беше правил така. След час-два, дори три, се връщаше – мрежата увиснала към обувките му - евтини колбаси, няколко яйца и хляб. Тя сготвяше нещо набързо. Обичаше аромата на кухничката, където дъждът не успяваше да се промъкне, и фурната, колкото и немощна да бе, стопляше мястото. Беше хубаво, Лазар сам бе монтирал шкафовете – толкова изгодна промоция - да се чуди човек как ги бяха пуснали в магазина.Изчете час, втори, телевизорът започна да разказва последните тъмни новини. Лазар не дойде. В хладилника, който бяха купили от магазина „Втори живот за техниката“, го чакаше прекрасна купа с печени чушки и последното парче сирене. Беше топло, още валеше, любимият ден на дъжда е събота. Лазар не се върна през нощта. Ана го търси по телефона - може би седем, но по-вероятно двайсет и седем пъти. Той не се обади. По дяволите тази батерия, пак беше паднала. Живееха заедно от две години.- Ти си най-добрият ми приятел – казваше му често Ана, той дори не се усмихваше, неговата тишина беше нощ, в която узрява кръвта, мека и топла като шал.Лазар не се появи и на следващия ден, не се обади.Ана звъня на всичките му приятели, в службата му, ходи да разговаря с колегите му, но никой не можа да й каже къде бе заминал той. В неговата част от гардероба ги нямаше ризите, нямаше пуловерите, бельото. Какво се случва – питаше се Ана. Втресе я. Успя да поспи час. Събуди се сред плътен кошмар.Обади се на госпожа Терзиева, майката на Лазар, но госпожата не вдигна телефона си. Още в самото начало госпожата бе споменала, че на сина й ще му бъде тежко – нелош, защо да не кажем блестящ архитект, с момиче, което - защо пък да го крием - е мерна единица на посредствеността. Ана позвъни още веднъж на госпожа Терзиева. В спомените й тази жена се усмихваше по някакъв изпълнен със северен вятър начин. Въпреки това, Ана отиде до апартамента на семейство Терзиеви.Госпожа Терзиева отвори вратата на апартамента – Ана бе влизала тук само веднъж, когато се бе родила забележката за нелошия, защо да не кажем блестящ архитект Лазар.Госпожа Терзиева видя Ана, остави вратата полуотворена, очите й прескочиха посетителката, която я бе обезпокоила, преминаха през нея като през парчета натрошено стъкло, съвсем прозрачно и безинтересно. Вратата остана да зее - уста на гладна риба - около пет минути или може би пет века. Погледът на госпожа Терзиева продължи да плува свободно и с лекота през парчетата стъкло, в които се бе превърнало лицето на Ана. След това домакинята, недосегаема в зеления си домашен халат, затвори плътно вратата. Не я тръшна, не я блъсна, леко я плъзна, елегантно като зелен халат. Ана замря с отворена уста, гладно шаранче, увиснало на ръждивата кукичка на страха. След минута дойде на себе си, затисна с юмрук звънеца, завика:- Госпожо Терзиева…Лазар го няма. Излезе. Къде е? Госпожо Терзиева. Ако знаете... Моля ви. Страх ме е. Може да се е случило нещо. Къде е…Вратата замръзна, спокойно, стабилно затворена. Госпожа Терзиева не отговори. Ана заблъска стената. Кресна:- Случило се е нещо… Моля ви - но всъщност нямаше сили да крещи. От съседния апартамент на петия етаж се показа човек, който се удиви:- Как се е промъкнала дотук, по дяволите. Някой не е заключил входната врата. Къде е тая полиция, че не идва да я прибере?Полицията не се появи бързо, но все пак дойде.- Никого не можеш да накараш насила да се върне – отбеляза един от униформените и препоръча на Ана: - Стига - но тя без друго бе млъкнала.Без да усети, беше дошъл следващият ден, неделята, дъждът беше престанал, но тя не знаеше това, защото в единствената стая още стояха трите легена, в които примигваше дъждовна вода. Не разбра как е дошло 21-во число – денят за плащане на наема, нямаше значение дали е януари, или март, легените продължаваха да стоят на местата си. Не бе усетила, че е паднала слана и отново вали. Октомври е месец, известен с непостоянните си дъждове, сигурно затова краката и главата й постоянно бяха мокри. По едно време, когато се оказа, че шефът на рекламната агенция я уволнява, тя си припомни, че трябва да плати на хазайката, но не се сещаше за какво точно. Не знаеше къде започва денят и къде свършва нощта, изгуби телефона си и когато баба й потропа на вратата на гарсониерата, Ана заспа, докато се люшкаше към вратата да й отвори. Майка й живееше в Испания, баща й в Глазгоу - Ана не позна баба си, нито я интересуваше къде е Испания и кой живее там. Беше забравила, че някъде на света има град Глазгоу. Помнеше, че каза \"Здравей\" на някого. Беше гладна, но не го знаеше.- Слушай… човек е роден да даде плод преди да си отиде. Така няма да изчезне и ще го има на земята много след като го заровят. Разбираш ли – каза баба й. - Аз когато си замина, ти ще си в тоя град, ти ще виждаш улицата и котките вместо мене. Разбираш ли. Трябва да направиш така, че никога да не изчезнеш от света.- Добре – каза Ана.- Трябва да срещнеш някого. – Не. Сега не можеш. Тежиш колкото една тенджера фасул.Ана не знаеше кога двете се бяха преместили в гарсониерата на баба й, помнеше единствено парите за наема, влажни от пот банкноти, които хазайката й прибра, навъсена, че ги получава с такова грозно закъснение.После Ана срещна, но не помнеше точно кого.Не успя да научи името му няколко седмици.- Когато не можеш да запомниш къде живееш, в ума ти има само едно име – реши баба й. - Трябва да работиш. Работи нещо тежко, нещо много трудно, че да избягаш от името, което не можеш да забравиш. Разбираш ли?Ана не разбираше, но работеше. Стана учителка в училище на час и половина с метрото от гарсониерата на баба й. Мястото бе стояло вакантно повече от месец. Преподаваше английски език на петокласници, в две школи обучаваше гимназисти да пишат есе. След месец, или може би два, дори три – въобще не я интересуваше точно кога бе станало това – Ана се премести в къщата на човека, чието име нямаше никакво значение за нея.Когато се прибереше от работа, започваше да готви. Миризмата на супата, която приличаше на есен, я успокояваше. В хладилника имаше винаги много неща, рафтовете се огъваха като струни на китара под тежестта на продуктите - месо, шунка, сирене, млека и какво ли не. Понякога, твърде рядко, тя се удивляваше, че е така. С Лазар бе свикнала хладилникът да мълчи загадъчно, празен, леден. Но каква радост беше, когато Лазар се прибираше в гарсониерата с протеклия покрив. Двамата сядаха, мълчаха щастливо, тя виждаше профила му в чая, в блясъка на лампата, в ъглите, красив профил, който я я превръщаше в слънчев лъч. За да избягаш от името, което не можеш да забравиш, не трябва да работиш нещо непоносимо тежко. Трябва да помниш. Да оставиш в кръвта си профила от лунни лъчи, дори ако пълнолунието е затворена врата за тебе. Забрави госпожа Терзиева и вратата на апартамента й. Връщай се към шума на неговите стъпките, шепа ноти от весела песен, която октомври е изпял за тебе. Помни ги. Помни ги.Но тежката работа помагаше. Жилището на човека, който я беше приютил, всъщност апартамент в краен квартал, беше мрачно, обзаведено с евтини, очукани мебели. Тя смътно си спомняше, че бе срещнала този човек на опашката за плащане на телефона. Не й достигнаха 28 стотинки, той беше след нея й и ги даде. Непознатият беше мълчалива върлина, тъмна коса, тъмни очи, които Ана забеляза след няколко седмици, може би месеци. Двамата мълчаха, това я успокояваше, вслушваше се в звуците на вечерта – супата къкреше на печката, миризмата на печените картофи във фурната й бе приятел. Постепенно къщата започна се научи да свети. Ана обичаше да наблюдава как изпод пръстите й предметите блестят от чистота, прозорците, вероятно немити години, грейнаха, мивката се събуди и водата в нея запя.- Купи мушама – поръча на мълчаливеца тя.Старата беше толкова грозна, можеше да избоде очи.- Купи килимче за пода в коридора. Купи си риза - но той не разбираше от ризи. Двамата отидоха заедно. Купиха риза, мушама, купиха пуловер и обувки.- Купи машинка за подстригване.Ана започна да го подстригва. Косата му беше гъста, плътна. Докато машинката жужеше в ръцете й, двамата мълчаха. Мълчаха, докато се хранеха.- Купи боя да боядисаме стените.Той не разбираше от бои, от нищо не разбираше и отиваха двамата. Не се държаха за ръце, не се гледаха, любовта се случваше съвсем незабележимо, обикновено, Ана не я помнеше. Човек трябва да даде плод, за да го има и когато затвори света след себе си. Трябва да остави млади очи, за да не угасне в залеза неговата пътека. Но в ума на Ана плуваше луната и я водеше към тънък профил, който я беше превърнал в най-щастливата глътка въздух в града. С човека, който нямаше значение за нея, защото бе по-висок от името си, не приказваха за залези и утрини, беше важно да изберат боята за стените – млечно-жълта - цвят, който довеждаше за Ана юли в тясната стая. Смениха паркета. Високият беше инженер по някаква химия – органична или може би неорганична, но работеше като охранител на казино и вземаше малко пари. Тя в училището също вземаше малко.Косата му растеше като луда и се налагаше често да го подстригва. Лицето му, мургав следобед в края на октомври, я чакаше, спокойно под острата брада. Подстригваше го грижливо. Искаше й се да стои така в тишината на гъстата вечер, с тая бодлива коса, която превръщаше мълчанието му в есен. Човекът умееше да мълчи. Само веднъж каза нещо неочаквано.- Никога…- изкашля се Ивелин. Накрая Ана все пак запомни името му, но не се обръщаше към него по име, защото не го харесваше. Ивелин - в силистренско много мъже се казвали така. – Никога не съм… - повтори Ивелин от Силистра и косата му се сгъсти още повече. Ана беше забелязала, че хората, които живеят до река, до голяма вода, мълчат като водата – дълго и дълбоко. – Знаеш ли – каза човекът от силистренско Ивелин. – Никой не ме е обичал като тебе.Навън зад блоковете се разхождаше октомври. Сред капризните дъждове се промъкна слънцето, страхливото хвърчило на есента. Ана не погледна Ивелин. Той отново бе изпаднал в голямото си мълчание, в голямата вода.– Никой... – слънцето се удави в облаците. – Никога досега – равният му глас угасна като въглен под дъжда.Ана продължи да го подстригва внимателно, трудно е човек да се справи с такава свирепа коса. Невъзможно дори.- Трябва да купим покривка за масата – каза Ана.Есента продължи да пълзи към зимата, влажна, сприхава, нетърпелива да напердаши с порой града. Учениците от петите класове бяха шумни, родителите искаха сто неща на родителските срещи, Ана преглеждаше тетрадки, облаците крачеха край нея. Студът дойде, но тя беше свикнала с него, вятърът я успокояваше. Мисълта, че трябва да изчисти хола и да сготви нещо за вечеря беше добра утеха. В неделя щеше да отскочи до баба си, защото никой – нито от Испания, нито от Глазгоу, не се обаждаше на старата жена.Вървеше по улицата, кафява като небето. Като стара обувка беше кафява тази улица. Вкъщи в хладилника имаше кашкавал, мляко и хляб. Имаше всичко.- Здравей – догони я един глас. Тя замръзна на място. Невъзможно бе да пристъпи напред. Тетрадките на петокласниците започнаха да туптят в чантата й. Като дете беше уловила къртица, бе я задържала в ръка. Така туптяха тетрадките на петокласниците – като сърцето на тази къртица в ръката й. – Здравей – повтори гласът, потъвайки в тетрадките на дъното на чантата й. – Преди да тръгна забелязах, че покривът в квартирата ни тече. Колко легена беше сложила… Два или три?Студеното пладне настръхна. Пред очите й се плъзна, лек като лунни лъчи, тънкият профил. Наоколо нямаше луна.- Какво ще правим през зимата? – попита я профилът.Ана не отговори. Беше се научила да стои тихо и чисто в мълчанието на високия човек от Силистра.Силистра мълчеше през есента.- Да оправя ли покрива? – попита изтънелият профил и на небето, посред бял ден, напук на облаците, се показа луната.После заваля сняг.", "date": "2017.10.14", "title": "Да поправиш покрив: разказ от Здравка Евтимова"}
{"url": "https://offnews.bg/futbol/natcionalen-selektcioner-hvarli-ostavka-667296.html", "text": "Селекционерът на юношеския националния отбор  на България Викторио Павлов подаде оставка след загубата с 0:3 от Ейре във Велико Търново.Това бе второ тежко поражение в квалифакциите за Евро 2018 за \"трикольорите\", след като на старта отстъпиха и пред Украйна със същия резултат. По този начин отборът ни се прости с шансовете за класиране на първенството. “Ирландците спечелиха, защото са по-добри. Надиграха ни по всички показатели, не само физически. Това са възможностите на нашите момчета. За жалост оставаме си в българската действителност. Виждаме, че сме далеч от истинския футбол. Отстъпваме във всичко, не само физически – технически, тактически.Най-лесно е сега да търсим причините. Главната причина съм аз. Този отбор в последно време е поставен под огромно напрежение. Постоянно се говори против него, треньорът не бил за тази възраст. Ще ги успокоя всички, че аз си тръгвам след третия мач. Отборът ще продължи да се готви при друг треньор. Аз не съм човек, който се предава, но при такова напрежение...Децата губят увереност, нямат самочувствие. Постоянно ги плюят по медиите. Треньорът бил слаб. ОК, треньорът е слаб, признавам си. Затова аз си тръгвам, оставям децата да изиграят третия мач за себе си. Казах им в съблекалнята, че днес им показаха как се играе футбол, че сме много далеч от истинския футбол. В националните отбори треньорите разполагат с 10 дни. За 10 дни ние не можем да направим чудеса. Независимо дали ще съм аз, Антони Здравков или Петър Хубчев. За 10 дни не можем, които и да са футболистите. Явно нещата идват отдолу и не можем да поправим грешките толкова бързо, но вината е изцяло моя и аз си я понасям.Не можах да накарам момчетата да повярват в себе си. За жалост отстъпваме във всичко и това се вижда на терена. За жалост децата ни растат в такива времена. Не можем да създадем ситуация, не можем да се надборваме, не можем да се надиграваме, да се надтичваме. Тази подготовка аз за 10 дни не мога да я направя, но пак казвам, аз съм главният виновник отборът да изглежда по този начин.Приемам критиките, но нека оставим децата в последния мач да играят за себе си. Сега този национален отбор приключва, отпадаме, но аз се надявам нататък, когато тези момчета влязат в другата възраст, да докажат, че аз съм бил проблемът“, коментира Викторио Павлов.", "date": "2017.10.14", "title": "Национален селекционер хвърли оставка"}
{"url": "https://offnews.bg/nashite-avtori/lia-mladata-hudozhnichka-koiato-izbra-london-i-obeshta-da-se-varn-667229.html", "text": "Тя е от поколението, за което общуването чрез технологиите е ежедневие и дори една бъдеща възможност за телепортация не би я смутила. Въпреки младата си възраст, Лиа носи съзнание на човек, дълго мислил върху въпросите на реалността и ето че днес – когато изучава Живопис в University of the Arts в Лондон – тя обещава да се върне в България и да работи за подобряването на живота в страната.„Навремето хората са пътували толкова много часове до морето! А последния път, когато бях дошла тук, тръгнах от България сутринта и малко по-късно същия ден бях на работа в Лондон“, казва тя по повод на тази абстракция разстоянието между континенти и държави.Освен това Лиа, която е само на двадесет години, вече е открила своето призвание. Заниманието, което е избрала за себе си – или пък то я е открило – и което осмисля пътя и делата й, е рисуването.Един ярък спомен от детството я връща в детската градина – от тогава датира и желанието й да рисува. Все още дете, тя нарисувала принцеса с ярък оранжев фон. И в онзи момент си казала: аз много обичам да рисувам, искам да рисувам до края на живота си, искам да бъда художничка! Когато дошло лятото, Лиа разговаряла с по-голямата си братовчеда, която я попитала каква иска да стане, когато порасне. Отговорът бил категоричен: искам да стана художничка. Това е първото осъзнато желание, дошло едва на пет- или шестгодишна възраст; и въпреки че никой в семейството не се занимава с рисуване, основите са положени.Вече като ученичка Лиа прекарва летните си ваканции при баба и дядо в Исперих, където времето минава в щури игри и приключения с братовчедките и брат й. Играят на криеница, на стражари и апаши и ядат сладолед на воля, тъй като – мечтата на всяко дете – баба й и дядо й по онова време продавали сладолед. Бабата на Лиа все им карала, тя се притеснявала, че ще ги заболи гърлото от толкова сладолед, но децата едва ли са били толкова покорни… Когато поотрастват малко, започват да бягат; дядо им все им криел обувките, но Лиа бягала боса през прозореца. „Много мили спомени имам от тогава. Радвам се, че тези неща са ми се случвали“, казва тя днес. Няма да забрави и времето сред природата, което като по-малка прекарва с родителите си. Често отсядали във вила в село Глогино, в Родопите, и Лиа се разхождала съвсем спокойно из гората и долините. „Родителите ми са ми давали увереност и спокойствие, че няма нищо страшно в природата“, спомня си тя.Лиа Иванова завършва 120 ОУ „Г. С. Раковски“, където рисува много повече, отколкото в следващия гимназиален период, в който момичето ще търси себе си. Посещава курсове по рисуване и се подготвя за кандидат-гимназиален изпит. Но тогава – както се случва с много млади хора – тя се повлиява от родителите си и от обществото, което много осезаемо повтаря: „да, ти имаш талант, обаче трябва да измислиш нещо по-практично, с което да се занимаваш“. И Лиа започва да учи в Софийска гимназия по строителство, архитектура и геодезия „Христо Ботев“, в специалността „Градинарство и паркостроителство“. Прави го с идеята, че в тази специалност също има рисуване и ще бъде нещо и арт, и близко до практиката, и донякъде обещаващо реализация. „Разбира се, то не е свободно рисуване, но както и да е… Всъщност много време бягах от рисуването, избягвах да рисувам, защото си бях втълпила, че аз не мога да рисувам и никога няма да рисувам като велик автор“, казва тя. По това време момичето живее в Люлин сама – първо родителите й се местят във вилата извън града, после майка й заминава за Великобритания, накрая брат й също се изнася и Лиа заживява самостоятелно, докато не се появява принцът, с когото ще поделят общо ателие…", "date": "2017.10.14", "title": "Лиа – младата художничка, която избра Лондон и обеща да се върне"}
{"url": "https://offnews.bg/sport/futbolat-i-sportat-v-efir-na-14-oktomvri-667297.html", "text": "Чудовищна доза футбол от най-висока класа очакав феновете в ефира на телевизиите днес. След паузата за националните отблори се подновяват битките в местните първенства с няколко сурови дербита. Ювентус приема Лацио в Италия, Барселона гостува на Атлетико в Мадрид, а Ливърпул е домакин на Манчестър Юнайтед на Острова. У нас пък шампионът Лудогорец ще играе във Варна с Черно море, а Славия е домакин на Дунав.14,00 - Атлетик Билбао - Севиля, Испания, Примера дивисион, пряко Sport+ HD и F+14,30 - Ливърпул - Манчестър Юнайтед, Англия, Висша лига, пряко Диема Спорт 214,30 - Франция - Хондурас, световно до 17 г, пряко Евроспорт 114,35 -Тянжин Куанжиян - Шандон Лунен, Китай, Суперлига, пряко Мтел Спорт 215,30 - Славия - Дунав, България, Първа лига, пряко Диема16,30 - Байерн - Фрайбург, Германия, Първа Бундеслига, пряко Евроспорт 217,00 - Кристьл Палас - Челси, Англия, Висша лига, пряко Диема Спорт 217,00 - Лийдс - Рединг, Англия, Чемпиъншип, пряко Диема Спорт17,15 - Хетафе - Реал Мадрид, Примера дивисион, пряко Sport+ HD17,30 - Англия - Ирак, световно до 17 г., пряко Евроспорт 118,00 - Дижон - Пари Сен Жермен, франция, Лига 1, пряко Нова Спорт19,00 - Ювентус - Лацио, Италия, Серия А, пряко RING19,00 - ФК Краснодар - ЦСКА Москва, Русия, Премиерлига, пряко Мтел Спорт 219,30 -Уотфорд - Арсенал, Англия, Висша лига, пряко Диема Спорт 219,30 - Алавес - Реал Сосиедад, Испания, Примера дивисион, пряко F+19,30 - Борусия Д - РБ Лайпциг, Германия, Първа Бундеслига, пряко Евроспорт 219,30 - Аякс - Спарта Ротердам, Холандия, Ередивизие, пряко Мтел Спорт 120,00 - Черно море - Лудогорец, България, Първа лига, пряко Диема Спорт21,00 - Сент Етиен - Метц, Франция, Лига 1, пряко Нова Спорт21,45 - Атлетико Мадрид - Барселона, Примера дивисион, пряко Sport+ HD21,45 - Рома - Наполи, Италия, Серия А, пряко RING21,45 - Фейенорд - Цволе, Холандия, Ередивизие, пряко Мтел Спорт 1Спортът в ефир9:00 Тенис, турнир за жени в Тянжин Mtel sport 29:00 Тенис, турнир за жени в Хонконг F+/Sport+ HD9:00 Moto 2, Гран при на Япония (кв.) Mtel sport 111:30 Тенис, турнир за мъже в Шанхай Mtel sport 115:00 Тенис, турнир за мъже в Шанхай Mtel sport 115:00 Колоездене, обиколка на Турция Eurosport 117:00 Баскетбол, \"Балкан\" - \"Лукойл Академик\" БНТ HD2:00 NHL, \"Монреал\" - \"Торонто\"  Mtel sport 15:00 Moto 3, Гран при на Япония Mtel sport 16:20 Moto 2, Гран при на Япония Mtel sport 18:00 MotoGP, Гран при на Япония Mtel sport 1", "date": "2017.10.14", "title": "Футболът и спортът в ефир на 14 октомври"}
{"url": "https://offnews.bg/gimnastika/kralev-otkri-turnir-po-hudozhestvena-gimnastika-667316.html", "text": "Министърът на младежта и спорта Красен Кралев бе почетен гост на международния турнир по художествена гимнастика „Тракия-Елит“ и откри състезанието в палата №6 на Панаирния комплекс в Пловдив.В състезанието участват над 300 представителки на 20 български и 4 чуждестранни клуба във всички възрастови групи. Надпреварата се организира за пети пореден път от Спортен клуб по художествена гимнастика „Тракия-Елит“ със съдействието на Община Пловдив. Надпреварата се утвърждава като една от най-престижните у нас и е включена в календара на Българската федерация по художествена гимнастика. „Художествената гимнастика е може би един от най-трудните, но и един от най-успешните и най-обичаните български спортове. Тези прекрасни деца са бъдещите шампионки на България. Благодаря на всички родители, които са насочили децата си към този спорт. Сигурен съм, че ще се гордеят с тях“, заяви министър Кралев на церемонията по официалното откриване.Той благодари на Община Пловдив за подкрепата към спорта в града и на ръководителите на Българската федерация по художествена гимнастика.„Те дават пример как трябва да се работи във всички възрастови групи“, каза министърът.От името на председателя на Българската федерация по художествена гимнастика Илиана Раева поздравление към участничките отправи генералният секретар на федерацията Росина Атанасова. Кралев се срещна със състезателките, треньорките и ръководството на „Тракия-Елит“. В него се подготвят перспективни млади гимнастички като носителката на бронзов медал с ансамбъла от европейското първенство за девойки тази година Галатея Герова.„Пожелавам ви да постигнете успехите на нашите златни момичета“, обърна се към тях министърът. Той получи от екипа на „Тракия-Елит“ благодарствен плакет. „За нас е голяма чест да бъдете тук. Имаме нужда от тази морална подкрепа“, благодари на министъра изпълнителният директор на клуба Анастасия Генова.На турнира Кралев се срещна също и с две гимнастички от златното поколение, които спечелиха бронзови медали с ансамбъла от олимпийските игри в Рио де Жанейро през 2014 г. – Християна Тодорова и Любомира Казанова. Християна Тодорова е съдия в турнира, а Любомира Казанова е треньор на девойки младша възраст в клуб \"Левски - Илиана\". Министърът ги даде за пример на младите състезателки с думите: „Когато работите упорито и всеотдайно, ще постигнете техните успехи”.", "date": "2017.10.14", "title": "Кралев откри турнир по художествена гимнастика"}
{"url": "https://offnews.bg/112/pensioner-dade-100-000-leva-na-telefonni-izmamnitci-v-sofia-667298.html", "text": "73-годишен мъж е дал близо 100 000 лева на телефонни измамници в София в петък вечерта, съобщава БНР.Пенсионерът, който живее на столичния булевард \"Цар Борис Трети\", е получил обаждане от неизвестни хора, които се представили за полицаи и поискали да им съдейства за залавяне на група, занимаваща се с измами.Мъжът на няколко пъти е носил и оставял пари на различни места в столицата.В крайна сметка, след като предал на измамниците общо близо 100 000 лева, той подал сигнал и в полицията. В СДВР разследват престъплението.", "date": "2017.10.14", "title": "Пенсионер даде 100 000 лева на телефонни измамници в София"}
{"url": "https://offnews.bg/horoskop/horoskop-za-14-20-oktomvri-665730.html", "text": "Дни, в които се разкъсвате от желание за нови делови партньорства, но и разочарования, че вие се товарите с по-голямата част от работата. Споко, Овните няма да се изложат, макар че периодът е напрегнат, а задачите тежки. В сряда и четвъртък може да поотпуснете сърце, в петък се пазете от излишни разправии с хора, които неотдавна са ви съдействали. В любовта някои имат късмет, флиртуват с радост и мечтаят за по-сериозна връзка. Но има и друга група, техните отношения вървят към финал. Ще срещнат по-подходящ човек.Този период ви изправя пред делови и лични проблеми, но вие сте уверени в силите и плана си, спокойно чакате обстоятелствата да се обърнат във ваша полза. Във вторник и сряда и да ви предизвикват да променяте отношения и неща, отклонете разговора, не сте си изяснили важни детайли. Сега Телците ще отклоняват и жалби на песимисти в кръга си, животът не е лек за никого, но няма защо така да се пилее енергията. Ако близки ви ядосват, ще ги сложите на място с много обич, а после ще отпразнувате заедно поредна обща победа.Време е за по-сериозни анализи. Близнаците лесно се палят за нови проекти, но дали довеждат всичко до край, или бързо забравят започнати дела заради следващото ново? Ако си признаете този грях, мислете за значими промени, първите дни много разчитате на помощ от близки, в четвъртък и петък се... разработвате. Ще свършите важните задачи, може да получите и поощрение за усилията, но все пак е важно да упорствате целеустремено за успехите. След бурни страсти си дайте пауза, помислете как да укрепите любовната си връзка.През това 7-дневие се държите настрана от колеги, познати, даже роднини. Че Раците не искат да взимат ничия страна в чужди спорове е ясно, а има и доза огорчение от близки, но те просто не искат да говорят за него. В понеделник и вторник недоволството ви от ситуацията расте, сряда обаче подсказва шансове за делова изява и съюзи. В четвъртък не подценявайте преумората, а в петък не бързайте с промени, макар че сигурно ви се ще да са почти мигновени. В личен план - несъгласия, и все пак не ги коментирайте, за да се справите майсторски.Уикендът ви настройва философски, а е и полезно да направите анализ на постигнатото напоследък. Лъвовете ще останат доволни от усилията си, в редица случаи са преодолели сериозни пречки и противници, в други пък са избягнали капани, ненужен риск. Ако сте имали проблеми с тонуса или с по-млади в семейството, нещата тръгват ОК, макар че и във вторник сте готови да отстоявате желанията си със спорове. В сряда и четвъртък уреждайте стриктно делови и финансови въпроси, преценявайте по-точно и мотивите на околните...И при вас се усеща разочарование, доста дела се бавят, в други успехът е променлив. Девите са прагматични, ще се овладеят и ще вършат необходимото в службата и вкъщи, а като им се открие възможност да действат по интересни проекти – няма да се бавят. Е, в понеделник ще се върнете към стари идеи, а във вторник ще наблегнете на грижата за доходите си, ако трябва – ще се ангажирате с различни начинания, ще мислите за преместване. Дамите първо да уредят лични неща, едни не са доволни от брака си, втори са позакъснели...По Петковден нещата ви вървят добре, но все пак е редно да ги огледате внимателно, да уточните новите си проекти. Група Везни са склонни да се отпуснат, в компания им е приятно, очертават се интересни и доста полезни запознанства. И все пак бъдете по-мобилизирани, скоро нещата ще се променят, трябва да имате готовност за други начинания и връзки, ще ви подскажат четвъртък и петък. Част от знака влизат в ненужни спорове в сряда, а близките им разчитат на съвет, услуга. И любовта ще ви предаде важен урок. Този период ви разкрива добри шансове за изява и печалби, доста шефове ще бъдат склонни да подкрепят идеите ви, а и да ви покровителстват за кариера. Скорпионите нека да се съсредоточат в текущите задачи, и най-скромни и мълчаливи професионалисти привличат внимание с умения, самокритичност. Ако сте се бояли от отрицателни обрати и недооценяване, до вторник ще се успокоите. В следващите дни бъдете по-сговорчиви, даже за лични неща мнозина се налагат. Така няма да спечелите обич и признателност, знаете го.Поводи за купони бол, а и вие сте в подходящо настроение. Все пак е добре Стрелците да си довършат започнатите задачи, да не отлагат куп домашни задължения, нито да се водят по чужд акъл. Трябва да подготвяте изявите си – от сряда се очертават и нови партньорства, и уреждане на правни и финансови въпроси, и проучване на информация, пътища. Някои от знака се хвърлят във флиртове, но бурните изживявания няма да станат основа на трайна връзка. А има и немалка опасност подобни авантюри да поведат куп ядове след себе си.Напрегнато 7-дневие, а и вие кроите планове за делови промени. Гледайте през уикенда това да не е повод за разправии с околни, идеите ви обещават печалби, но трябва да ви водят и към по-стабилни партньорства. В сряда Козирозите да проучват задълбочено въпроси, с които се заемат. Можете да разчитате на дискретна подкрепа от шефове, а в четвъртък ще видите първите резултати от усилията си. Друг въпрос, че в петък ще се чувствате уморени от чужди задължения. В екип винаги вие сте най-отговорните, сами си намирате работа.Уж през следващите дни има куп поводи за празнуване, а на вас не ви е до купоните Група Водолеи имат доста делови задачи и като че ли свикват с неприятностите, които съпровождат досегашната работа. Недейте, може да се подведете и да си създадете по-сериозен яд. Други спорят с близки и се оказват в по-объркано положение. До вторник-сряда е редно да анализирате своите партньорства, да ги поукрепите. Някои смятат да заложат на самостоятелност в четвъртък, не им е плюс. Не търсете лесни решения и в любовта, подвеждат...Сега не сте в силна делова позиция и си го знаете, но с гъвкавост можете да постигнете много. Рибите по усет ловят добри шансове за бизнес, предпазливи са с партньори и финанси, държат на срокове. Мнозина имат здрав тил, техни близки ги подкрепят при трудности, така че ще се справят с пречките. Във вторник не пришпорвайте събитията, от сряда изяснявате важни въпроси и без да накърнявате самочувствието на покровители или да прехвърляте на чуждия гръб отговорности, които сте поели вие. За лични неща търсете повече съвети.", "date": "2017.10.14", "title": "Хороскоп за 14 – 20 октомври"}
{"url": "https://offnews.bg/bojni/vladimir-klichko-viarva-v-kobrata-667294.html", "text": "Куп боксови легенди и специалисти отписват шансовете на претендента Кубрат Пулев срещу Антъни Джошуа в двубоя за три от поясите му на 28 октомври в Кардиф.Единствен Владимир Кличко, който нанесе единствената загуба на Пулев в кариерата му на професоналния ринг, не бърза да е толкова категоричен. Той напомни на всички, че боксът е непредвидим и всичко може да се реши дори с един удар, попаднал на правилното място.Не така смята обаче легендата Лари Холмс, който е повече от категоричен, че Джошуа ще спечели срещу Кобрата.\"В момента Джошуа е над всички. Ще мачка наред всеки, включително и Дионтей Уайлдър\", коментира Холмс.Промоутърът на Пулев Кале Зауерланд също вярва в способностите му, макар и да признава, че българинът не е фаворит.\"Шансовете на Кубрат са огромни. Трябва да гледаме фактите преди мача. Не приказките на телевизиите, промоутърите и т.н., а фактите. Имаме страхотен млад шампион, чиито силни страни са ясни.Той е невероятно силен, невероятно бърз, невероятно атлетичен. Но има и слаби страни. Колко рунда е направил? Със сигурност не са много. Това говори и за силните му страни, но е и негова слабост. Той е неопитен като професионалист. Като аматьор има около 40 мача.Антъни сам казва, че още се учи. Иска ми се Кубрат да се беше бил с Джошуа, преди Антъни да срещне Кличко.Защото Джошуа няма да се умори така отново, както го направи срещу Владимир. Дали има проблем с издръжливостта? Ако го погледна, бих казал: „Вероятно.“ Защото силните страни са и слабости. 36 минути е доста време, за да носиш всички тези мускули, когато те тестват. Големият проблем е, че повечето хора не могат да изкарат 36 минути с Антъни. Кубрат може“, каза Зауерланд пред iFL TV.", "date": "2017.10.14", "title": "Владимир Кличко вярва в Кобрата"}
{"url": "https://offnews.bg/sviat/vitcepremierat-na-katalunia-predlozhenieto-za-dialog-se-otnasia-samo-667315.html", "text": "Каталунският вицепремиер Ориол Жункерас предупреди днес, че отправеното към Мадрид предложение за диалог може да се отнася само за независимостта на Каталуния, предаде Франс прес. Това изявление на Жункерас затваря още малко вратата за постигане на разбирателство между двата лагера, отбелязва агенцията, цитирана от БТА.Сепаратисткият лидер Карлес Пучдемон трябва до понеделник да отговори на Мадрид, който в сряда му даде пет дни, за да изясни позицията си по своя проект за отделяне на Каталуния от Испания. Неговият заместник не разкри намеренията му, но ясно показа, че за Пучдемон независимостта остава единственият възможен вариант.Предложението за диалог, отправено към испанското правителство, трябва да се отнася до създаването на републиката и нашия ангажимент към независимостта, подчерта Жункерас в реч, произнесена в централата на ръководената от него партия Републиканска левица на Каталуния. \"Трябва да е ясно, че най-добрият начин да се стигне до независимост е да разговаряме с всички, или поне с международната общност. Но в същото време имаме безусловен и абсолютен ангажимент да изпълним мандата, даден ни на 1 октомври\", добави бившият евродепутат.Каталунските сепаратисти се опират на резултатите от произведения на 1 октомври референдум за самоопределение, който беше забранен от испанското правосъдие. Те твърдят, че са спечели референдума с 90 процента от гласовете и 43 процента избирателна активност.Жункерас призова сепаратистите към единство. През последните дни най-твърдото крило на сепаратистите оказва натиск върху Пучдемон да скъса безусловно с Мадрид.\"Подобно единство е от жизнена важност, за да изминем успешно пътя до република\", подчерта регионалният вицепремиер, цитиран от Асошиейтед прес. Много поддръжници на твърдата линия бяха разочаровани от решението на Пучдемон да отложи с няколко седмици обявяването на независимост, с надеждата да започне преговори с Мадрид.Най-добрият път напред е сепаратистите да покажат на света кой предлага диалог и кой го отхвърля, подчерта Жункерас.След референдума от 1 октомври срещу каталунския вицепремиер бяха заведени дела за \"неподчинение\", \"неизпълнение на задълженията\" и \"разхищение на обществени средства\".", "date": "2017.10.14", "title": "Вицепремиерът на Каталуния: Предложението за диалог се отнася само за независимостта ни"}
