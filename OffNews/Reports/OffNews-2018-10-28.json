{"url": "https://offnews.bg/112/petima-politcai-sa-postradali-pri-sblasatci-v-grad-maglizh-690850.html", "text": "Около 18.00 часа служители на ОДМВР – Стара Загора и Дирекция „Жандармерия“ са започнали специализирана полицейска операция в квартал в град Мъглиж. Целта на операцията е била задържане на лица, които  са оказали съпротива при извършване на проверка и в резултат е пострадал служител на РУ - Казанлък, съобщават от пресцентъра на МВР. Задържан е един от извършителите, но при изтегляне от квартала група лица са започнали да хвърлят камъни по колоната от полицейски автомобили. Нанесени са щети по автомобили на ОДМВР – Стара Загора и травми в областта на крайниците на петима служители на МВР. Това е наложило по отношение на нападателите да бъдат употребени физическа сила и помощни средства. Произведени са и няколко изстрела във въздуха.Ситуацията е овладяна и общественият ред е възстановен. Пострадалите полицаи са обслужени амбулаторно в ЦСМП – Казанлък. Те са с повърхностни наранявания и няма опасност за живота им. Операцията продължава и в момента.Полицейското присъствие в град Мъглиж е засилено.", "date": "2018.10.28", "title": "Петима полицаи са пострадали при сблъсъци в град Мъглиж"}
{"url": "https://offnews.bg/temida/spored-prokuraturata-banevi-obezkostili-zavod-polimeri-i-pribrali-1-690832.html", "text": "Общият размер на присвоеното от сем. Баневи имущество е над 1.5 млн. лева, а общият размер на щетата, нанесена на фиска е над 500 000 лева.Това стана ясно на брифинг на прокуратурата, на който бяха изнесени подробности около . Николай и Евгения Баневи бяха арестувани във Франция малко преди да се качат на самолет за София. Двамата са разследвани във връзка с приватизацията на завод „Полимери“ АД и за присвояване и данъчни престъпления в периода 2010-2011 г. Шефът на спецпрокуратурата Иван Гешев каза, че делото срещу двамата ще онагледи \"бандитската приватизация\" и \"обезкостяването\" на завод \"Полимери\". Според прокуратурата източването на предприятието станало, след като клиентите на дружеството били принуждавани да превеждат пари за направени покупки по сметките на офшорни компании. Установени били и случаи на взимане на пари от касата на предприятието. \"Придобиват се предприятия от първата вълна на масовата приватизация. До този момент държавата не е обвързвала това по никакъв начин с последващ контрол. Нито дали ще се развиват тези предприятия, нито дали ще се инвестира в тях или ще се увеличават работните места. Абсолютно нищо – някой ти подарява едно предприятие. И за това няма никакъв контрол. Резултатът с „Полимери“ е, че започва неговото източване по различни начини и накрая стигаме до откровеното рязане на скрап на каквото е останало от завода. Резултатът е 1800 души на улицата. Това дело ще онагледи т. нар. „бандитска приватизация“, уточни Гешев. ", "date": "2018.10.28", "title": "Според прокуратурата Баневи \"обезкостили\" завод Полимери и прибрали 1.5 млн. лв."}
{"url": "https://offnews.bg/politika/borisov-darzhavata-nikoga-ne-e-bila-v-po-dobra-konditcia-ot-sega-690827.html", "text": "Бюджетът за следващата година е един от най-амбициозните, които са правени от началото на прехода и отговоря на предизборните ни обещания и програмата с „Обединени патриоти”, заяви премиерът Бойко Борисов в началото на днешното заседание на Министерския съвет.Днес от 13 ч. започна извънредното заседание на правителството, на което ще бъдат разгледани проектите на бюджетни закони за догодина.Държавата никога не е била в по-добра кондиция от сега. Тези, които са срещу сегашното управление, на практика са и срещу устойчивото развитие на икономиката и обществото в България, обобщи министър-председателят.На политическите ни опоненти можете да им говорите само в цифри, обърна се Борисов към министрите.Политическите ни опоненти говореха, че искаме да задължим следващите поколения, но външният ни дълг е рекордно нисък. Третият най-нисък в ЕС! - твърди премиерът.Брутният вътрешен продукт на страната за 2019 г. ще достигне до 116 млрд. лв. Както обещахме, увеличаваме минималната работна заплата и тя ще бъде 560 лева през следващата година, каза Борисов.Министър-председателят добави, че от догодина доходите на заетите в бюджетната сфера, включително полицаи, съдебна охрана, военни и всички останали, ще се повишат с 10 процента, докато на учителите - с 20 процента.Освен това са отделени и средства за ремонт на голяма част от училищата и детските градини. За здравеопазване се отделят повече от 500 млн. лв. Помощите за отопление, заради по-високите цени на горивата, се увеличават с 50 процента. Ангажиментът към хората с увреждания също ще бъде изпълнен и се отделят 150 млн. лв., информира още Борисов.", "date": "2018.10.28", "title": "Борисов: Държавата никога не е била в по-добра кондиция от сега"}
{"url": "https://offnews.bg/tenis/grigor-trenira-s-nadal-pred-zorkia-pogled-na-andre-agasi-video-690830.html", "text": "Най-добрият ни тенисист Григор Димитров се подготвя за последния за годината турнир от сериите \"Мастърс\" в Париж в компанията на световния номер 1 Рафаел Надал.Двамата проведоха съвместна тренировка във френската столица пред погледа на Андре Агаси, който напоследък помага на българина в някои от тренировъчните му занимания.Поставеният под номер 9 в схемата на турнира Димитров очаква във втория кръг победителя от мача между Роберто Баутиста Агут и Стив Джонсън.Миналата година хасковлията отпадна на 1/8-финалите на надпреварата. Той ще участва и на двойки в Париж, като ще си партнира с италианеца Фабио Фонини. Двамата ще започнат срещу Жан-Жулиен Рожер (Холандия) и Хориа Текъу (Румъния).", "date": "2018.10.28", "title": "Григор тренира с Надал пред зоркия поглед на Андре Агаси (видео)"}
{"url": "https://offnews.bg/futbol/liderat-na-chechnia-shte-prevazpitava-loshite-momcheta-na-ruskia-futbo-690834.html", "text": "Държавният глава на Чечня и страстен почитател на футбола и бойните спортове Рамзан Кадиров е готов да приеме в редиците на местния Ахмат Грозни лошите момчета на руския футбол Павел Мамаев и Александър Кокорин.Двамата имат проблеми с правосъдието, след като участваха в две сбивания в един и същи ден в състояние на алкохолно опиянение. На 8 октомври те първо се биха с шофьор на водеща от държавната телевизия, след което в кафене налетяха на висш министерски служител, както и на още един човек.Двамата бяха задържани и все още се намират в следствения арест, като се очаква да бъдат освободени едва около началото на декември.\"Футболистите осъзнаха вината си и се разкаяха. Така вече дадоха пример, макар и отричателен. За националния отбор на Русия ще бъде голяма загуба, ако влязат в затвора. Може да ги вземем в Ахмат, от което ще има двойна полза. Там ще ги превъзпитаме, а и ще си намерим добри играчи. Не ги оправдавам, но не бива с лека ръка да губим такива играчи. Аз цял живот съм бил противник на насилието и съм защитавал слабите\", казва Кадиров, цитиран от ТАСС.", "date": "2018.10.28", "title": "Лидерът на Чечня ще превъзпитава лошите момчета на руския футбол"}
{"url": "https://offnews.bg/112/shofior-zagina-na-miasto-sled-katastrofa-v-darvo-v-selo-lozen-690826.html", "text": "Лек автомобил БМВ се е блъснал в дърво в село Лозен тази сутрин около 9.30 ч.Шофьорът е загинал на място, съобщават от пресцентъра на МВР.Изпратени са екипи на полицията, пожарната и Бърза помощ.Извършен е оглед на мястото на инцидента.", "date": "2018.10.28", "title": "Шофьор загина на място след катастрофа в дърво в село Лозен"}
{"url": "https://offnews.bg/obshtestvo/banevi-nito-sme-se-krili-nito-imame-imenie-v-nitca-690829.html", "text": "\"Евгения и Николай Баневи не са се крили. Семейството с трите деца съвсем легално е било на път за София, тъй като малките са във ваканция и са искали да я прекарат в България\"Това се посочва в позиция на семейството, разпространена от агенция \"Фокус\". Позицията е провокирана от  \"начина, по който е бил отразен \".\"Семейството не притежава „имение” в Ница. От есента е наета къща с цел трите по-малки деца да започнат да учат във Франция.\" - твърдят Баневи.\"Пита се защо е било необходимо зрелищно да ги арестуват във Франция, след като само след два часа това е можело да стане в София? Самолетните билети го доказват. След ареста на родителите им, децата – най-голямата на 13 години, а двамата близнаци - на 9, остават безпризорни на летището почти без пари. Защо е било нужно такова жестоко отношение към децата? Децата са вече 3 дни без надзор в къщата, където са успяли да се върнат. Защо е необходимо всичко това да се случва пред очите на децата и изобщо с тях? В Европейския съюз се проявява хуманност към всяко живо същество, а три деца са изоставени на улицата, безпомощни да се справят със ситуацията?\" - пише в позицията.От прессъобщението става ясно още, че \"възражения по обвиненията на Специализираната прокуратура ще бъдат внесени от адвокатите на семейството.\"", "date": "2018.10.28", "title": "Баневи: Нито сме се крили, нито имаме имение в Ница"}
{"url": "https://offnews.bg/futbol/anglijska-legenda-se-vazstanoviava-v-bolnitca-sled-kato-pripadna-navr-690828.html", "text": "Легендата на английския футбол Глен Ходъл е в добро състояние и вече не е с опасност за живота, обяви бившият мениджър на английския национален отбор Хари Реднап.Вчера на Ходъл припадна в студиото на BT Sport, където работи. Това се случи навръх 61-ия му рожден ден. Реднап не уточни каква е причината за влошеното състояние на Ходъл, но завърши с думите - Слава Богу, добре е!\"Бяхме се събрали за рождения му ден и се забавлявахме. Смяхме се и след секунда той се свлече на пода. Не знаехме какво да правим, но човек от екипа на телевизията се появи и му оказа първа помощ.Справи се отлично. Не знам каква е причината за припадъка, но очевидно беше нещо сериозно. Сега е в болница и получава нужното лечение. Добре е\", коментира Реднап.", "date": "2018.10.28", "title": "Английска легенда се възстановява в болница, след като припадна навръх рождения си ден"}
{"url": "https://offnews.bg/politika/odobren-e-proektozakonat-za-biudzheta-na-nzok-za-2019-g-690838.html", "text": "Министерският съвет одобри проекта на Закон за бюджета на Националната здравноосигурителна каса за 2019 г.Предвидени са 4 299 603,0 хил. лв. приходи и трансфери. Здравноосигурителните приходи са в размер на 4 236 843,2 хил. лв., от които 2 842 254,2 хил. лв. са приходи от здравноосигурителни вноски и 1 394 589,0 хил. лв. са трансфери за здравно осигуряване. Разчетените средства за здравноосигурителни вноски са увеличени с 285 962,2 хил. лв. в сравнение със същите през 2018 г. Трансферите за здравно осигуряване за 2019 г. са разчетени с ръст от 132,4 млн. лв. спрямо 2018 г., който се дължи на промяна в размера на пенсиите, по информация от НОИ за пенсионерите, от увеличение на минималната работна заплата и ръста от 5 на сто от осигурителния доход, върху който държавата внася здравни вноски за безработните, децата, социално слабите и др.За неданъчни приходи са предвидени 19 759,8 хил. лв., което е с 2 259,8 хил. лв. повече спрямо заложените през 2018 г.Разходите и трансферите общо са в размер на 4 350 003,0 хил. лв., в т.ч. разходи в размер на 4 344 945,0 хил. лв., което е с 489 550,0 хил. лв. повече спрямо Закона за бюджета на Националната здравноосигурителна каса за 2018 г. Общо текущите разходи са в размер на 4 212 839,7 хил. лв., което представлява увеличение с 476 999,0 хил. лв. спрямо Закона за бюджета на Националната здравноосигурителна каса за 2018 г. Средствата за здравноосигурителни плащания са в размер на 4 116 396,2 хил. лв., което представлява увеличение с 454 335,5 хил. лв. спрямо Закона за бюджета на Националната здравноосигурителна каса за 2018 г.Разпределението на средствата за здравноосигурителни плащания е следното:1. За медицински дейности - 2 567 164,4 хил. лв., в т. ч: първична извънболнична медицинска помощ - 225 000,0 хил. лв.; специализирана извънболнична медицинска помощ (вкл. за комплексно диспансерно (амбулаторно) наблюдение) - 250 700,0 хил. лв.; медико-диагностична дейност - 90 000,0 хил. лв.; болнична медицинска помощ - 2 001 464,4 хил. лв.2. За дентални дейности - 167 000 хил. лв.3. За лекарствени продукти, медицински изделия и диетични храни за специални медицински цели - 1 221 800,0 хил. лв., като в това число се включват здравноосигурителните плащания за лекарствени продукти, медицински изделия и диетични храни за специални медицински цели за домашно лечение на територията на страната - 732 000,0 хил. лв., в т.ч. лекарствени продукти, назначени с протокол, за който се извършва експертиза - 422 656,0 хил. лв.; за лекарствени продукти за лечение на злокачествени заболявания и лекарствени продукти при животозастрашаващи кръвоизливи и спешни оперативни и инвазивни интервенции при пациенти с вродени коагулопатии в условията на болнична медицинска помощ, които НЗОК заплаща извън стойността на оказваните медицински услуги - 385 000, 0 хил. лв.; медицински изделия, прилагани в болничната медицинска помощ - 104 000,0 хил. лв.4. За здравноосигурителни плащания за медицинска помощ, оказана в съответствие с правилата за координация на системите за социална сигурност по проекта за 2019 г. са разчетени 160 431,8 хил. лв.През 2019 г. се предвижда Министерството на здравеопазването ежемесечно да предоставя трансфер към бюджета на Националната здравноосигурителна каса в общ размер от 43 000,0 хил. лв. за финансиране на разходи, които по закон са определени като държавна отговорност.С преходните и заключителни разпоредби на законопроекта се предлагат промени и в Закона за здравното осигуряване, Закона за лекарствените продукти в хуманната медицина, Закона за лечебните заведения, Закона за здравето и други закони.Проектът на Закон за бюджета на Националната здравноосигурителна каса за 2019 г. е съставен в съответствие с бюджетната рамка при запазване на размера на здравноосигурителната вноска в размер на 8 %. С проектобюджета се постига гарантиране на пакета здравноосигурителни дейности в обхвата на задължителното здравно осигуряване, като през 2019 г. за Националната здравноосигурителна каса са осигурени 490 млн. лв. допълнителни средства за разходи и трансфери спрямо закона за бюджета на НЗОК за 2018 г.Проектът на Закон за бюджета на НЗОК за 2019 г. предвижда публичните средства да бъдат изразходвани законосъобразно, прозрачно и ефективно, като за целта чрез промени в нормативната уредба са създадени необходимите предпоставки и контролни механизми.Основна цел на законопроекта е да се осигури достъпна, качествена и своевременна медицинска помощ на здравноосигурените лица.", "date": "2018.10.28", "title": "Одобрен е проектозаконът за бюджета на  НЗОК за 2019 г."}
{"url": "https://offnews.bg/112/mvr-snima-kashtata-na-banevi-i-ia-pokaza-za-nazidanie-snimki-i-video-690844.html", "text": "Специализираната прокуратура е образувано досъдебно производство във връзка с дейността на приватизиран завод, съобщава пресцентърът на МВР.Извършени са процесуално следствени действия на адреси в София и страната. В хода на разследването са иззети документи, предстои анализ на събраните доказателства. Към наказателна отговорност са привлечени двама, повдигнати са им обвинения за данъчни и финансови престъпления и пране на пари, става ясно от съобщението на вътрешното министерство, което разпространи подробен снимков и видеоматериал от дома на фамилията Баневи.По-рано днес шефът на спецпрокуратурата Иван Гешев каза, че при претърсването в дома на Баневи са намерени \"злато и скъпоценности в потресаващ обем\". ", "date": "2018.10.28", "title": "МВР снима къщата на Баневи и я показа за назидание (снимки и видео)"}
{"url": "https://offnews.bg/obshtestvo/sedmi-den-majki-na-detca-s-uvrezhdania-iskat-ostavkata-na-valeri-simeo-690845.html", "text": "Седми ден майките на деца с увреждания протестират пред МС с искане на оставката на Валери Симеонов.Протестът отново се провежда пред сградата на Министерския съвет, където по-рано днес правителството проведе извънредно заседание, на което прие бюджета за следващата година. Майките обявиха, че протестите ще продължат до свалянето на Валери Симеонов от поста и от днес започват да събират пари, за да го изпратят в Бургас, съобщава БНР.Първото дарение от 10 кг монети вече направи гражданин, който подкрепя протеста им.13 700 души са се подписали за оставката на Валери Симеонов на Фейсбук страницата на протестиращите майки.", "date": "2018.10.28", "title": "Седми ден майки на деца с увреждания искат оставката на Валери Симеонов (видео)"}
{"url": "https://offnews.bg/bojni/kiril-milov-ni-nosi-chetvarti-medal-ot-svetovnoto-po-borba-690846.html", "text": "Кирил Милов се окичи със сребро на световното по борба в Будапеща.На финала при 97-килограмовите на класическия стил талантът отстъпи на руснака Муса Евлоев, сребърен медалист от Мондиал 2017, с 2:7.Така България приключи на първенството с 4 медала - злато на Тайбе Юсеин (62), сребро на Биляна Дудова (57) и бронз на натурализирания у нас арменец Айк Мнацканян (72).Отборът се прибира утре вечер, 29 октомври с полет през Виена в 22,55 часа.", "date": "2018.10.28", "title": "Кирил Милов ни носи четвърти медал от световното по борба"}
{"url": "https://offnews.bg/112/uhapaha-politcaj-opital-da-spre-gonka-s-karutci-v-kazanlak-690847.html", "text": "Гонка с каруци край Казанлък контузи полицай.Заради състезанието десетки роми затворили пътя за село Черганово, а това предизвикало гнева на местните жители. Когато подали сигнал, на място пристигнали няколко патрулни екипа. Униформените се опитали да спрат гонката с каруци, наложило се дори да извикат подкрепление, съобщава Нова тв.Ромите започнали да проявяват агресия към служителите на реда, а един от тях дори ухапал полицейски служител.„В рамките на около 5 минути на мястото се събират още около 50 роми, които започват да се държат грубо, обиждат, блъскат служителите и единият от тях дори ухапва по ръката и по гърдите полицая, при което служителят на реда възпроизвежда изстрел и цялата тълпа се разпръсква”, разказа Павлин Коцев, началник на сектор „Охранителна полиция”.Днес са подадени общо два сигнала за нерегламентираното състезание с каруци.При първия случай полицаите установяват струпване на близо сто души и каруци, които затрудняват движението по пътя между селата Черганово и Овощник. Час по-късно е получен втори сигнал, отново за струпване на хора и каруци на същия път.Тогава служителите на реда попадат на 40 души с каруци. След намесата им те отново напускат мястото. Именно при втория сигнал и последвалата проверка на каруца е станало нападението, уточняват от МВР. \"Има задържано едно лице, което е непълнолетно, 16-годишен, другите двама са пълнолетни, които се издирват в момента\", съобщи началникът на полицията в Казанлък Стойчо Крачолов.По случая е образувано досъдебно производство.", "date": "2018.10.28", "title": "Ухапаха полицай, опитал да спре гонка с каруци в Казанлък"}
{"url": "https://offnews.bg/analizi/za-iuridicheskata-tehnika-i-oshte-neshto-690849.html", "text": "Много говорим за това как „Няма закони“, „Дефицитът на справедливост в България е огромен“, „Липсва доверие в институциите“, „Липсва доверие в съдебната система“ и др. подобни. Това са симптомите на хаоса, некомпетентността, безочието и безотговорността, обхванали българската политика през последните около 15 години.Този стил на квазиполитически упражнения върху държавните системи водят до абсурдни ситуации, пресен пример за които е и приетият наскоро .Какво се случи със Закона за правната помощ?Наглед не толкова важен за всекидневието на гражданите и бизнеса, този закон е показателен за реда и начина, по който се приемат законодателни изменения в Република България, и то без в този процес да бъдат включени и адресатите на въпросните изменения. Проектът на Закон за изменение и допълнение на Закона за правната помощ (съкр. ЗИДЗПрП) е внесен от Министерски съвет под № 802-01-33 на 30.08.2018 г.Идеята на законопроекта е да улесни достъпа и събирането на информация на Националното бюро за правна помощ от компетентните органи, както и да уреди допълнителна възможност за предоставяне на правна помощ чрез Регионалните центрове на НБПП.На 05.10.2018 г., ЗИД ЗПП е приет на първо четене в Народното събрание, като за него от 240 народни представители, гласуват 72, от които 60 гласа от ПП ГЕРБ, 9 гласа от ПП БСП, 1 глас от Обединени патриоти и по 0 от останалите групи. Проектът е приет без разисквания, за което свидетелства и протоколът от заседанието, . Дотук всичко с посочения законопроект се развива в рамките на нормалното.Предоставен е 7-дневен срок за предложения между първо и второ четене, съобразно посоченото в Правилника на Народното събрание (чл. 83, ал.1 от Правилника).В последният ден на срока постъпва предложение за допълнение на ЗИД ЗПП от Анна Александрова, Иглика Иванова-Събева, Таня Петрова, Пламен Петров, Диана Саватева и Димитър Лазаров – народни представители от ПП ГЕРБ. С предложението се иска да бъде добавен нов параграф, с който да бъде изменен прясноприетият Закон за частната охранителна дейност, и то в частта, в която същият се оспорва пред Конституционният съд от президента на републиката и главния прокурор.И Народното събрание, без много да му мисли, на пленарно заседание, проведено на 24.10.2018 г., на което липсва почти опозиция (каква е логиката на липсващата опозиция, при положение, че работата ѝ е да оборва идеите на мнозинството в пленарна зала, не е много ясно, но пък малко неща са наистина ясни в българската политика) приема спорния текст. С него се отменя спорната възможност на кметовете по места да наемат частна охрана за опазване на обществения ред – нещо, за което всички плащаме данъци. Също така се трасформира безмислено създаденият лиценз за охрана на „питейни и развлекателни заведения, дискотеки и компютърни зали“ на лиценз за охрана на „обекти – недвижими имоти“.Предвид липсата на изрична разпоредба в Конституцията, която да препятства влизането в сила на оспорени пред Конституционния съд закони, най-вероятно ще се стигне до положение, при което съдът ще е длъжен да прекрати производството по делото поради липса на предмет – оспорените текстове са отменени и не действат вече. Какво означава всичко това?Всичко горно води до един извод – народните представители стават все по-изобретателни в намирането на начини да не съгласуват бъдещите и/или настоящи свои действия със своите избиратели. Нещо повече – посочената промяна е показателна за начина, по който се прокарват законодателни изменения на тъмно. Днес е ЗЧОД, утре някой може да реши, че ще повиши размера на таксите за администрацията, премахвайки думата „разходоориентиран“ от един друг закон, или може да бъде създадена нова служба за следене.Истината е, че от управляващото мнозинство продължават, с подкрепата на липсващата опозиция, да създават закони без широкото участие на заинтересованите лица – или иначе казано основният принцип на действие в българският парламент е „Говорете си, не ни пречите“.Този изначално погрешен подход води само до наслояване на проблеми и повишаване на социалното напрежение, до степени непознати след 1997 г. Такава за съжаление ще е и съдбата на нововнесеният обединен проект на Закон за личната помощ. Може би е време да си зададем въпроса – защо избираме толкова незаинтересувани хора за народни представители? И не е ли време за конституционна реформа, която да не позволява на такива юридически недоразумения като председателя на Комисията по правни въпроси да виреят в Народното събрание? Не е ли време за промяна отдолу нагоре? Толкова ли е трудно в България да имаме чувство за общност, което да излъчи най-добрия, знаещият и най-умелия? Защото горното е симптом точно на липсата на общност в българското общество. Увереността на гражданите, че изпращат точно този, който искат в съответната институция, а не партийноназначения и спуснат от горе някой-си, който не може да чете, но е народен представител, трябва да е основен двигател на политическия процес в България, а не какво е казал председателя на някоя политическа сила.И да – допреди известно време аз бях противник на идеята за конституционна реформа, и бях прав поне за себе си – прокламираните от Христо Иванов „радикални промени“ нито бяха радикални, нито пък промени. Нещата продължиха по старому и единственият губещ от цялата „реформа“ се оказа съдебната система – след толкова разисквания, оплювания и (къде основателни, къде не) критики, магистратите като, че ли се демотивираха да участват и проведат реформата.Това, което магистратите правят, е да осигурят законността в страната, чрез делегираната им от държавата функция за разрешаване на спорове (функцията за правораздаване). Това означава, че за разлика от българската политика, българската съдебна система работи по изначално известни правила. Когато обаче тези правила се изменят скорострелно, без възможност за адекватното им въвеждане, се оказва, че съдилищата трябва да прилагат различни закони, приложими за едни и същи случаи. Такъв е случаят с достъпа на граждански и търговски дела до обжалване пред ВКС – там „реформи“ в последните 2 години, са придобили заплашителни размери и рискуват обезмисляне на триинстанционното прозводство, гарантирано от Конституцията.Всички тези неща мотивират само един въпрос: ДОКОГА с тези трикове???___", "date": "2018.10.28", "title": "За юридическата техника и още нещо*"}
{"url": "https://offnews.bg/futbol/sobstvenikat-na-lestar-zaginal-pri-katastrofa-s-helikopter-690817.html", "text": "Шокиращ инцидент почерни футбола в Англия. Хеликоптерът на собственика на Лестър Вишай Сриваданапраба се разби минути след излитането си от \"Кинг Пауър Стейдиъм\".Според все още непотвърдени официално информации босът на \"лисиците\" се е намирал на борда на вертолета. По традиция тайландският бизнесмен си тръгва именно на борда на хеликоптер след домакинските мачове.Малко след излитането пилотът на 8-местния вертолет е загубил управлението и е катастрофирал на паркинг край стадиона.Футболният клуб ще публикува съобщение по-късно днес официална информация каква е съдбата на пасажерите във вертолета.За момента не се съобщава нищо за пострадали. На мястото на катастрофата работят служители на Спешните служби и полиция. Сриваданапраба притежава Лестър от 2011 г. През 2016 г. клубът за пръв път в историята си стана шампион на Англия.", "date": "2018.10.28", "title": "Собственикът на Лестър загинал при катастрофа с хеликоптер?"}
{"url": "https://offnews.bg/futbol/barsa-pokori-el-klasiko-kataluntcite-razgromiha-real-madrid-690848.html", "text": "Барселона нанесе сереиозен удар по Реал Мадрид, след като стигна до победа с 5:1 в двубой от 10-ия кръг на испанската Ла Лига, игран на стадион \"Камп Ноу\".Двата отбора показаха защо това е най-гледаното дерби в света, създавайки редица опасни и атраткивни ситуации. Футболистите на треньора Ернесто Валверде тотално доминираха през първото полувреме и поведоха с 2:0, благодарение на Филипе Коутиньо и Луис Суарес от дузпа.През втората част треньорът Хулен Лопетеги предприе интересна тактическа промяна, заменяйки Рафаел Варан с Лукас Васкес. Така \"белия балет\" заигра с трима защитника и това даде резултат, след като Марсело върна едно попадение.Суарес обаче оформи своя хеттрик в мача разписвайки се на два пъти и уби надеждите на гостите. В края на срещата Артуро Видал отбеляза деботното си попадение с екипа на каталунците и оформи крайния резултат.Така Барса продължава да е на върха на класирането с актив от 21 точки, с 2 повече от Атлетико Мадрид. Реал продължава ужасяващата си серия и вече има 5 мача без победа в Ла Лига. \"Белия балет\" се намира на 9-ото място с 14 пункта.", "date": "2018.10.28", "title": "Барса покори Ел Класико, каталунците разгромиха Реал Мадрид"}
{"url": "https://offnews.bg/politika/pravitelstvoto-prie-biudzheta-na-izvanredno-zasedanie-690836.html", "text": "Министерският съвет одобри законопроекта за държавния бюджет на Република България за 2019 година и актуализираната средносрочна бюджетна прогноза за периода 2019-2021 година, която представлява мотивите към законопроекта.В актуализираната бюджетна прогноза са представени средносрочните икономически перспективи и приоритети на правителството, както и основните параметри на бюджетната рамка за следващата година. Нов момент в съдържанието на прогнозата е включването на повече информация при представянето на разходните политики - както с фискални измерители, така и посредством ключови индикатори за измерване на степента на изпълнението им.Ключови цели продължават да бъдат запазването на фискалната устойчивост и провеждането на последователна, прозрачна и предвидима фискална политика, която да допринася за подобряване на бизнес средата, насърчаване на инвестициите и стимулиране развитието на трудовия пазар за постигане на икономически растеж и заетост, придържайки се към общите правила на ЕС. В настоящата прогноза се запазват целите за бюджетното салдо, заложени в СБП за периода 2019-2021 г., съответно за 2019 г. дефицит от 0,5 % от БВП, а за 2020 г. - балансирана бюджетна позиция, която се запазва и през 2021 година.Приходните и разходните политики в тази прогноза са продължение на заложените в СБП за периода 2019-2021 г., като за надграждането с нови са взети предвид както макроикономическите аспекти, така и разширените фискални възможности за осигуряване на финансиране на приоритетните секторите и за реализиране на хоризонтални мерки, засягащи бюджетната сфера.Изразени като процент от БВП, при приходите за периода 2019-2021 г. се наблюдава тенденция за спад от 37,7 % до 35,8 %, а в номинален размер се увеличават, като от 43 857,0 млн. лв. за 2019 г. се очаква да достигнат 47 582,3 млн. лв. през 2021 година. В частта на данъчната политика са отчетени ефектите от настъпилите към момента промени в данъчното законодателство, свързани с реализиране на мерки за подобряване на събираемостта, стимулиране на икономическото развитие, намаляване на административната тежест и въвеждане в националното законодателство на разпоредби от европейското право в областта на данъците. В средносрочен план се предвижда запазване на ниските данъчни ставки на корпоративните данъци и тези на данъците върху доходите на физическите лица, което допринася за повишаване на икономическия растеж и има положително влияние върху търсенето и предлагането на труд.Разходите, изразени като процент от БВП, за периода 2019-2021 г. също бележат спад от 38,2% до 35,8%, което представлява средногодишна консолидационна стъпка от около 1,2 пр.п. от БВП и имат основен консолидационен принос за постигане на целите за дефицита. В номинален размер разходите се увеличават, като от 44 457,0 млн. лв. за 2019 г. се очаква да достигнат 47 582,3 млн. лв. през 2021 година.Приоритетите на Бюджет 2019, които надграждат вече заложените в средносрочната бюджетна прогноза от пролетта приоритети и допускания за развитие на секторните и хоризонталните политики, са социалната политика, образованието, отбраната и политиката по доходите.В сферата на социалната политика са предвидени средства в размер на: 40,4 млн. лв. допълнително за всяка година от прогнозния период (50 % повече спрямо средствата през 2018 г.) за целеви помощи за отопление с цел социална закрила и равни възможности; 150,0 млн. лв. допълнително за всяка година от прогнозния период за гарантиране на финансовата рамка на проекта на Закон за хората с увреждания и проекта на Закон за личната помощ при тяхното приемане; 7,0 млн. лв. във връзка с въвеждането на нов вид месечна помощ за деца без право на наследствена пенсия от починал родител, съгласно промените в Закона за семейни помощи за деца, като размерът на помощта за 2019 г. е 115 лева.Политиките за достъпно и качествено образование се осъществяват чрез цялостен интегриран подход, базиран на обвързаните и съгласувани действия на институциите на национално и местно равнище. Средствата от държавния бюджет основно са насочени към четирите стълба за финансиране на системата, съгласно Закона за предучилищното и училищното образование, както и към финансиране обучението на студенти и докторанти, определено въз основа на комплексната оценка на качеството на обучение.Политиката в областта на отбраната предвижда да бъде спазено изискването за достигане на разходите за отбрана до определения процент от БВП, в съответствие с Националния план за повишаване на разходите за отбрана на 2 на сто от БВП на Република България до 2024 г., като в бюджетната рамка за 2019 г. общо разходите за отбрана възлизат на 1 839,3 млн. лв., което представлява 1,58 % от БВП. Осигурени са средства за поддържане и развитие на националните отбранителни способности и способностите, свързани с колективната отбрана, в т.ч. средства за изпълнение на одобрените от Народното събрание инвестиционни проекти.В политиката по доходите, освен вече предвиденото в СБП от пролетта на тази година увеличаване на размера на минималната работна заплата през следващите години (от 510 лв. на 560 лв. от 1 януари 2019 г., на 610 лв. от 1 януари 2020 г. и на 650 лв. от 1 януари 2021 г.), в настоящата прогноза е заложена мярка за увеличение с 10 % на средствата за заплати и осигурителни вноски в бюджетния сектор от 2019 г., с което ще се осигури възможност за увеличаване на индивидуалните основни месечни заплати на заетите, въз основа на заеманата длъжност и оценките за постигнатите резултати. За 2019 г. увеличението на възнагражденията на педагогическия персонал средно е с 20 % с цел достигане през 2021 г. на удвояване спрямо 2017 г. на средствата за възнаграждения на педагогическите специалисти.Предвидени са промени в механизмите за разпределение на целевата субсидия за капиталови разходи и на общата изравнителна субсидия. При разпределението на целевата субсидия за капиталови разходи към основния и допълнителния компонент е предвиден и допълнителен ресурс за подпомагане на общините от 4-та и 5-та категория за подобряване състоянието на социалната и техническа инфраструктура на територията им. Изменението на механизма за разпределение на общата изравнителна субсидия по общини през 2019 г. е свързано с определянето на условие за достъп до субсидията. Право да получават изравнителна субсидия през 2019 г. имат общините, чиито постоянни данъчни постъпления към 31 декември 2017 г. на един жител са по-ниски от 120 % от равнището им за страната на един жител.Приоритет за страната остава и успешното усвояване на средствата от европейските фондове и програми на ЕС, чрез които да се постигне устойчив икономически растеж, по-висока заетост, социално включване и териториално сближаване и изграждане на конкурентоспособна и иновативна икономика.Управлението на държавния дълг ще бъде в съответствие с основните цели и правила на фискалната политика и ще отчита състоянието и прогнозите в тригодишен хоризонт на основните макроикономически показатели. Въз основа на допусканията и прогнозното нетно дългово финансиране за периода 2019-2021 г. се очаква намаление на държавния дълг от 22,2 млрд. лв. през 2019 г. до ниво от 22,0 млрд. лв. към края на 2021 г., респективно от 19,1 % до 16,5 % от прогнозното ниво на БВП. Нивото на консолидирания дълг на сектор „Държавно управление“ се очаква да продължи да спада, движейки се в диапазона от 22,5 % до 17,7 % от БВП или между 24,3-23,5 млрд. лв. Прогнозите за относителния дял на консолидирания дълг спрямо БВП остават значително под максимално допустимата референтна стойност на Маастрихтския критерий за конвергенция от 60 %, което ще гарантира запазване на равнището на държавна задлъжнялост в устойчиви граници, респ. водещата позиция на Република България сред 28-те държави-членки на ЕС по отношение на ниското ниво на дългова тежест.Оценките за намаляващи рискове и стабилни перспективи за развитието на публичните финанси в България, които се отчитат в прегледите и прогнозите на Европейската комисия, на международните финансови институции и рейтинговите агенции, са ориентир за реалистичността на целите на фискалната политика и на бюджетните прогнози.", "date": "2018.10.28", "title": "Правителството прие бюджета на извънредно заседание"}
{"url": "https://offnews.bg/obshtestvo/54-godishen-turist-pochina-v-rila-690818.html", "text": " 54-годишен турист почина по време на преход в района на връх Дамга в Рила.Мъжът е починал от масивен инфаркт в съботния следобед.Акцията по транспортирането на тялото на мъжа е приключила малко преди полунощ.По информация на Нова телевизия групата, с която 54-годишният мъж е вървял из планината, се е върнала заради ниските температури, след като се уверила, че спътникът им е починал.Туристите не дочакали спасителите, но ги срещнали по пътя си надолу. Някои от мъжете от групата обаче се върнали, за да помогнат за свалянето на тялото на починалия.", "date": "2018.10.28", "title": "54-годишен турист почина в Рила"}
{"url": "https://offnews.bg/bojni/edi-harn-otseche-kubrat-shte-sreshtne-antani-kogato-mu-dojde-vremeto-690831.html", "text": "Мач между звездата ни в профибокса Кубрат Пулев и световния шампион Антъни Джошуа със сигурност ще има, но има вероятност да се състои след две години, заяви проумотърът на англичанина Еди Хърн.Кобрата отново се превърна в претендент за титлата във версия IBF, след като снощи победи по точки британеца Хюи Фюри в препълнената столична зала \"Арена Армеец\".\"Не гледах мача, но разбрах, че бил доста дефанзивен. Няма как да отидеш в България, да избереш подобна тактика и да се биеш по този начин.Кубрат Пулев отново е основен претендент, но ще срещне Антъни Джошуа, когато му дойде времето. Възможно е да и след 2 години. Сега на дневен ред за нас е мача на Дилиън Уайт, но в определен момент сблъсък срещу Пулев ще има.Може и да се случи и след 2 години, в края на 2019 или в началото на 2020 г. Той ще получи със сигурност своя шанс\", каза Еди Хърн.", "date": "2018.10.28", "title": "Еди Хърн отсече: Кубрат ще срещне Антъни, когато му дойде времето"}
{"url": "https://offnews.bg/bojni/kobrata-otnovo-stigna-do-mach-za-titla-690814.html", "text": "Българската звезда в професионалния бокс Кубрат Пулев отново стигна до мач за световната титла в тежката категория.Кобрата победи британеца Хюи Фюри с единодушно съдийско решение пред пълните трибуни на зала „Арена Армеец“ и стана официален претендент за пояса във версия IBF, който в момента е притежание на Антъни Джошуа. Кобрата показа страхотна форма пред родна публика и надигра категорично своя опонент, който допусна едва втора загуба в професионалната си кариера.Братовчедът на бившия световен шампион Тайсън Фюри започна активно, но Пулев завърши силно първия рунд, за да го спечели. Във втория рунд българинът успя да отвори аркада на лявата вежда на съперника си с точен ляв прав. Британецът взе третия рунд, но след това Кобрата продължи да доминира, а опонентът му изглеждаше все по-уморен.Критичният момент за Пулев дойде в осмия рунд, когато Фюри го намери с тежко дясно кроше, но Кубрат успя да се задържи на краката си и след това стабилизира представянето си. В следващите рундове българинът напълно доминираше и търсеше нокаута, но Фюри успя да се задържи на краката си до края на последния 12-ти рунд.Така Кобрата постигна 26-а победа от 27 мача на професионалния ринг. По-рано през деня победа записа и Тервел Пулев, който нокаутира италианеца Леонардо Бруцезе още във втория рунд и спечели титлата на Европейския съюз в полутежка категория. За по-малкия брат на Кубрат това бе 12-та победа от 12 мача в професионалния бокс.", "date": "2018.10.28", "title": "Кобрата отново стигна до мач за титла"}
{"url": "https://offnews.bg/temida/edin-moriak-zagina-a-drug-e-ranen-pri-remonta-na-korab-na-balgarski-m-690843.html", "text": "Един моряк е загинал, а друг е ранен по време на инцидент при ремонта на кораба „Българка“, съобщава \"Фокус\", като се позовава на зам.-окръжния прокурор на Варна Радослав Лазаров.Окръжната прокуратура във Варна води производство под наблюдението на дежурен прокурор и следовател.Разследването по чл. 123 от Наказателния кодекс за причиняване на смърт по непредпазливост, незнание или немарливо изпълнение на занятие продължава.Извършени са неотложните и възможни към настоящия момент действия.Корабът „Българка“ е .Инцидентът е станал тази сутрин.", "date": "2018.10.28", "title": "Един моряк загина, а друг е ранен при ремонта на кораб на Български морски флот"}
{"url": "https://offnews.bg/obshtestvo/zlatnata-esen-shte-prodalzhi-pone-do-7-10-noemvri-690799.html", "text": "Топлата есен ще продължи поне до 7-10 ноември, прогнозира климатологът Георги Рачев.И днес в голяма част от страната термометрите ще показват над 20 градуса.Очакваните максимални температури са 22-27 градуса, а сутринта минималните няма да паднат под 7 градуса, сочи прогнозата на НИМХ-БАН.По-значителни увеличения на облачността ще има над крайните южни райони, но валежи са малко вероятни.По Черноморието днес ще е предимно слънчево, максималните температури на въздуха ще са 21-23 градуса.В планините също ще бъде предимно слънчево. Ще духа умерен, по високите и открити части и временно силен югозападен вятър. Максималната температура на височина 1200 метра ще е около 17 градуса, на 2000 метра – около 10.Сходни ще са температурите и в понеделник.До края на първата седмица на ноември съществени валежи не се очакват, прогнозира пред Нова тв Георги Рачев. Температурите дотогава ще останат високи за сезона.", "date": "2018.10.28", "title": "Златната есен ще продължи поне до 7-10 ноември"}
{"url": "https://offnews.bg/obshtestvo/tciganskoto-liato-shte-ima-i-v-kraia-na-mesetca-690835.html", "text": "Циганско лято ще има и в последните дни на октомври, показват прогнозите на метеоролозите.В средата на следващата седмица България и Румъния ще бъдат най-топлите места на европейския континент. Истинско циганско лято ни очаква през следващите две седмици. Сухо, ясно, а в последния ден на октомври и първия на ноември с истински летни температури, които ще надвишат 25 градуса.След 10 ноември би могло да има застудяване, което да понижи средно дневните температури под 12 градуса, но дори тогава топлите дни и слънчевото време няма да ни липсват.Валежите през месеца също се очаква да бъдат по-малко от обичайното. За разлика от предишни години, през тази големите метеоцентрове от Китай, Русия, Европа и САЩ са единодушни в прогнозата си за предстоящата зима, съобщава БНТ.Във вторник от запад облачността ще намалее. Температурите ще са високи - в по-голямата част от страната максималните ще са между 24 и 29 градуса, минималните ще са между 10 и 15 градуса, в Предбалкана - до 18-19 градуса. Вятърът ще остане югозападен, към края на деня и през нощта срещу сряда ще отслабне и временно ще се ориентира от северозапад.В сряда времето ще бъде предимно слънчево. Дневните температури в Западна България слабо ще се понижат, на изток още малко ще се повишат. Сутринта ще е малко по-хладно.Максимална температура от 29,3 градуса в неделя беше измерена в Силистра. Според специалистите, това е температурен рекорд за датата 28 октомври. От 70 години насам на тази дата е било най-топло през 1948 година - 28,5 градуса.През нощта времето ще бъде предимно ясно, а утре - предимно слънчево, с разкъсана средна и висока облачност над Западна България. В сутрешните часове на места в източните райони от страната ще има ниска слоеста облачност. Минималните температури ще са от 8 - 10 градуса в котловините от Западна България до 14 - 16 градуса на места в Дунавската равнина. Максималните температури ще са предимно между 23 и 28 градуса.", "date": "2018.10.28", "title": "Циганското лято ще има и в края на месеца"}
{"url": "https://offnews.bg/obshtestvo/silno-zemetresenie-razliulia-rumania-useti-se-i-u-nas-690815.html", "text": "Земетресение с магнитуд 5,8 по скалата на Рихтер разлюля Централна и Източна Румъния и е почувствано също в Украйна, Молдова и България, предаде Асошиейтед прес.Според румънския Национален геофизичен институт трусът е регистриран в 3:38 ч. и е продължил няколко секунди.Епицентърът е в района на Вранча, Източна Румъния.Земетресението е станало на дълбочина 150 км.Няма данни за пострадали или за щети.У нас земетресението е усетено със сила 3-4 степен по Рихтер, предимно в Северна България, съобщиха пред БНР от Националния институт по геофизика, геодезия и география.Не са постъпвали сигнали за нанесени материални щети в Русенско след земетресението, регистрирано тази нощ в района на Вранча, съобщи директорът на противопожарната служба в Русе комисар Димитър Павлов.", "date": "2018.10.28", "title": "Силно земетресение разлюля Румъния, усети се и у нас"}
{"url": "https://offnews.bg/tenis/adrian-andreev-specheli-bronz-na-mastarsa-v-kitaj-690821.html", "text": "Младият ни талант Адриан Андреев завърши на трето място на юношеския турнир от сериите \"Мастърс\" на 8-те най-добри в китайския град Ченду.Противникът на нашето момче Юго Гастон се отказа при резултат 6:3, 4:2 в полза на българина заради контузия. Това е пореден великолепен успех за Адриан.През тази година Андреев стана европейски вицешампион, спечели титлата на двойки на US OPEN и завоюва сребърен медал на младежката олимпиада.Той е първият български тенисист, който участва на младежка олимпиада и също така първият, който се класира за Мастърса на осемте най-добри в света до 18 години.Вчера в изключително равностоен полуфинал Андреев отстъпи с 6-7(4) 3-6 на Брендън Накашима от САЩ.", "date": "2018.10.28", "title": "Адриан Андреев спечели бронз на Мастърса в Китай"}
{"url": "https://offnews.bg/futbol/levski-si-nameri-duzpadzhia-690823.html", "text": "Халфът на Левски Давиде Мариани ще е титулярният изпълнител на дузпи за \"сините\", пише \"Тема Спорт\". Футболистът се разписа от бялата точка срещу Верея (7:0), като преди почивката направи резултата 3:0.В последната година подуянци имаха проблем с изпълнението на 11-метровите наказателни удари. През този сезон те вече пропуснаха един в елита - Паулиньо не успя да вкара на Витоша Бистрица. Сержиу Буш пък не вкара в реванша с Вадуц от първия квалификационен кръг на Лига Европа.През миналата кампания пък при изпълнение на дузпа в първенството се \"схванаха\" Жорди Гомес, Роман Прохазка и Фелипе Нашименто. Във финала за Купата на България срещу Славия испанецът отново пропусна. При изстрелите след продълженията пък неточни бяха Хали Тиам и Прохазка.\"Знаем, че този елемент бе слаб и много дузпи пропуснаха. По два пъти в седмицата някои от играчите ни изпълняват изстрели от бялата точка. Мариани е един от тези, които са определени да изпълняват.Има още един-двама. Притежаваме няколко решения за това кой ще бие от бялата точка - Мариани е определен, а който се чувства най-добре на терена, той ще изпълнява\", заявиха от \"Герена\".", "date": "2018.10.28", "title": "Левски си намери дузпаджия"}
{"url": "https://offnews.bg/politika/na-izvanredno-zasedanie-dnes-pravitelstvoto-shte-prieme-biudzhet-2019-690816.html", "text": "Днес от 13 ч. ще се проведе извънредно заседание на Министерския съвет, на което ще бъдат разгледани проектите на бюджетни закони за 2019 г.Приоритетите на Бюджет 2019 са социалната политика, образованието, отбраната и политиката по доходите, съобщиха от министерството на финансите.В средносрочната бюджетна прогноза за периода от пролетта на тази година е предвидено увеличаване на размера на минималната работна заплата през следващите години - от 510 лв. на 560 лв. от 1 януари 2019 г.; на 610 лв. от 1 януари 2020 г.; и на 650 лв. от 1 януари 2021 г.В настоящата прогноза е заложена и мярка за увеличение с 10 % на средствата за заплати и осигурителни вноски в бюджетния сектор от 2019 г.За 2019 г. увеличението на възнагражденията на педагогическия персонал средно е с 20 %.", "date": "2018.10.28", "title": "На извънредно заседание днес правителството ще приеме Бюджет 2019"}
{"url": "https://offnews.bg/politika/vsichki-pensii-shte-se-uvelichat-s-5-7-ot-1-iuli-2019-g-690837.html", "text": "Правителството одобри законопроекта за бюджета на държавното обществено осигуряване за 2019 г. Проектът предвижда от 1 юли догодина пенсиите, отпуснати до края на 2018 г., да се увеличат с 5,7%.От 1 юли 2019 г. минималният размер на пенсията за осигурителен стаж и възраст ще се повиши на 219,43 лв. От същата дата максималният размер на получаваните една или повече пенсии се увеличава от 910 лв. на 1 200 лв. Мярката се прилага за всички пенсии, без оглед на момента на отпускането им. През 2019 г. за изплащане на пенсии са предвидени 9 988,2 млн. лв. - с 533,8 млн. лв. повече в сравнение с очакваните разходи през настоящата година.Процентът за всяка година осигурителен стаж в пенсионната формула ще се увеличи от 1,169 на 1,2.С проекта се предлага увеличаване на максималния осигурителен доход за всички осигурени лица от 2 600 лв. на 3 000 лв. Повишава се и минималният осигурителен доход за самоосигуряващите се лица от 510 лв. на 560 лв., както и за земеделските стопани и тютюнопроизводители от 350 лв. на 560 лв.Запазва се размерът на осигурителната вноска за фонд „Пенсии“ и фонд „Пенсии за лицата по чл. 69“ на ДОО на нивото от 2018 г. Запазват се и размерите на осигурителните вноски за другите фондове на ДОО, а също и съотношенията между осигурителите и осигурените лица.Със законопроекта се предлагат изменения във връзка с определянето на размера на пенсията, като при изчисляването на индивидуалния коефициент участва осигурителният доход за времето от 01.01.2000 г. до пенсионирането на лицето за период не по-малък от 36 месеца.", "date": "2018.10.28", "title": "Всички пенсии ще се увеличат с 5,7%  от 1 юли 2019 г."}
{"url": "https://offnews.bg/sviat/strelbata-v-sinagogata-v-pitsbarg-e-naj-karvavoto-antisemitsko-prestap-690822.html", "text": "Стрелбата в синагогата в Питсбърг е най-кървавото антисемитско престъпление в САЩ за последните десетилетия, съобщава Би Би Си.На 46-годишния Робърт Боуърс, , е повдигнато обвинение от 29 пункта за федерални престъпления.Действията на Робърт Боуърс са проява на възможно най-голямото зло в човешката природа. Съсредоточили сме всички ресурси на моята служба върху разследването и съдебните действия на това федерално престъпление от омраза, каза пред репортери главният прокурор за района на Западна Пенсилвания Скот Брейди.Министърът на правосъдието и главен прокурор Джеф Сешънс посочи в изявление, че министерството му повдига срещу стрелеца обвинения в престъпления от омраза и други престъпления, които може да доведат до смъртно наказание. Омразата и насилието на религиозна основа нямат място в нашето общество, заяви Сешънс.Президентът Доналд Тръмп нареди знамената на федералните здания в Съединените щати да бъдат наполовина спуснати и да останат така до 31 октомври в знак на почит към паметта на жертвите на стрелбата.Специалният агент от ФБР Боб Джонс, който ръководи разследването, каза, че това, което е видял на местопрестъплението в Питсбърг, е най-потресаващата картина за 22-те му години стаж в службата.Всичко започва малко преди 10 ч. сутринта местно време вчера, когато Робърт Боуърс нахлува в синагогата \"Дървото на живота\" и започва да стреля и крещи \"Всички евреи трябва да умрат!\".Пристигат и линейки, и полиция и обсаждат синагогата с намиращия се в нея стрелец. Започва престрелка между него и полицията. Ранени са четирима полицаи, той също е прострелян и се предава. Откаран е в ареста.Религиозни и политически лидери от САЩ и света осъдиха нападението.Бившият президент Барак Обама, израелският премиер Бенямин Нетаняху, Европейският съюз, германският канцлер Ангела Меркел, френският президент Еманюел Макрон и много други изказаха съболезнования на близките на убитите и същевременно осъдиха категорично проявите на антисемитизъм, расизъм и жестокост.Българското министерство на външните работи разпространи изявление, в което се посочва:\"Остро осъждаме нападението над синагогата „Дървото на живота” в американския град Питсбърг. Тази трагедия показва, че антисемитизмът и ксенофобията, омразата и насилието спрямо другия, трябва да бъдат окончателно изкоренени.Историята на спасяването на 50 000 български евреи в най-мрачните времена на Втората световна война показва, че когато цениш човешкия живот толкова, че си готов да застанеш срещу най-силните, ти можеш да победиш злото. Затова и днес трябва да бъдем единни.В този тежък за еврейската общност момент нека и за секунда не забравяме какви последици може да има антисемитизмът - това е посланието от София, където синагогата, джамията, православният и католическият храм са разположени един до друг.Изразяваме съболезнования на близките на загиналите и пожелаваме бързо възстановяване на ранените.\"", "date": "2018.10.28", "title": "Стрелбата в синагогата в Питсбърг е най-кървавото антисемитско престъпление в САЩ"}
{"url": "https://offnews.bg/kultura/prikazka-za-nedelia-doktor-shtarkel-tceri-marzel-690780.html", "text": "Всички в зоопарка познаваха Доктор Щъркел и даже много го обичаха, макар че често предписваше горчиви хапчета и понякога биеше инжекции. Но пък никога не грешеше в диагнозата и пациентите бързо влизаха във форма след срещите с лечителя. И за друго го уважаваха. След всяка командировка по света – било за специализация, било за спасителна мисия в чужд зоопарк или за ваканция, Доктор Щъркел винаги скътваше по някое семенце в багажа си и после садеше странни дървета, храсти, цветя. От Африка например надонесе всякакви палми, от северните страни брези, от Америка каучуково дърво, от Азия бамбук, сакура и какво ли още не. Все близки и обичани за животните растения, но останали някъде далече из родните им краища.А да каже някой, че Докторът нямаше грижи и си уплътняваше времето като градинар, изобщо не беше истина. Викаха го за всякакви случаи. Например хористите на Коса щяха да участват във важен международен фестивал и като почнаха да репетират, не спряха, докато не прегракнаха всичките. Та Докторът ги посети, предписа им горски чайове с малина, бъз и къпина, добави капки и препоръча пълно мълчание поне за ден. Като запяха после, никой не можеше да се мери с хористите на Коса.Бързо помогна Докторът и на Глигана, блъскал бил големи камъни, за да си изрови шепа жълъди, ама си беше разклатил глигите. А какво е такова силно животно без страшни и остри като сабя зъби? Щъркелът му направи отвари от лайка и прочее, да се жабури и да не се налага да го мъчи с бормашина и клещи.Краставата Жаба също често търсеше компетентните съвети на Доктор Щъркел. Един ден му поиска да й даде мехлем за пъпчива кожа, макар че смяташе да отиде и на хирург за разкрасяване. „Така и така, Докторе, ще ставам принцеса, ама още си търся момъка, който ще ме целуне... Все пак е редно да се погрижа за тези мои обриви, докато дойде момент да хвърля жабешката кожа. После ще му мисля – може и очите си да коригирам, талията да стегна, вече има истински вълшебници в естетичната хирургия...”Докторът не одобряваше операции от глезотия, всеки си е привлекателен и обичен по своему, но не искаше да се меси на Краставата Жаба. Нито започна да й обяснява, че доста царици на красотата се кипрят с корона, ама е по-добре да не си отварят устата даже в елементарен разговор. Просто й предписа крем срещу пъпките, посъветва я и по-малко да стои на плаж, да се къпе в изворна вода с билки, да почива редовно...Баба Меца също се оплакваше от болни очи и разчиташе главно на Доктор Щъркел да я изцери. Старицата хич не виждаше и току се спъваше по горските пътеки, няколко пъти даже обели носа си и опърпа кожух из храсталаците, докато търсеше вратата на своя дом. Докторът я прегледа, увери се, че още няколко диоптъра на очилата ще свършат хубава работа и издаде рецепта. Но предупреди мечката, че трябва и лещи да й сложи, да оперира очите на бабата за по-сигурно, иначе скоро може да ослепее.- Леща ли казваш, Докторе? Че аз въобще не обичам чорба от леща, нито боб, ориз или грах вкусвам. Ако ще ме цериш, гледай да е с мед, с тиква, с ябълки и круши, опъна се пациентката.- Не ме разбра, Бабо Мецо, започна кротко лечителят. Медицинската леща не е за ядене, тя се присажда. На двете очи ако сложим, ще виждаш както си гледала като млада. И ще намигаш даже, пошегува се Щъркелът. Няма да те боли, не се плаши толкова, побърза да я успокои той, беше психолог.Бабата обеща да помисли, взе си рецептата и се потътри към аптеката. В зоопарка нямаха специален магазин за очила, но на Змията фармацевт можеше да се разчита, щеше да намери нужните стъкла, да избере красива рамка, Мецана си беше суетна. Аптекарката и за лещите щеше да проучи.За Доктор Щъркел оставаха още куп задачи: вълчетата бяха с разстройство, навярно летен грип, та трябваше да ги прегледа. Лисицата чакаше да я навести, наскоро й беше вадил пилешка кост от гърлото и ден през ден проверяваше как се възстановява лакомницата. Една гъска беше със счупено крило, и нея щеше пак да превърже, да я окуражи, че няма да изостане от ятото си. И така нататък, денят на Доктор Щъркел течеше бавно, напрегнато, но му носеше удовлетворение, че е винаги там, където помощта му е нужна.Между другите спешни адреси най-много се чудеше за какво го викат при ленивците. Госпожа Лени си имаше бебе, гледаше го с огромна обич и малкият Вецо наддаваше, а по характер беше кротък, спокоен. Дали не беше станала беля с него?Като стигна до дома на ленивците, госпожа Лени точно се грижеше за маникюра и прическата си, излегнала се на висок клон. Естествено, ноктите й трябваха, за да се придържа по дърветата. Вецо пък се беше вкопчил в майчината козина и хич не помръдваше, толкова дълбоко и блажено си спеше, та даже похъркваше... Докторът попита Лени от какво се оплаква. Младата майка сподели тревогата си – бебето не ще да се откъсне от нея, яде и спи, но друго не предприема, а вече е голямо. Да не би нещо с него да не е наред?- Ами, ами, госпожа Лени, те малките понякога са по-мързеливи. Не е случайна онази приказка за юнака, дето бозал 30 години - засмя се Докторът. И моите първоначално не искаха да литнат от гнездото, не щяха да си търсят храна, нали татко носи, а мама меси. Но се научиха. Сега са изрядни и в работата, и към своите рожби, напълно разчитаме с моята съпруга, че ще се справят в живота и те, и внуците. Та и Вецо ще се научи на всичко необходимо, от нас зависи.И като каза това Докторът, проточи шия, та клъвна нежно малкия ленивец, после пак и пак, все едно, че му прави ваксини. Вецо се стресна, отвори очи и се търкулна на земята. Госпожа Лени настръхна, аха да скочи и да спасява чедото си, но Доктор Щъркел я спря.- Чакай, майчице, не бързай да помагаш, да го мяташ на гръб, да го разнасяш насам-натам. Вецо сам ще се изправи на крака, всички така сме направили първите си стъпки.Вецо не стана, мързеше го и просто се обърна на другата страна, за да продължи сладкия си сън. Поляната беше наклонена, той се претърколи и падна в близкия поток, хладната вода го стресна и разбуди, пък го подсети и да се мъчи да плува. Ленивецът остана по гръб, така му беше най-лесно, после се обърна по корем, също му беше приятно, а малките вълнички, които произведе с махове, го гъделичкаха и разсмиваха. Госпожа Лени се успокои.Някакви пеперуди се кискаха, една рибка го плисна на шега и въобще на Вецо му ставаше все по-хубаво в потока. После се измъкна на тревата и пак реши да си отлежи, но Докторът го бутна във водата. И така, докато ленивецът бавно и славно се покатери на дървото при майка си.Госпожа Лени гледаше с почуда и щастие - детето й окъпано, развеселено, почти сресано, с очи, широко ококорени за света. Докторът взе лекарската си чанта и се приготви да каже довиждане и на тези пациенти. Но преди това добави сериозно:- И да му казваш, майче: когато падне, трябва да се изправя колкото може по-бързо, за да го боли по-малко. Това е тайната на всеки успех в живота, но дали и кога ще я научим? И ще имаме ли смелост да учим и децата на нея?...Щъркелът помаха с крило и забеляза, че е поизцапал бялата си престилка по полите и ръкавите. Е, до вечерта оставаше време и да отдъхне с домашните, и да я изпере, та утре пак да е изряден на своята мисия. Пък може и папионка да сложи - за по-тържествено.", "date": "2018.10.28", "title": "Приказка за неделя: Доктор Щъркел цери мързел"}
{"url": "https://offnews.bg/112/dvama-dushi-zaginaha-pri-katastrofa-po-patia-kazanlak-tulovo-690819.html", "text": "Двама души загинаха при катастрофа по пътя Казанлък – Тулово в събота вечерта.Около 21.15 ч. лек автомобил „Фолксваген“ се е завъртял на прав участък, навлизайки в лентата за насрещно движение. Там се е ударил в друг лек автомобил.На място са загинали шофьорът на „Фоклсвагена“ и 23-годишна жена, пътувала с него.", "date": "2018.10.28", "title": "Двама души загинаха при катастрофа по пътя Казанлък – Тулово"}
{"url": "https://offnews.bg/sviat/nad-edin-milion-dushi-sa-podpisali-petitcia-za-vtori-referendum-za-bre-690825.html", "text": "Над един милион души са подписали петиция за провеждане във Великобритания на втори референдум за Брекзит, съобщи вестник \"Индипендънт\", който е инициатор на петицията.\"През 2016 г. хората изразиха мнението си дали да останем в ЕС или да го напуснем. Сега, когато фактите се изясниха, дойде време хората да кажат решаващата дума по самото споразумение, докато не е станало твърде късно\", призовава петицията, която бе пусната на сайта change.org преди три месеца.В момента основният проблем в преговорите за излизане на Великобритания от ЕС е режимът на контрол по границата между Ирландия, която остава членка на блока, и Северна Ирландия, която е част от Обединеното кралство.", "date": "2018.10.28", "title": "Над един милион души са подписали петиция за втори референдум за Брекзит"}
{"url": "https://offnews.bg/dw/dneshnite-izbori-v-hesen-mogat-da-se-prevarnat-v-nokaut-za-angela-merk-690824.html", "text": "Регионалните избори в Хесен днес са от ключово значение за правителството и партията на Ангела Меркел. Изборите в Бавария разклатиха позициите й, а резултатът от днешния вот може да се превърне в нокаут за канцлерката.В Германия се провеждат поредните регионални избори, но всъщност става дума съвсем не само за регионална политика. След изборите в Бавария, сега и от започналите тази неделя (28. 10) в Хесен ще се разбере как вотът ще се отрази на широката коалиция на Християндемократическия съюз (ХДС)/Християнсоциалния съюз (ХСС) и Германската социалдемократическа партия (ГСДП).Двете партии драматично изгубиха подкрепата си сред мнозинството, експертите дори сочат, че това е краят на големите “народни партии”, които някога печелеха 40% от гласовете на изборите.Изборите в Хесен са добра възможност за канцлерката Меркел да докаже, че нейната партия ХДС и управляващата коалиция не са толкова зле, колкото твърдят повечето експерти. За да успее обаче, тя се нуждае от резултати - резултати, които могат да бъдат постигнати в Хесен.Хесен е провинцията, в която се намира финансовата столица Франкфурт. ХДС управлява провинцията вече близо 20 години, а от 1970 г. насам консерваторите печелят минимум 36 процента от гласовете на всички избори. Министър-председателят на Хесен Волкер Буфие (ХДС) продължава да е доста популярен сред около 4,4 милиона от гласоподавателите. Въпреки това изгледите за резултата от вота не са обещаващи - последните проучвания на общественото мнение отбелязват едва 26% подкрепа за християндемократите. При такива стойности единственото положително нещо за партията би било прогнозираните 26% да бъдат надхвърлени, което ще се изтълкува като малко, но неочаквано завръщане.Заради високата избирателна активност консерваторите успяха да предотвратят катастрофални резултати на изборите в Бавария преди две седмици, като сега Буфие се надява да постигне същото.Във всеки случай, Меркел е наясно, че ако ХДС не успее отново да сформира местно правителство, това ще се изтълкува като недоволство от страна на населението към Меркел и нейния политик Буфие. Така натискът върху канцлерката да се откаже от председателството на ХДС ще се увеличи.Нервност сред социалдемократитеДори и ХДС да постигне по-добри резултати от очакваното, резултатът от изборите би могъл да застраши управляващата коалиция в Берлин. Германската социалдемократическа партия спечели по-малко от 10 процента от гласовете на изборите в Бавария и предизвика безпокойство сред нейните членове. Резултатът беше унизително поражение за най-старата партия в Германия, която някога печелеше четиридесет или повече процента от гласовете. Това подтикна някои социалдемократи да настояват за прекратяване на партньорството с ХДС и ХСС. Основният кандидат за изборите в Хесен от страна на ГСДП Торстен Шефер-Гюмбелима обаче неколкократно заяви по време на предизборната кампания следното: \"Бавария си е Бавария, Хесен е Хесен.\"Последните проучвания показват, че той може да е прав - данните от проведена анкета в Хесен сочат, че социалдемократите успяват да съберат около 20 и 25% от гласовете. Това е достатъчно, за да се успокои неудовлетворението сред собствените им редици, без да поставя под въпрос превъзходството на консерваторите. Подобен резултат ще бъде много удобен за Меркел.Зелените в очакване на нов рекорден резултатНай-голямата заплаха за Социалдемократите са Зелените, които след рекордния резултат в Бавария, сега се надяват да получат между 15 до 22 процента от гласовете в Хесен. Основният им кандидат, Тарек Ал-Вазир има висока популярност сред населението. Главното послание на Зелените: \"Ние сме единствената партия, която не позволи десният популизъм да ни подмами\", заяви Ал-Вазир по-рано тази седмица. Зелените са почти сигурни, че ще постигнат най-добрия си резултат досега в Хесен. Меркел не би трябвало да има нищо против, тъй като това би улеснило Буфие да продължи сегашната си коалиция със Зелените. В същото време тя се надява да не постигнат прекалено голям успех, за да не се засенчи управяляващат партия ХДС, нито пък да се отворят възможности за коалиция между Зелените, ГСПД и партиите от ляво. Проучванията показват, че подобен съюз може да се случи, но за Буфие това би означавало край на управлението му.Алтернатива за Германия заема последното място в социологическите проучвания с резултат от 11 до 14%. Доброто им представяне би затруднило консерваторите да формират стабилно парламентарно мнозинство. А всяка нестабилност в Хесен ще попречи на усилията на Меркел да докаже, че политическата система в Германия все още функционира гладко.Така или иначе, формирането на местно правителство с участието на шестте основни партии вероятно този път ще бъде по-трудно, отколкото в миналото. Ако процесът може да бъде контролиран и изпълнен без сътресения от страна ХДС, това ще бъде победа за Ангела Меркел. Ако обаче консерваторите отстъпят властта в Хесен и несигурността се разрасне, влиянието на Меркел като канцлер и председател на Християндемократическата партия ще продължи да отслабва. Следователно вотът от регионалните избори в Хесен би имал национални и международни последици.", "date": "2018.10.28", "title": "Днешните избори в Хесен могат да се превърнат в нокаут за Ангела Меркел"}
