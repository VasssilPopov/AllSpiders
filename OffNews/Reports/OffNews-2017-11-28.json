{"url": "https://offnews.bg/temida/pusnaha-pod-garantcia-ahmed-musa-obvinen-v-propoviadvane-na-radikalen-670215.html", "text": "Ахмед Муса, който е обвиняем по дело за проповядване на радикален ислям, беше освободен под гаранция от 7500 лева. Решението е на Окръжния съд в Пазарджик, съобщи БГНЕС. Ахмед Муса и още 13 негови сподвижници са подсъдими за проповядване на религиозна омраза. Муса беше арестуван през ноември 2014 г. Всички останали обвиняеми по делото вече са освободени. В началото на ноември съдът в Пазарджик разсекрети специалните разузнавателни средства по делото срещу Ахмед Муса и останалите му 13 сподвижници. В рамките на записан частен разговор между двама от подсъдимите по делото се чува :\"За нас е чест и ще бъдем щастливи, ако отидем да помагаме на бойците в Сирия\". Те са събирали пари от 20 до 50 лева от хора от махалите в Пазарджик и Асеновград и са били предназначени за бойците в Сирия.", "date": "2017.11.28", "title": "Пуснаха под гаранция Ахмед Муса, обвинен в проповядване на радикален ислям"}
{"url": "https://offnews.bg/temida/vnasiat-obvinenieto-sreshtu-moskov-za-turskite-vaksini-do-kraia-na-god-670217.html", "text": "До края на годината прокуратурата ще внесе в съда обвинителния акт по делото за турските ваксини срещу бившия здравен министър Петър Москов и останалите трима обвиняеми, съобщи БНТ. Москов получи три обвинения по делото за бартера с ваксини с Турция. България получи като дарение от Турция 200 000 ваксини \"Еувакс\" и \"Пентаксим\", а в замяна страната ни дари 5 млн. дози ваксини БЦЖ. Според прокуратурата Москов е приел дарението от Турция в разрез със законовите норми, а здравното министерство е заплатило ДДС върху 200 хил. броя ампули и разходите по доставката на ваксините. 323 хил. лева са настъпилите имуществени последици от действията на Петър Москов. На Москов беше повдигнато обвинение и за частта с българското дарение на ваксини за Турция. Според прокуратурата с действията си Москов е ощетил държавното дружество „Бул Био”, като е възложил на предприятието да произведе 5 млн. ваксини БЦЖ, а след това директорът на дружеството е привикан в министерството и принуден да подпише договор, с който дарява ваксините на ведомството. Така Москов е ощетил дружеството с 413 370 лв.Третото обвинение срещу Москов е за безстопанственост. Разследването за турските ваксини започна след разкритията на Валя Ахчиева в предаването \"Открито\". Делото е едно от първите за корупция по високите етажи на властта, което ще се гледа в Специализирания съд заради промените в Наказателно процесуалния кодекс.Бившият здравен министър коментира информацията, като обяви, че е спокоен, защото е убеден, че е защитил държавния интерес - и финансов, и здравен, като може да го докаже с факти и данни.По информация на БНТ се готви обвинение и срещу още един човек. ", "date": "2017.11.28", "title": "Внасят обвинението срещу Москов за турските ваксини до края на годината"}
{"url": "https://offnews.bg/sviat/severna-koreia-izstrelia-balistichna-raketa-670222.html", "text": "Северна Корея изстреля балистична ракета, съобщи южнокорейската агенция \"Йонхап\".Според агенцията ракетата е излетяла на изток. За момента не е ясно докъде е достигнала или какъв тип е ракетата, съобщи Би Би Си. Военните в Южна Корея анализират ситуацията, като си сътрудничат с американските си колеги, допълва агенцията. Според японската агенция Киодо възможно е тя да е паднала в специалната икономическа зона на Япония.Правителствен източник в САЩ потвърждава пред Ройтерс, че Пхенян е изстрелял ракета, но не съобщава повече подробности.Това е първото изстрелване на ракета от Северна Корея след 15 септември. Тогава тя направи опит с балистична ракета със среден обсег, която прелетя над Япония. Предишният опит бе на 29 август. ", "date": "2017.11.28", "title": "Северна Корея изстреля балистична ракета"}
{"url": "https://offnews.bg/obshtestvo/direktnite-poleti-mezhdu-sofia-i-baku-zapochvat-ot-16-ianuari-670224.html", "text": "Директните полети между София и Баку ще са факт от 16 януари догодина. Полетите ще са с азерската нискотарифна компания \"Buta Airways\", съобщиха от посолството на Азербайджан у нас.Билетите вече са в продажба, като цените започват от 29 евро. България става първата дестинация в ЕС, където \"Buta Airways\" ще осъществи първия си директен полет. Това е и първата нискотарифна авиокомпания извън ЕС, която ще пътува до София, допълниха от посолството. Авиокомпанията рекламира България като идеалната страна за бюджетни пътувания и като една от най-евтините европейски страни. Откриването на новата самолетна линия беше договорено с президента Илхам Алиев по време на посещението на държавния глава Румен Радев в Баку в средата на октомври.", "date": "2017.11.28", "title": "Директните полети между София и Баку започват от 16 януари"}
{"url": "https://offnews.bg/obshtestvo/proteche-metrostantciata-na-letishte-sofia-670219.html", "text": "Mетростанцията на Летище София протече след валежите от сняг в столицата. Станцията е в експлоатация от 2015 г. Причината е в специфичната конструкция на станцията. Тя е полуоткрита, за да не прегрява през лятото. Когато през зимата решетките не се затворят обаче, от покрива капе топящият се сняг, обясни зам.-директора на \"Метрополитен\" инж. Красимир Савов пред bTV.По думите му досега не е имало проблем, защото решетките са затворени. Тепърва ще се установи дали те са оставени така по невнимание, или умишлено.Той е категоричен, че проблемът не е във фирмата изпълнител.Според Савов проблемът ще бъде лесно отстранен - тази нощ или най-късно утре до обяд. По думите му не могат да се случат инциденти заради теча, тъй като мокрите места са обозначени, а метровлаковете тръгват от сухата страна на перона. ", "date": "2017.11.28", "title": "Протече метростанцията на Летище София"}
{"url": "https://offnews.bg/futbol/neftohimik-na-protest-prizova-obshtinata-da-obarne-vnimanie-670213.html", "text": "Няколкостотин души излязоха на протест в Бургас в защита на футболния „Нефтохимик“. Деца и техни родители, фенове, треньори и служители поискаха яснота къде могат да тренират и как да се финансира тима, който е с основно общинска собственост – 82%.Спортна база, на която да се играе нормално, защото към момента и представителният тим, и детско – юношеската школа, пътуват извън града, за да тренират в кал и студ. Общината да си вземе обратно ст. „Лазур“ и да поеме ангажимент за финансовото бъдеще на тима. Около тези искания се обединиха протестиращите, които се събраха пред Дома на Нефтохимика, преди сесията на общинския съвет. Треньори и футболни деятели останаха обидени от поведението на общински съветници, които не обръщат внимание на проблемите на спорта в Бургас. Кметът Димитър Николов се ангажира да бъде ремонтирана базата в комплекс „Изгрев“ до няколко месеца. Общината не може да преговаря да вземе собствеността на ст. „Лазур“, каквото е едно от предложенията, защото тя продължава да е неясна:„“, посочи Димитър Николов.Общинският съветник Калчо Белов (ГЕРБ) пое ангажимент да внесе искане за субсидия както за „Нефтохимик“, така и за „Черноморец“. Парите, евентуално, трябва да бъдат гласувани за следващата година. По думите на родители, чиито деца тренират в „Нефтохимик“, необходими са 200 - 300 000 лв. На противоположното мнение бяха колегите му Румен Ангелов (ГЕРБ) и Георги Дражев (НФСБ). Дражев обвини представители на ръководството на „Нефтохимик“, че са похарчили близо 3 млн. лв. от спонсори без ефект. Ангелов посочи, че във всички спортни клубове имало финансов недостиг, а имало такива с далеч по-значими успехи от футболния тим.Единственото категорично решение, което бе взето на днешната сесия, бе че представител на родителите, чиито деца тренират в тима, ще влезе в Съвета на директорите на клуба.", "date": "2017.11.28", "title": "„Нефтохимик“ на протест – призова общината да обърне внимание на футбола"}
{"url": "https://offnews.bg/knigi/neobiknovenata-istoria-na-emil-zatopek-naj-velikiat-begach-na-vsic-670208.html", "text": "Необикновената история на Емил Затопек – най-великият бегач на всички времена, излиза на българския книжен пазар.„Днес всички ще умрем по малко“ е единствената достоверна и неманипулирана история за живота и постиженията на невероятния бегач (). Ето какво казва за книгата , автор на „Кривата на щастието“ и „Отвъд играта“. Неговият  вдъхновил издателите от \"Вакон\" да издадат книгата на български език:Откъс: Странният инцидентНа международното летище „Рузине“ в Прага двумоторен пътнически самолет на „Чехословашки авиолинии“ е заел позиция върху нагорещената от слънцето писта и чака сигнал да излети. Над 100 млади мъже и жени – най-добрите атлети на комунистическа Чехословакия – са на път за Хелзинки, на седем часа полет оттук. Те ще участват в XV-те Олимпийски игри, които започват след девет дни. Но има един проблем. Отсъства най-добрият, най-яркият атлет от всички – Емил Затопек.Най-великият бегач на това поколение – а вероятно и на всички времена – не се качва на самолета за Олимпиадата, която ще очертае спортния му път. Двайсет и девет годишен, той е в разцвета на силите си: като световен рекордьор и настоящ олимпийски шампион е загубил само едно от последните 70 състезания в коронните си дисциплини. Емил се е устремил към уникална, невиждана до този момент и неповторена след него победна серия. Това е най-важното пътуване в живота му. А той закъснява.Или поне така изглежда. Съпругата на Емил е наясно с положението. Самата тя има олимпийски амбиции като копиехвъргач и се е качила на самолета разплакана. Дана знае истинската причина за отсъствието на Емил. Разбира, че той се е замесил в много рискована игра на нерви, която може не само да сложи край на кариерата му, но дори да го изпрати в трудов лагер.Датата е 10 юли 1952 г., четвъртък. Желязната завеса, паднала над Европа в края на Втората световна война, е станала все по-гнетяща през последните години, особено в Чехословакия. Комунистите завземат властта през 1948 г. Безпощадните тайни служби за държавна сигурност (ДС) им помагат да я задържат. Първите показни процеси започват преди 1950 година. Най-известният от тях – процесът „Слански“ – все още предстои, но вече са екзекутирани множество врагове на революцията, истински и въображаеми. Десетки хиляди са поставени под наблюдение от ДС. А сега Съветският съюз се готви да участва в първите си Олимпийски игри и сянката на Сталин надвисва все по-застрашително над Чехословакия. Това се случва съвсем буквално в центъра на Прага, където строят най-голямата статуя на съветския диктатор. Впоследствие тя ще достигне почти 30 метра височина, ако се брои и фундаментът.Никой не е имунизиран срещу фанатичното и яростно налагане на политически конформизъм. Сред арестуваните в чистките има атлети от различни дисциплини. Не е необходимо да си се провинил, достатъчно е да си в немилост. Преди по-малко от осем месеца е арестуван целият национален отбор по хокей на лед. Същата вечер той трябва да лети за Лондон, за да защити световната си титла. Дванайсетте играчи са осъдени и изпратени в лагери заради предполагаемо отстъпничество (а в някои случаи заради пеене на непочтителни песни). Общият сбор на техните присъди е 77 години и 8 месеца.На този фон проблемът със Станислав Юнгвирт – съотборник на Емил и бъдещ световен шампион на 1500 метра – е незначителен. Самият Станислав не е застрашен. Всъщност именно реакцията на Емил в конкретната ситуация крие опасност от катастрофа. Бащата на Станислав е в затвора по политически причини. Това според Партията означава, че Юнгвирт младши не бива да пътува в чужбина, освен до други страни от Варшавския договор – не особено строга забрана, стига да не сте олимпиец, прекарал последните четири години в блянове за Хелзинки, както Юнгвирт.Новината за изключването на Юнгвирт от отбора излиза на бял свят вечерта преди да отлетят. Атлетите се явяват в Министерството на спорта, за да получат пътните си документи. Юнгвирт е съкрушен, когато разбира, че за него не са подготвени такива. Той замълчава, знаейки, че само ще влоши нещата, ако направи сцена. Емил обаче реагира бурно. „В никакъв случай – заявява той на чиновниците. – Ако Станда не пътува, и аз няма да тръгна.“ После излиза с гръм и трясък, без да вземе своите документи.На следващата сутрин, преди полета, Юнгвирт умолява Затопек да се успокои. Емил твърдо отстоява позицията си. Той дава на Юнгвирт спортния си екип и му казва да го върне в министерството заедно със своя. После се отправя към стадион „Страхов“ в Прага за тренировка.Затегнатото положение продължава с дни. Самолетът отдавна е заминал без Затопек. Дана е неутешима и от напрежение губи гласа си. Десетина години по-рано нейният собствен баща е отведен от Гестапо по време на немската окупация. Той попада в лагера „Дахау“. А сега изглежда, че и съпруга й го грози подобна съдба.В Хелзинки казват на западните журналисти, че Затопек е получил тонзилит.Книгата може да поръчате от тук: ", "date": "2017.11.28", "title": "Необикновената история на Емил Затопек – най-великият бегач на всички времена"}
{"url": "https://offnews.bg/kultura/sharl-aznavur-pristigna-v-sofia-670207.html", "text": "Днес точно в 14 часа легендарният артист Шарл Азнавур пристигна в България. Кралят на френския шансон кацна на летище София дни преди грандиозния си концерт в зала „Арена Армеец“ на 30 ноември.Шарл Азнавур слезе от самолета, придружен от сина си Николас Азнавур и неговата съпруга, както и от част от екипа си. Френският Франк Синатра, както е известен по цял свят, показа прекрасно настроение и страхотна кондиция.„Чувствам се изключително щастлив, че съм в София. Нямам търпение да се докосна до българските култура и гостоприемство отново. За мен този концерт е наистина много личен и съм подготвил специална програма“, сподели Азнавур.Френският артист ще си почива в специален апартамент в съответствие с желанията му: обзавеждане само от естествени материали, пухени възглавници, специална охладителна система за селекцията му от бели вина, която също пътува с него, килимче за релакс и йога, пресни плодове.Шарл Азнавур ще остане в София общо четири дни, през които ще има доста активна програма: той ще бъде специален гост на няколко събития, както и на редица популярни личности от културния и обществен живот у нас. Ученикът на Едит Пиаф изрази също желанието си да направи кратка разходка из София и да се запознае с интересните културни и исторически забележителности, като особен интерес за него представляват археологическите паметници на Сердика.Феноменалният спектакъл на Шарл Азнавур на 30 ноември, който ще потопи повече от 5000 родни фенове в атмосферната на автентичен френски театър, е част от настоящото световно турне на звездата, което ще бъде и последно за кариерата му – неговото голямо „Сбогом“ със сцената. От София, звездата отлита директно за Виена, а след това се завръща в родната си Франция, където са планирани повече от 10 концерта. Билетите за концерта на Шарл Азнавур в „Арена Армеец“ на 30 ноември, могат да се открият в мрежата на Eventim на цени 59 лв., 89 лв. и ВИП места от 150 лв и 200 лв. Местата са ограничени затова организаторите съветват за по-ранно закупуване.", "date": "2017.11.28", "title": "Шарл Азнавур пристигна в София"}
{"url": "https://offnews.bg/temida/mazh-poluchi-1-godina-zatvor-za-poboj-nad-speshen-ekip-v-omurtag-670209.html", "text": "Мъж получи една година затвор за побой над спешен екип в Омуртаг. На съучастника му беше наложена глоба от 2000 лева, съобщиха от прокуратурата. Решението е окончателно и не подлежи на обжалване. 24-годишният Йордан Й. ще трябва да изтърпи наказанието си при строг режим. Неговият съучастник е Стелиян Ив., на 35 години. Нападението е от февруари тази година. Спешният екип е извикан на адрес на пациентка, която трябвало да бъде откарана в болница. На улицата имало закъсал в снега автомобил, заради който колата, в която били Йордан и Стелиян, не можела да премине. Линейката също не успяла да стигне непосредствено до адреса на болната. Екипът прегледал жената и тъй като състоянието ѝ било тежко, фелдшерът предложил на близките ѝ да я отнесат до линейката. Жената обаче отказала. Екипът си тръгнал и фелдшерът и шофьорът на линейката минали покрай двамата подсъдими. С груб тон и заплахи Стелиян и Йордан поискали медиците да участват в избутването на заседналата в преспите кола. Те обаче отказали и в резултат били нападнати в гръб от двамата. Те им нанесли удари, от което шофьорът паднал на земята и изгубил съзнание. Фелдшерът също бил съборен на земята. Йордан и Стелиян ги удряли, обиждали и ги заплашили с предмет, наподобяващ нож. Медикът получил контузия в гръдния кош и последвало посттравматично стресово разстройство, хипертонична криза, силна тревожност, а шофьорът на линейката – черепно-мозъчна травма с краткотрайна загуба на съзнанието и други.Нападнатите мъже успели да се заключат в линейката, докато чакат помощ, поискана с обаждане на спешния телефон.Двамата са признати за виновни за хулиганство над фелдшер и шофьор на линейка на Центъра на спешна медицинска помощ, извършено в съучастие.Съдът приведе в изпълнение и предишна присъда на Йордан Й., с която му е било наложено 2-годишно условно наказание с 3-годишен изпитателен срок. Новата му присъда е в изпитателния му срок, затова съдът е привел в изпълнение и старото наказание. Йордан Й. е признат за виновен и за причиняване на лека телесна повреда на фелдшера, за което ще трябва да му плати 2500 лева неимуществени щети. Съучастникът му Стелиян е освободен от наказателна отговорност за хулиганството срещу медицинския екип и затова съдът му наложи административно наказание - глоба. Той също трябва да плати отново 2500 лева на шофьора на линейката, посочват от прокуратурата. ", "date": "2017.11.28", "title": "Мъж получи 1 година затвор за побой над спешен екип в Омуртаг"}
{"url": "https://offnews.bg/politika/ninova-iska-liderska-sreshta-za-revizia-na-prehoda-670204.html", "text": "От утре всичко е бюджет за нас, заяви лидерът на БСП Корнелия Нинова. Стартира второ четене на трите бюджета. По големия законопроект за бюджет сме направили 144 предложения между първо и второ четене. По законопроекта за държавното и обществено осигуряване сме направили 46 предложения и по законопроекта за бюджета на НЗОК, те са 17. Като това не са просто предложения за числа. Зад тях стои различната ни визия за България от тази на упрявляващите. Те предлагат повече пари в нереформирани системи, които ще изтекат без резултат. Философията на нашите предложения е повече пари в променени модели на здравеопазване, образование, данъчна система. Надяваме се от утре да имаме състезание на идеи, а не наддаване на числа, каза още Нинова. БСП е единствената партия, която на най-висшия си форум - Конгрес, е давала оценка на прехода. Това се е случило на 8 май, 2016 г. Нито една от другите партии не е давала оценка на прехода. Ще прочета само изречението за приватизация - \"широко рекламираната приватизация, вместо да даде по-високо качество на по-ниска цена, единственото основание в полза на раздържавяването, се изроди в безогледно разграбване и източване на създаденото при социализма национално богатство\". Но в този документ ние говорим не само за приватизацията, а и за другите сфери на обществения живот, в които се е случило такова разграбване. Ето защо, и във връзка с решението на НС на БСП, предлагам лидерска среща между председателите на всички парламентарно представени партии. Ще помоля да бъде веднага след бюджета, като кабинетите ни стиковат времето, така че да е удобно за всички. Целта на тази среща е да потърсим съгласие за ревизията на прехода.Да не бъде това еднократен акт и ПР кампания, да не допуснем да излъжем очакванията на хората, че ще има възмездие и справедливост, а накрая да не се получи нищо. Да намерим най-верните законодателни решения и всички да се подпишем под общо предложение. На срещата ще предложа обемът на ревизията да бъде разширен - с масовата приватизация, концесии, реституция, обществени поръчки и ролята на силовите групировки през годините на прехода. Ако ще го правим, нека да бъде политически отговорно. Да обхванем целия преход, да се подпишем заедно всички и да го правим само с мисълта, че трябва да отговорим на очакванията на хората за справедливост и възмездие.Веднага след бюджета, ще поканя ДПС на разговори на втора среща за вота на недоверие към правителството.  Първата беше работна. На втората ще помоля г-н Мустафа Карадайъ да дойде и срещата да бъде с наше участие, на председателите. Според нас трябва да се уточнят две неща – времето, в което внасяме вота на недоверие и за корупция - в кои сфери го внасяме. За нас друга тема, освен корупция, не стои като вот на недоверие. Имаме решение на Конгреса си и от това няма отстъпление. Трябва да конкретизираме в кои сфери, защото не може да се говори общо, а с конкретни факти и доказателства. ", "date": "2017.11.28", "title": "Нинова иска лидерска среща за ревизия на прехода"}
{"url": "https://offnews.bg/obshtestvo/sindikatat-na-sveshtenitcite-prizova-svetia-sinod-da-priznae-makedonsk-670203.html", "text": "Синдикатът на свещениците призовава Светия синод на Българската православна църква да признае Македонската църква като автокефална и да се определи като нейна Църква-майка.Решението е взето късно в понеделник на заседание на свещеническия синдикат, съобщи пред БНР Христо Латинов, експерт към юридическия отдел на КТ \"Подкрепа\".Категоричен съм, че ако Българската православна църква не направи необходимото, това е просто предателство към Българската православна църква. Част от Българската православна църква е тази архиепископия. В същото време аз съм абсолютно убеден, че Цариградската патриаршия би била благосклонна и Македонската църква да получи своята автокефалия, твърди Латинов.Вчера Българската православна църква реши да се застъпи пред Поместните православни църкви за установяване на каноническия статут на МПЦ.", "date": "2017.11.28", "title": "Синдикатът на свещениците призова Светия синод да признае Македонската църква"}
{"url": "https://offnews.bg/sviat/kasparov-ozhestochavane-v-donbas-e-mnogo-veroiatno-ukrainskata-te-670212.html", "text": "Публикуваме втората част на интервюто на Гари Каспаров пред украинския сайт Realist, в което световният шампион по шахмат, обществен деец и виден опозиционер обяснява защо Путин няма да прави отстъпки в Донбас и как кризата на лидерите доведе до избирането на Доналд Тръмп за президент на САЩ. – Да продължим с темата за севернокорейската криза, чиято острота не намаля от последния ни разговор през 2015 г. Как, според вас, като цяло се промени положението на силите в света? Какво по начало се случи в тези две години?– Всъщност, струва ми се, че тенденцията се обърна към подобрение. Дългогодишната работа на Путин по подкопаването на западната демокрация най-накрая даде своите резултати. Днес разбирането за това, че путинска Русия ще бъде постоянен източник на проблеми, вече с основание пусна корени в съзнанието на западния политически елит, на първо място на американския. Ние разбираме много от разследването на Мюлер (специалният прокурор, водещ независимото разследване на връзките между хората на Тръмп и Путин. – бел. ред.). На свой ред хората на Тръмп ровят около Хилари Клинтън, което за пореден път показва, до каква степен целият американски елит, в една или друга форма, се е намирал в делови контакти с Путин и неговата агентура. От осъзнаването на този факт до приемането на конкретни мерки, безусловно, ще мине някакво време, но векторът на движение вече е очертан. За себе си Западът реши, че НАТО-вският периметър трябва да бъде защитен и фактът, че в Прибалтика се появиха мобилни контингенти на НАТО, на първо място американски, е потвърждение за това. Така че моментът, в който Путин можеше да разчита на това, че Западните страни ще се поддадат на неговия геополиточески шантаж и ще направят стратегически отстъпки, вече отмина. И все пак, за създаването на неразрешими проблеми за путинския режим, на Запад все още не достига политическа воля. Но така, както Путин фактически направи от външната политика главният елемент от вътрешноруската пропаганда, на него постоянно му трябват победи. Ако няма откъде да се вземат реални победи, то поне виртуални победи. Затова той постоянно ще нагнетява ситуацията, и аз не се съмнявам, че това ще предизвика усилваща се ответна реакция на Запад.– А как оценявате отношенията между Тръмп и Путин?– Мисля, че разследването на Мюлер ще разкаже по-добре какви връзки има между предизбораната кампания на Тръмп и путиновата агентура. Но съвършено очевидно е, че руската кибервойна е изиграла сериозна, ако не и решаваща, роля за избирането на Тръмп. И тук въпросът не е в това какъв обем реклама е закупена във Facebook или Twitter. Въпросът е доколко грамотно е използвано влиянието на негативната реклама в различните американски щати. Кампанията на Тръмп в кооперация с руската пропагандна машина много ясно определя болезнените точки на картата. Отчитайки факта, че в САЩ изборите не са всеобщи и победителят се определя от сбора на гласовете в Избирателната колегия, получени като резултат от победите в отделните щати, целенасочено бяха атакувани тези ключови социални групи, които донесоха победата на Тръмп. Но именно избирането му  и изобщо цялата история, свързана с това, накараха американския естаблишмент, на първо място неговата либерална част, да погледне по друг начин на Путин. Така че ако преди това Путин беше далеч, занимаваше с нещо в Сирия, в Източна Европа, в Украйна, то сега, това стана въпрос на националната сигурност на САЩ. И това, че новият пакет санкции, атакуващи жизненоважни интереси на путинската клептокрация, получи почти единодушно подкрепа в Конгреса на САЩ, показва новия консенсус, който сега се появява в Америка. Надеждите на Путин, че Тръмп ще може някак си да промени тази негативна тенденция, стремително намаляват, доколкото за първи път в спомените ми американският президент, който винаги може еднолично да решава външнополитическите въпроси, беше законодателно ограничен за приемане на крайни решения по отношение на Русия.– А доколко изобщо американската демокрация се справя с президенти като Доналд Тръмп?– Струва ми се, че днес ние виждаме колко проницателни са били бащите-основатели, създали тази система на сдържане и уравновесяване в края на XVIII век. Даже избирането на такъв президент все пак не води до неразрешима политическа криза. Освен това, ако Тръмп продължи да се държи така, както го прави досега, системата ще намери начин, да се върне в балансирано състояние.– По какъв начин? С импийчмънт?– Има различни методи. Импийчмънтът е много дълга процедура и за това, според мен, е малко вероятна. Особено докато републиканците контролират и двете камари на Конгреса. Но има, например, 25-ата поправка на Конституцията, която говори за възможна смяна на президента в случай на невъзможност за изпълнение на функциите си. Много зависи от общия политически тренд. Ако на междинните избори догодина в Камарата на представителите и Сената републиканците загубят тежко, то, според мен, самата партия ще вземе нужните решения. Вече стана достатъчно ясно, че Тръмп не съответства на длъжността, която заема.– А в каква игра, в този случай, играе Доналд Тръмп?– За него победата в изборите беше голяма изненада. Разбирате ли, човек живеещ в Twitter, не може да играе сериозно. Той разчита на инстинкта си, реагира ня някакви неща, които му се струват важни сега, в конкретния момент. Разбираемо е, че за САЩ, лидерът на свободния свят, отдавна настъпи време да излезе със стратегическа концепция за нов поглед към света и адекватен отговор на тези заплахи, които се увеличават. За съжаление, осем години при Обама бяха бездарно загубени. Просто Обама говореше много красиво, но реално нищо не свърши. И тази политика на тоталното бездействие доведе до създаването на глобален вакуум и появата в този вакуум на най-деструктивни сили. И колкото и тъжно да звучи, но решението на тези проблеми се намира именно в ръцете на администрацията на Тръмп, която в никакъв случай не е подготвена за това.– Получава се така, че заедно с геополитическата криза, светът се сблъсква още и с криза на политическите лидери?– Кризата на политическите лидери в свободния свят е резултат от общото настроение в обществото. Тези лидери са избрани. Когато обществото не иска конфликти, когато обществото просто иска комфорт, то винаги всичко това завършва с огромна криза. Обществото винаги трябва да си поставя конкретни цели. Всъщност страната е длъжна да се движи напред, особено такава като Америка. Опитът да се замрази във времето и пространството, по правило завършва зле. Ето, например, след Първата световна война, Америка решава да се самоотстрани от световната политика, отказва да влезе в Обществото на народите, като цяло, се занимава със себе си. И това не завършва с нищо добро.- Да се върнем към темата Русия. Как ви се струва, какви интереси има Путин днес по отношение на Украйна, Донбас?– Той не може да отстъпи, защото диктаторите не отстъпват, затова е безсмислено даже да се обсъжда – готов ли е Путин на отстъпки. Отговорът е: не. Той не може да върви към отстъпки. Затова бъдещето ожесточаване е много вероятно – украинската тема винаги ще присъства. Това е неразривна връзка в руското имперско съзнание. И това съзнание изисква постоянно презареждане под формата на конфликт с Украйна, защото една независима Украйна, европейска, демократична – това е окончателна присъда за отдавна остарелия орденски империализъм.– И варианти за връщането на Донбас, Крим също не се предвиждат?– Не. Докато властта е у Путин, да се говори за това е безсмислено. Може да се говори само за това кога и под каква форма ще премине по-нататъшното ожесточаване на конфликта. При Путин не може да има никакви позитивни изменения.– А защо въпросът за Крим толкова силно раздели руската опозиция?- Навални може би смята, че това е важно за изборите. Собчак, изобщо нищо не смята, защото тя само озвучава ролята си в кремълския сценарий. Не искам да говоря за другите, но това за пореден път е цената на същото имперско съзнание, което поставя абстрактната историческа справедливост над законите и подписаните договори. За мен въпросът за Крим не съществува, защото има закони и договори, които трябва да се спазват и аз съм сигурен, че бъдещето на Русия не може да бъде имперско. Но много хора продължават да живеят в тази илюзия. И въобще, щом започнат разговори за историческата справедливост – очаквайте мръсни трикове. Всеки може да изложи своите аргументи, затова в сериозните разговори трябва да се опираме само на тези документи, които са били подписани от законните представители на държавите и на основата на които се формира международното право. Всеки опит да се премине от ясно очертаната територия на международното право на нестабилната почва на историческата справедливост обичайно се явява оправдание за някакви незаконни действия.– Вие казахте, че бъдещето на Русия не може да бъде свързано с имперството, а с какво тогава трябва да бъде свързано то?– Русия даже днес има достатъчно европейски потенциал. И единственият способ за запазване на тази руска държавност – това е интеграцията в Европа, в Евро-атлантическата общност, защото основните заплахи идват, логично, от изток и юг. И ако Русия изпусне тази възможност, бъдещето на моята страна ще бъде много мрачно.– А какво означава заплаха от изток и юг?– Ако половината ви страна граничи с Китай, в който само около границата живеят минимум 250 млн. души, какво е бъдещето на тези територии, богати на полезни изкопаеми, които липсват в Китай? Ако имате една страна, в която са налични демографски и материални ресурси, но няма природни ресурси и друга, оттатък границата, в която всичко е наобратно, то ние разбираме какво ще се случи. За мен алтернативата на Далечния Изток в обозрима историческа перспектива е очевидна: или пълзащо поглъщане от Китай, или интегриране в едно евроцентрично икономическо пространство от Лисабон до Владивосток. От юг идва растящата заплаха от ислямския радикализъм, умножена по посочените демографски проблеми и опитът на Русия на всяка цена да запази този имперски компонент може да доведе до трагични резултати.– Говорейки за европейския потенциал на Русия, не ви ли се струва, че сега Европа също се сблъсква с някакви кризи, на първо място, прословутите европейски ценности? Те се крепят само на референдуми.– Референдумите във Великобритания и Шотландия показаха, как трябва да се решават такива проблеми. Това, което се случи в Каталуния, за Европа може да има много сериозни последствия, защото за първи път базовата идея за обединена Европа, а именно разрешението на всеки конфликт чрез преговори без използване на сила, беше нарушена. Испанското правителство се държеше крайно неразумно, а европейските лидери страхливо си замълчаха, когато беше очевидно, че каталунското правителство имаше не по-малко права от шотландското да проведе референдума. При това, всички социологически допитвания никога не са давали повече от 40% подкрепа за пълната независимост. А сега ситуацията може да стане коренно различна.Когато процесите останат извън силовите рамки, винаги има възможност за ход назад, намиране на някакво компромисно решение. Каталунскиата криза е много сериозно изпитание за Европа, защото показа, че европейската бюрокрация е готова, в името на запазването на териториалното единство на страните от Европейския съюз, да допусне използването на силови средства. Навремето в Югославия такива действия доведоха до кървава развръзка. Европа се отказва от това, което се явява ключов фактор за нейното обединение. А именно – от готовността винаги да се търси компромисно решение. Ако мадридското правителство се държеше като лондонското и бе позволило провеждането на референдума, всички данни показваха, че резултатът му щеше да е около 36-37%. Трябваше да се даде възможност и занапред да работят заедно, да се предоставят някакви данъчни преференции, малко да се повиши статута на автономията. Мадридското правителство разполагаше с голям набор от средства за разрешаването на тази криза без използването на твърда сила.– Как ви се струва, каква роля играе днес войната на Русия в Украйна за световната политика?- Естествено, когато всяко събитие се проточи, към него започват да се отнасят като към нещо обичайно. Между другото и Путин разчита на това. Изглежда, че много зависи от ситуацията в Украйна, защото главният аргумент на путинското лоби на Запад е липсата на готовност в украинските власти за провеждане на мащабни реформи. Има високо ниво на недоверие в способностите на украинския елит за провеждане на необходимите реформи в страната. Но въпреки това никой не забравя, че страната се намира в състояние на необявена война с много по-силен съсед. Това не може да се забрави, защото вече е общоевропейска история. Очевидно е, че ще се намерят политици в Европа, които ще настояват за т. нар. компромис с Путин. Но моментът, в който Путин можеше да се надява, че анексията на Крим ще бъде призната в замяна на някакви негови отстъпки, вече безвъзвратно отмина. Анексията на Крим никога няма да бъде призната. Също така е очевидно, че се провалиха опитите на Путин да изхвърли раковия тумор Лугандония в украинското политическо пространство. Да, този конфликт няма да бъде решен утре, но е очевидно, че Путин не постигна целите си и затова ще се насочи към Северна Корея, към други места на картата, където може да се създават нови горещи точки.- А кои може да са следващите горещи точки?- Такова предстоящо действие като анексията на Беларус е малко вероятно, защото политическата печалба не е очевидна, а ще трябва да се изхранва още една страна. Всякакви враждебни действия против прибалтийските страни са невъзможни, но подривната хибридна дейност ще продължи.Докато по отношение на Европа Путин вярва, че е много по-ефективно да се действа чрез своите лобисти, агенти, чрез онези, които споделят неговите възгледи или просто се захранват материално от него. Той достатъчно обективно разбира реалното състояние на силите в руската армия, и заради това едва ли ще предприеме голяма военна авантюра. И в Украйна той ще се стреми да използва на първо място подривни средства, което е много по-близо до неговия чекистки манталитет.- На финала на нашия разговор ми се иска да ви попитам за заплахите към свободния свят не само от страна на Путин, но и на изкуствения интелект. Как мислите, има ли в това заплаха за човечеството? Стивън Хокинг, например, смята, че в това има опасност…– При цялото ми уважение към него, той не е специалист по изкуствения интелект. Всъщност този проблем е свързан с това, че хората днес изпитват ирационален страх пред възможните промени в бъдещето и затова лесно се поддават на предсказанията за това, че един ден можем да бъдем унищожени от изкуствения разум. Разбира се, не на последно място роля за това изиграха такива холивудски образци като Терминатор и Матрицата. Днес всички разговори за изкуствения интелект вървят на емоционално ниво, понякога преминават в религиозен екстаз. Малцинството вижда в изкуствения интелект път към спасението, а мнозинството с ужас си представя как новите технологии отварят портите на ада. Всъщност това не е така. Всичките ми лекции се основават на опита тази дискусия да се води в нормално прагматично русло. Във всички епохи машините са изобретявани, за да освобождават творческата енергия на хората. Разликата е в това, че днес машините започват да заемат работни места от „белите якички”, тоест заплашават благополучието на хора с академично образование, политическо влияние и акаунти в Twitter. Но това не е нещо съвсем ново, просто преди се е случило в сферата на машиностроенето и е било приемано за даденост. Всъщност е неизбежно да се промени връзката между човек-компютър, при това трябва да се разбере как те биха могли успешно да се допълват. Но ролята на човека в обозримата историческа перспектива принципно няма да се промени. В далечното бъдеще ще се решават много проблеми, такива като, да допуснем, преселение на Марс. Днес трябва да говорим за проблеми, които реално ни вълнуват, като, например, това, че новите технологии, изобретени в свободния свят, се използват за подриване на демокрацията.А представете си, какво ще стане, ако технологиите на изкуствения интелект попаднат в ръцете на същия Путин. Ето това е проблем.– Пред какви предизвикателства в този случай е изправен съвременният свят?- Основният проблем днес се състои в това, че светът се сблъсква със ситуация, в която информационният обмен прави човека крайно уязвим. До голяма степен това се случва и заради това, че ние сами и с желание предоставяме информация за себе си. Въобще интересно е: хората се оплакват за това, че тяхната лична информация е достъпна, при това те се абонират в интернет за какво ли не. Това е улица с двупосочно движение. Информацията за индивидуалните потребители неизбежно някъде се натрупва, защото всички ние желаем да получим изгода от своето присъствеие в световната комуникационна система или чрез разширяване на кръга за общуване в социалните мрежи, или чрез получаване на възможност за по-ефективно купуване на стоки. При това не бива да се забравя, че събирането на информация в Америка или Канада много по-малко застрашава безопасността на гражданите, отколкото това става в Русия или Турция. Затова днес задачата на свободния свят се заключава в това, да застави мегакорпорациите да гарантират максимална защита на информацията и много строго да преследва тези, които позволяват тази информация да се използва в интерес на трети лица.– Имате ли намерение да се върнете в големия шахмат?– През лятото в Сейнт Луис не мога да не подкрепя организаторите, които правят толкова много за развитието на шахмата. Това участие може да се определи като екстремна шахматна ваканция. Днес животът ми е много натоварен – постоянни лекциии, застъпващи се участия. Географията на изявите ми за миналия месец – Сан Франциско, Финикс, Цюрих, Хелзинки, Сингапур, Лисабон, Лондон, отново Цюрих, Париж. Постоянно съм в процес на движение, а освен това има и книги, не бива да забравяме и за политическата ми дейност. Изобщо можете да не се съмнявате, че имам с какво да се занимавам.Фото: wikimedia.org, flickr.com, kremlin.ru, unsplash.com ", "date": "2017.11.28", "title": "Каспаров: Ожесточаване в Донбас е много вероятно – украинската тема винаги ще е актуална"}
{"url": "https://offnews.bg/politika/sigurnostta-delo-na-vseki-posegatelstvoto-nad-magistrali-sabotazh-670206.html", "text": "Сигурността вече не е само право, но и отговорност на всеки член на обществото, а опитите за възпрепятстване на стратегически транспортни и енергийни проекти увреждат интересите на държавата за развитие на икономическия си потенциал и увеличаване на благосъстоянието на населението.Това са само част от редакциите в Стратегията за национална сигурност, които  на обсъждане в Съвета по сигурността при Министерския съвет в началото на месеца. За разлика от 2011 година, когато проектът на стратегия беше публикуван на сайта за обществени консултации strategy.bg и който , редакциите в стратегическия документ от септември тази година са тайна.OFFNews разполага с проекта за промени, които са направени от междуведомствена работна група, създадена със заповед на премиера от 6 юли 2017 г. Съгласно заповедта промените трябва да бъдат оповестени за обществено обсъждане преди да бъдат приети от правителството. Вероятно това предстои да се случи, тъй като стратегията все още не е внесена в Министерския съвет и може да претърпи допълнителни редакции.Това, което е сигурно, че документът ще действа с хоризонт до 2027 година. Като цяло е запазен духът на действащата стратегия от 2011 година, като се декларира интензивност в евроатлантическото сътрудничество. Въпреки това е отворена вратата за сътрудничество и с държавите от изток, без конкретно да бъдат назовани. Като се отчитат промените в регионалната сигурност в „източно направление“ се посочва, че Черноморският регион вече е обект на усилията за засилване на процесите на интеграция, докато в стария вариант се говореше просто за сътрудничество. Отбелязано е, че регионът \"трябва да се разглежда в широк европейски и евроатлантически аспект и задълбочаване на сътрудничеството в областта на търговията, икономиката и сигурността, особено с оглед на възможността за пренос на основни енергоносители\", текст, който съществува и във версията на стратегията от 2011 година. В редакциите са отразени последните промени в региона, като незаконното анексиране на Крим. Отчетено е, че заедно със замразените конфликти \"в постсъветското пространство\", това води до \"трайно нарушаване на геостратегическия и военен баланс в Черно море.\" Тази констатация беше направена при служебното правителство на Георги Близнашки, когато беше създадена т.нар. . В същото време е посочено, че повишаването на присъствието на НАТО в Черноморския регион \"демонстрира съюзническа солидарност и решителност за отбрана на територията на Алианса, в случай на евентуална агресия\". Новост в стратегията е това, че сигурността не е само право, но и отговорност на всеки член на обществото. Този текст влиза в пряко противоречие с Конституцията, според чл. 105 (2) на която, е уточнено, че националната сигурност и общественият ред са изцяло в прерогативите на държавната администрация и Въоръжените сили. В този смисъл са добавени и други две редакции, едната от които определя провеждането на , както и се развива идеята на Обединените патриоти за доброволно военно обучение. Добавен е и текст за това, че посегателството върху важни енергийни и транспортни проекти, се счита за посегателство срещу държавната икономическа политика: Въпреки декларациите на правителството за овладения миграционен натиск в редакциите е посочено, че съществуват \"очевидни рискове от увеличен миграционен натиск\" и непосредствено с това засилване на влиянието на радикални движения и активиране на международни терористични мрежи в непосредствена близост до Европа.Както и през 2011 година, така и сега не се констатира наличието на заплаха от пряк военен конфликт, тъй като съседите ни не ни приемат като заплаха. В същото време активизирането на сепаратистки и националистически организации води след себе си прояви на насистлвен екстремизъм в региона на Балканите.След като стана ясно, че българско оръжие е било пренасяно в , е добавен текст, че се повишава рискът от реализиране на незаконни оръжейни сделки, включително и по познатата схема с реекспорт. Разширени са текстовете за интеграцията на Западните Балкани в НАТО и ЕС, като е уточнено, че Балканите остават зона, генерираща нестабилност. Премахнати са текстовете от старата стратегия, в които се говори за запазване на сериозни рискове пред демократичното и устойчивото развитие на държавите в региона, както и текстът за продължаване опитите за \"възпроизвеждане на стереотипи от миналото, породени от специфичната регионална среда и създаващи рискове за сигурността\".  От редакциите става ясно също, че както през 2011 г., така и сега държавната администрация е страдала от недостатъчна компетентност и ефективност, като е отбелязано, че са необходими нови форми на контрол на политическо и административно ниво. Запазен е текстът за това, че Механизмът за сътрудничество и оценка на Европейската комисия в областите правосъдие и вътрешни работи има съществено значение за преодоляване на дефицитите в съдебната реформа, противодействието на корупцията и организираната престъпност. За последните 6 години основна заплаха за сигурността остава корупцията по високите етажи на властта, което, според документа, подпомага и организираната престъпност. Проблем остават битовата престъпност и бюрократизмът, войната по пътищата, като в редакциите подробно е описано, че в тази графа влиза и запазването на „регресивни тенденции“ в здравеопазването, както и източването на Здравната каса.Добавени са и текстове, които регламентират работите на специалните служби. Новост е това, че те трябва да бъдат активни при противодействие на хибридните заплахи и други нови форми на заплаха за националната и съюзническата сигурност, включително и в киберпространството. Записано е, че службите трябва да се грижат за безопасността на висшите органи на държавна власт и управление, без да е уточнено какво се разбира под \"висши органи на държавна власт\". В същото време е посочено, че правителството се грижи пряко за усъвършенстване на структурите в службите, чрез кадровия потенциал, през \"механизма за финансиране\" (бюджета) и с внедряване на съвременни технически и специални средства, както и подобряване на социалния статут на служителите. ", "date": "2017.11.28", "title": "Сигурността: Дело на всеки, посегателството над магистрали - саботаж"}
{"url": "https://offnews.bg/temida/domashen-arest-za-kiufteto-zadarzhan-za-napadenie-nad-burgas-670211.html", "text": "Петър Биберов „Кюфтето“ бе пуснат под домашен арест от Районния съд в Бургас. Биберов е с повдигнати обвинения, че е нанесъл лека телесна повреда на бургаския фоторепортер Борислав Пенков. Фотографът е бил нападнат, докато снима изгоряло заведение в Морската градина в Бургас, е тезата на прокуратурата.Биберов е криминално проявен, осъждан три пъти и с две висящи дела, посочиха от държавното обвинение. Пред магистратите той отрече да е посягал на фоторепортера и поиска да се прибере в дома си, защото има две малки деца. Районният съд прецени, че домашният арест е най-адекватната мярка за Биберов. Прокуратурата ще протестира решението на магистратите.", "date": "2017.11.28", "title": "Домашен арест за „Кюфтето“ – задържан за нападение над бургаски фотограф"}
{"url": "https://offnews.bg/obshtestvo/vitosha-ski-blokira-dostapa-na-2000-dushi-do-zatvoren-kompleks-zarad-670221.html", "text": "\"Витоша ски\" блокира достъпа до затворения комлекс \"Витоша парк\" на живеещите в него около 2000 души. Причината е спор за неуредени сметки между собствениците на комплекса и \"Витоша ски\", която е собственик на терена. Заради неуредения спор от фирмата са наредили да се постави ограда пред единствения вход и изход за целия комплекс, съобщи БНТ. Според сключено споразумение живеещите в комплекса трябва да плащат наем всеки месец на \"Витоша ски\" такса за достъп. Наемът обаче не е плащан от две години. Така собствениците на апартаменти в комплекса изненадващо се оказват пред вдигнатата ограда и викат полиция, за да могат да се приберат вкъщи. Живеещите в комплекса се жалват, че общината не се намесва, като посочват, че по лична карта живеят на общинска улица. Кметът на район \"Витоша\" обаче обяснява, че зоната, в която живеят, е нерегулирана и общината няма ангажимент в този случай. От \"Витоша ски\" обявиха, че от 10 години призовават Столичната община за трайно разрешаване на проблема, за да спре преминаването на живеещите в комплекса през тяхната собственост. Малко по-късно днес оградата временно е премахната с условие до 16 часа в сряда хората да се съгласят да използват друг път. Ако не са съгласи, ще се постави отново ограда, а ако се съгласят, ще се осигури временен достъп до комплекса, докато бъде изграден пътят.", "date": "2017.11.28", "title": "'Витоша ски' блокира достъпа на 2000 души до затворен комплекс заради неуредени сметки"}
{"url": "https://offnews.bg/kultura/haresva-li-vi-novoto-stihotvorenie-na-nedialko-jordanov-za-grisho-670185.html", "text": "Поетът Недялко Йорданов посвети стихотворение на хасковската тенис гордост Григор Димитров.Творбата е публикувана на личния профил на Йорданов във фейсбук вчера. Поетът помоли и за коментари от последователите си в социалната мрежа.Ето и текста ѝ:МОМЧЕТО, КОЕТО...Момчето, което ни грабна сърцето...Как рухна на корта... Момчето което...Ах, как ни докара в жестокия мачдо ужас... до радост... до гордост... до плач...Момчето, което през сълзи ни гледа...Което изстрада свойта победа.Не само за себе си... За Татко и Мама...Не само за свойта одумвана Дама...Не само за тези, които в чужбина...все още милеят за свойта родина.Макар и далече... Прокудени... Пакразвяват щастливи родния флаг.Не само за тях... В съдбоносния час...За всичките нас... За всичките нас.Макар и отчаяни... Тъжни... И бедни...Макар във Европа до днеска последни...Момчето, което ни вля малко сила...Българийо свята... Българийо мила.Момчето, което любов заслужаваМомчето, което ще пада... ще става...Но здраво да стъпва на двата си крака,защото кой знае какво ли го чака...Защото такива сме... Зли, безпощадникъм тоз, който утре посмее да падне...И затова тези думички пиша:Дори и тогава, усмихвай се, Гриша.27 ноември6.11 ч. сутринтаВъв фейсбук отзивите за новата творба на Недялко Йорданов са почти изцяло положителни и изобилстват от суперлативи. Вие какво мислите? ", "date": "2017.11.28", "title": "Харесва ли ви новото стихотворение на Недялко Йорданов за Гришо"}
{"url": "https://offnews.bg/futbol/slavia-prekasna-seria-na-cherno-more-pred-pobelelite-tribuni-na-vasil-670216.html", "text": "Отборът на Славия победи Черно море с 2:0 в първия мач от междинния 18-и кръг на Първа лига, игран на потъналия в сняг национален стадион \"Васил Левски\".Домакините на срещата се бяха постарали да почистят терена, но трибуните бяха побелели, но не от фенове на Славия, а от сняг.\"Белите\" бяха по-настоятелни през по-голямата част от двубоя и заслужено стигнаха до успеха. Първата добра възможност се откри пред гостите в 13-та минута, когато Антон Огнянов стреля неточно с глава от удобна позиция.Последваха няколко добри шанса за възпитаниците на Златомир Загорчич, преди да стигнат до откриващия гол в продължението на първата част, когато халфът Иван Минчев се разписа със страхотен изстрел с левия крак.Доста любопитна бе и радостта на Минчев, който се гмурна в огромните преспи около тъчлинията, за да отпразнува попадението.След почивката \"моряците\" потърсиха изравнителен гол, но бяха безидейни в атаката, докато домакините направиха няколко опасни контраатаки и реализираха една от тях в 83-та минута след точен изстрел на Галин Иванов.По този начин Славия продължи с добрите си изяви в последно време и вече има 23 точки, като се доближи на само три от първата шестица в класирането. Черно море пък прекъсна серията си от три поредни победи като гост и остава с 24 точки на седма позиция.ППЛ, 18-и кръг:СЛАВИЯ - ЧЕРНО МОРЕ 2:01:0 Минчев (45)2:0 Иванов (83)Стартови състави:СЛАВИЯ (4-2-3-1): 32. Антониос Стергиакис, 2. Димитър Буров, 13. Стефан Велков, 55. Андреа Христов, 66. Омар Абуд, 77. Стефан Велев, 27. Емил Мартинов, 33. Галин Иванов, 73. Иван Минчев, 14. Ивайло Димитров, 19. Калоян КръстевСтарши треньор: З. ЗагорчичЧЕРНО МОРЕ (4-2-3-1):  33. Емил Михайлов, 5. Стефан Станчев, 19. Илия Миланов, 23. Илияс Хасани, 73. Ондрей Сукуп, 6. Александър Цветков, 21. Георги Илиев, 81. Антон Огнянов, 18. Атанас Зехиров, 22. Мариян Огнянов, 11. Амаду СукунаСтарши треньор: Е. Луканов", "date": "2017.11.28", "title": "Славия прекъсна серия на Черно море пред побелелите трибуни на \"Васил Левски\""}
{"url": "https://offnews.bg/kultura/vizhte-koj-pecheli-v-2-bileta-za-shouto-na-2cellos-ot-igrata-na-offnew-670184.html", "text": "Най-успешното и динамично инструментално дуо на съвременната музикална сцена 2Cellos пристига у нас на 4 декември, а OFFNews даде възможност на един от своите читатели да спечели два билета за дългоочаквания концерт.Челистите ще представят най-красивите мелодии от филми и телевизионни сериали като „Игра на тронове“, „Властелинът на пръстените“, „Гладиатор“, „Титаник“ и други, част от албума им \"Score\" в столичната зала \"Арена Армеец\". Освен филмова музика, ще чуем и най-големите хитове на виртуозните музиканти.За да участват в жребия на играта ни, читателите ни трябваше да отговорят правилно на въпроса:През коя година е основано дуото 2Cellos?a. 2011 г.б. 1990 г.в. 1980 г.Правилният отговор е a. - 2011 г. 2 билета за шоуто на 2Cellos спечели потребител Nikolay K. Nikolaev. Той ще получи информация на адреса на електронната поща, с който се е регистрирал на сайта ни, за това как да получи своята награда. ", "date": "2017.11.28", "title": "Вижте кой печели в 2 билета за шоуто на 2Cellos от играта на ОFFNews"}
{"url": "https://offnews.bg/offtopic/osoben-pogled-izvestnata-aktrisa-megan-markal-se-zheni-za-bezraboten-670188.html", "text": "Британският сайт joe.co.uk определено печели наградата за най-оригинално представяне на новината за годежа между британския принц Хари и американската актриса Меган Маркъл.Заглавието на медията е \"Успешната актриса Меган Маркъл ще се ожени за бивш войник\".В текста е посочено, че Маркъл има впечатляваща кариера. Изброени филмите и програмите, в които участва. Отбелязано, че тя активно се включва в най-различни хуманитарни проекти и че е била посланик на ООН в Руанда и Индия.Пише и че избраникът ѝ 33-годишният Хари Уиндзор е истински щастливец. За него се споменава, че е бивш войник, служил в Афганистан, който в момента е безработен, но се занимава с благотворителност.Британските медии са царе в подобен тип отразяване на важни светски новини.Преди време на Острова имаше публикация със заглавие \"Известната адвокатка и правозащитник Амал Аламуддин се ожени за актьор\". А името на холивудската звезда Джордж Клуни се появяваше някъде след третото изречение.", "date": "2017.11.28", "title": "Особен поглед: Известната актриса Меган Маркъл се жени за безработен бивш войник"}
{"url": "https://offnews.bg/ikonomika/sliven-stana-naj-bednata-oblast-4-5-pati-e-zad-sofia-670179.html", "text": "Раздалечаването между икономическото развитие на областите в страната продължава. Най-бедна област по показателя БВП на глава от населението за първа година е Сливен, като досега в дъното на класацията бе Силистра, показва актуално проучване на регионите на Института за пазарна икономика (ИПИ). Столицата остава най-развитият регион, като разликата между нея и най-бедната област около 4,5 пъти.През 2016 и 2017 г. се наблюдава цялостно оживление на българската икономика в унисон с подема в Европа. Изследването отчита рекордно висока заетост от 68,5% и увеличаване на икономическия растеж. Дори в пика си преди кризата през 2008 г. заетостта досега е достигала най-много 65%.Областите Габрово, Стара Загора, Варна и Русе също се характеризират с добри икономически показатели. Характерен за всички области - лидери по икономическо развитие е високият приток на инвестиции, който води до създаване на нови работни места, по-високи доходи и по-добър стандарт на живот. Обратно, в дъното по икономическо развитие се нареждат областите Пазарджик, Видин, Сливен, Силистра и Кърджали, като общото между тях е, че всички те страдат от липса на частни инвестиции. Това, от своя страна, автоматично означава висока безработица и ограничена заетост, ниски доходи и високи нива на бедност.Пазар на труда70% от общо създадените нови работни места в страната са в столицата, Софийска област и областите Пловдив и Стара Загора. Работните заплати също се увеличават, но последните данни на НСИ сочат, че ефектът на столицата върху средното заплащане за страната става все по-осезаем. През третото тримесечие на 2017 г. няма друга област освен столицата, в която заплащането да е над средното за страната. Трайни процеси на застигане на средните нива се забелязват само в две области – Пловдив и Плевен. ОбразованиеКачеството на образователната система в България продължава да е ниско. Делът на отпадналите се повишава в последните данни, а през 2016 и 2017 г. делът на слабите оценки на матурите по български език и литература е вторият най-голям откакто се провеждат зрелостни изпити.Представянето на 28-те български области по редица образователни индикатори показва и големите разлики между отделните области. За поредна година първенците в класирането са областите Смолян, София (столица) и Велико Търново. Смолян е ярък положителен пример за видимо подобряване на училищното образование в рамките само на няколко години. Чрез създаване на образователна общност, целенасочена работа на регионалния инспекторат по образование и директорите, въвличане на родителите, постоянен анализ и индивидуален подход към всеки ученик областта достига рекордни резултати. Така област Смолян заема първото място в категорията „Образование” в тазгодишното издание на проучването. За съжаление, други такива примери е трудно да се открият, коментират авторите на анализа. Основните причини за това са сгрешените стимули в училищата посредством субсидирането спрямо механичния брой на учениците и заплащане на учителите спрямо часовете без оглед на резултатите, както и строго определените учебно съдържание и метод на обучение. Ключови стъпки за постигане на по-добри резултати в образованието са планираното въвеждане на система за оценка на качеството и обвързването ѝ със субсидирането на училищата, определяне на повече средищни училища, заплащане на учителите според постигнатите резултати, ранно кариерно ориентиране и освобождаване на учебните програми в училищата.ОбщиниКъм този момент 32 общини са официално в процедура по финансово оздравяване, като 7 от тях вече получиха и безлихвени заеми от държавата – общо на стойност от 20 млн. лв. Процедурата по финансово оздравяване и безлихвените заеми могат единствено да „погасят пожари” в местните финанси, но не и да помогнат за дългосрочното развитие на общините, сочи анализът. ИПИ предлага преотстъпване на 1/5 от приходите от подоходното облагане към общините, като това се прави автоматично по ЕГН на данъкоплатеца – парите отиват там, където е регистрирано лицето. Това е ресурс в рамките на 634 млн. лв. (за 2018 г.), което означава почти удвояване на собствените данъчни постъпления на общините. Тази реформа би подобрила неимоверно състоянието на общинските бюджети, създавайки възможности както за покриване на задължения, така и за нови капиталови разходи. ", "date": "2017.11.28", "title": "Сливен стана най-бедната област - 4,5 пъти е зад София"}
{"url": "https://offnews.bg/sviat/balgarche-se-rodi-na-bali-po-vreme-na-izrigvaneto-na-vulkan-agung-670214.html", "text": "Българче се роди на остров Бали по време на изригването на вулкан Агунг.Бебето се е родило вчера сутринта, докато е изригвал вулканът. То е наполовина българче, наполовина индонезийче, съобщи bTV. Момиченцето се казва Аурора. \"Пътувайки с колата към болницата и вече в родилното отделение ни настигна новината, че е изригнал вулканът Агунг. Имахме две новини - това, че имаме внучка и че е изригнал вулканът\", разказа бабата на бебето Ирена Беневска.39 българи са се обърнали към кризисния щаб на Министерството на външните работи във връзка с изригването на вулкана Агунг. От Външно уверяват, че сънародниците ни в Бали са в безопасност. Второ денонощие хиляди туристи остават блокирани на индонезийския остров, след като летището беше затворено за още 24 часа.Българи обясняват, че нямат никаква информация какво се случва и кога ще могат да се приберат у нас.От министерството напомнят на сънародниците ни да не навлизат в 10-километровата ограничителна зона около вулкана. 100 хиляди души от най-застрашената зона от вулкана са евакуирани. Според специалисти Агунг може да остане активен още няколко седмици.", "date": "2017.11.28", "title": "Българче се роди на Бали, по време на изригването на вулкан Агунг"}
{"url": "https://offnews.bg/futbol/gastrolirashtiat-huligan-ot-moskva-beshe-osaden-670187.html", "text": "Тарторът на руската фенгрупа \"Банда Тука\" Максим Тук бе осъден на 10 дни, които ще прекара в структура на МВР, съобщава PlovdivDerby.Освен това гастролиращият хулиган е със забрана да посещава мачове в България за една година. Един от арестуваните фенове на ЦСКА пък ще бъде съден за по-тежко престъпление и няма да мине по закона за футболното хулиганство.Вероятно става въпрос за привърженика, който е ударил шефа на охранителната фирма на \"Лаута\", която не си свърши работата и допусна ексцесиите. Това обаче все още не е потвърдена официално информация.Всички останали арестувани са осъдени да останат в ареста или изтрезвителя под тепетата за между 10 до 15 дни.На феновете са наложени и забрани да посещават мачове за период от една година до година и половина. Днес два съдебни състава са заседавали по административните дела на арестуваните привърженици на ЦСКА, Локомотив (Пловдив) и Спартак (Москва).", "date": "2017.11.28", "title": "Гастролиращият хулиган от Москва беше осъден"}
{"url": "https://offnews.bg/kultura/za-parvi-pat-razdavat-nagradi-za-naj-dobar-muzej-670189.html", "text": "На 30 ноември от 18.30 часа ще бъдат раздадени първите награди, които ще отричат най-добрите български музеи и добри музейни практики.Наградите „Български музеи“ са учредени през 2016 г. и служат за отбелязване на  най-добрите практики в музеите за предходната година. Това са първите институционално установени награди, които отбелязват приноса на музеите към съхраняването и популяризирането на културно-историческото наследство на България.Те се раздават в три категории: музей на годината, образователна инициатива, събития и работа с публики. Част от наградите е и отличието „Грамота за цялостен принос за развитието на музея“.Оценяването е извършено от петчленно жури в състав: Цветана Манова – етнолог, д-р Момчил Маринов – директор на Исторически музей „Искра“, Казанлък, д-р Светла Казаларска от Института по етнология и фолклористика към БАН, Петя Кияшкина – директор на Музей „Старинен Несебър“ и гл. ас. Бета Хараланова от Регионален исторически музей-Шумен.", "date": "2017.11.28", "title": "За първи път раздават награди за най-добър музей"}
{"url": "https://offnews.bg/knigi/ot-arhivite-na-darzhavna-sigurnost-kniga-razkazva-za-kontclagera-bel-670210.html", "text": "Книга, посветена на концлагера в \"Белене\", излиза на 6 декември от автора Борислав Скочев. Тя ще разкаже в детайли за устройството и историите от лагера на дунавския остров.За цялото съществуване на концлагера „Белене“ през него преминават над 15 000 души – 11 000 без съд и присъда и 4000 затворници (1952–1953 г.). Авторът вади на бял свят множество от историите на лагера. В книгата са проследени периодите на съществуване на \"Белене\", законовите основания за въдворяване, организацията на концлагерната система, стопанската дейност и принудителния труд, агентурно-оперативната работа, охраната, режима, храната, облеклото, наказанията, медицинската помощ, опитите за бягства и разстрелите.Това изследване е резултат на десетгодишна работа в архива на Държав­на сигурност, на проучване на лични архиви и архивите на Политбюро, Ми­нистерския съвет и отдел „Затвори“ в ЦДА, на документи в архива на Радио „Свободна Европа“/Радио „Свобода“ в Будапеща, на достъпния онлайн архив на ЦРУ, на руски, холандски и британски архивни източници и на десетките мемоари на бивши концлагеристи.", "date": "2017.11.28", "title": "От архивите на Държавна сигурност: Книга разказва за концлагера 'Белене'"}
{"url": "https://offnews.bg/politika/konspiratcia-izrovenite-paveta-na-dondukov-bili-sabotazh-stenograma-670186.html", "text": "Извадените павета от ремонтирания булевард \"Дондуков\" в София са част от план на БСП, с който се атакува управлението, смята Борисов. Премиерът го сравни с конспиративна дейност и саботаж, като направи аналогия с взривяването на \"влакове, линии, мандри\" от партизаните.Това става ясно от стенограмата от заседанието на правителството във вторник. На него Борисов коментира протестите срещу столичния кмет Йорданка Фандъкова, които,  пред партийната маса на ГЕРБ, го натъжили.В разговора се включва и Фандъкова, която заявява, че случаят с изровените павета е престъпление, а Борисов допълва, че това е направено нарочно преди .В сценария за саботаж срещу правителството влизали и над 20 фалшиви сигнала за закъсали ТИР-ове след вчерашните снеговалежи, става ясно още от разсъжденията на премиера.Правителствената пресслужба публикува стенограма от разговора на днешното заседание на Министерския съвет:", "date": "2017.11.28", "title": "Конспирация: Изровените павета на Дондуков били саботаж (стенограма)"}
{"url": "https://offnews.bg/kultura/kino-za-roditeli-i-igri-za-detca-vsiaka-sabota-v-doma-na-kinoto-670191.html", "text": "„Кино за родители, игри за деца” е новата инициатива на Дома на киното, която предлага на родителите да гледат филм в уютната зала на киното и в същото време – да са спокойни, че децата им са в сигурните ръце на професионалните аниматори, които ще ги забавляват, докато трае прожекцията. Аниматорите ще се грижат за доброто им настроение и ще стимулират развитието на децата с разнообразни групови игри и креативни занимания, докато родителите са в кинозалата.„Кино за родители, игри за деца” започва от 3 декември и ще се провежда всяка събота и неделя от 16:00 часа.Заниманието за едно дете е на цена от 3 лева, която се заплаща на касата на киното при закупуване на билет за съответната прожекция. Игрите са подходящи за деца от 3 до 12 години.На 3 декември (неделя) инициативата стартира с прожекция на филма „Да обичаш Винсент” – филм, посветен на живота на Винсент ван Гог, в който 62 000 рисунки оживяват на екрана в първия в историята на киното пълнометражен филм, осъществен чрез анимиране на картини, при това с маслени бои. На 9 и 10 декември предстоят прожекции в рамките на Седмицата на канадското кино, а през почивните дни на 16 и 17 декември зрителите ще могат да гледат „Театър в киното” с невероятните „Бурята” и „Ромео и Жулиета” на Кралския Шекспиров театър, който облича пиесите в нов образ, използвайки най-новите технологии във визуалните ефекти.Подробности за филмите през следващите седмици ще намерите в програмата на Дома на киното. За актуална информация и възможни промени в предварителната програма – следете социалните мрежи и сайта на Дома на киното.", "date": "2017.11.28", "title": "Кино за родители и игри за деца всяка събота в Дома на киното"}
{"url": "https://offnews.bg/obshtestvo/razbiha-nelegalen-kuchkarnik-do-varna-zhivotnite-maltretirani-670192.html", "text": "Нелегален кучкарник край Варна, в който при ужасни условия са отглеждани животни, използвани за лов, е разбит край Варна. Сигналът е подаден от фондация „Анимал хоуп”. Някои от кучетата са малтретирани и болни. Животните били вързани на синджири, дълги не повече от половин метър, те били тренирани за лов, като им пускали живи прасета, съобщи бТВ.Със заповед на агенцията по храните са конфискувани общо 12 кучета от породите Дого Аржентино и Гонче. Те са с рани и кожни проблеми, коментира ветеринар.Животните са настанени в приюта на фондация „Лъки Хънт”, където временно ще се грижат за тях. ", "date": "2017.11.28", "title": "Разбиха нелегален кучкарник до Варна, животните малтретирани"}
{"url": "https://offnews.bg/zimni/krasimir-anev-veche-e-s-otbora-po-biatlon-v-shvetcia-670163.html", "text": "Най-добрият български биатлонист в момента Красимир Анев се присъедини към основната част от националния отбор в Йостерзунд (Шв), където в неделя започна новият сезон за Световната купа.30-годишният самоковец, който през лятото стана трети на световното по летен биатлон, предпочете да не участва в първите състезания - смесените щафети, а се пробва в двата спринта на 10 км за купата на IBU в Шюшоен (Нор), като на първия бе дисквалифициран, а на втория, без грешка в стрелбата, остана 14-и.Анев обаче тренира на място за първото състезание при мъжете за Световната купа - 20 км индивидуално, което е в четвъртък от 18:15 ч.Преди това пък - в сряда, е индивидуалният старт на 15 км при жените. Спринтовете са в петък (жени) и събота (мъже), а в неделя са преследванията.", "date": "2017.11.28", "title": "Красимир Анев вече е с отбора по биатлон в Швеция"}
{"url": "https://offnews.bg/obshtestvo/skali-padnaha-i-blokiraha-patia-krichim-devin-670169.html", "text": "Земна и скална маса са се свлекли на пътното платно на около километър след Кричим в посока Девин, съобщиха от МВР.Сигналът е получен тази сутрин към 4.30 часа. Предприети са действия по разчистване на пътя. До приключване на работата се пропускат само леки автомобили.На място са полицейски служители, които отклоняват движението по обходни маршрути през Асеновград и Батак.По пътя Кричим – Девин се пропускат само леки автомобили.", "date": "2017.11.28", "title": "Скали паднаха и блокираха пътя Кричим - Девин"}
{"url": "https://offnews.bg/futbol/levski-sledi-igrachi-ot-primera-division-670174.html", "text": "Отборът на Левски не впечатлява с изявите си тази есен, което предизвиква недоволството на феновете. На \"Герена\" обаче се стягат за силна пролет и след като се освободиха от няколко ненужни футболисти, вече стягат амбициозна селекция, за да се намесят в сметките на Лудогорец и ЦСКА след подновяването на шампионата в Първа лига.Мениджърът и координатор на спортно-техническата дейност в Левски Асен Букарев е наблюдавал в събота двубоя от испанската Примера дивисион Бетис - Жирона (2:2). Причината е, че на “сините” са предложени футболисти на каталунския клуб.Жирона е новак в местния елит. Тимът се намира на десето място в първенството. Съперникът му Бетис, част от играчите на който също са влезли в полезрението на Букарев, е на осма позиция в подреждането.В неделя мениджърът на Левски заедно с главния скаут на клуба Кирил Вангелов пък бяха и в Португалия. Там те също са гледали футболисти, които попадат в списъка за зимна селекция.От \"Герена\" планират да подсилят отбора поне с трима футболисти. Една от основните цели е взимането на десния бек Антон Тинерхолм. Шведът, който стана шампион с Малмъо, в началото на месеца бе в София и води преговори с ръководството на Левски. Той става свободен агент на 1 януари 2018 година и за него няма да се плаща трансферна сума. Тинерхолм още не е дал окончателен отговор дали приема предложената му оферта.До края на 2017-а Левски има още четири срещи. Три от тях са от Първа лига. Утре тимът гостува на Дунав, на 2 декември приема Пирин, а на 9 декември среща Славия в столично дерби. На 15 декември е и най-важният мач за Делио Роси и възпитаниците му - четвъртфиналът за купата срещу Дунав в Русе. Класирането за полуфиналите и преследването на трофея е задължителна цел пред тима.", "date": "2017.11.28", "title": "Левски следи играчи от Примера дивисион"}
{"url": "https://offnews.bg/zdrave/tcentar-za-integrirana-onkologia-i-paliativna-grizha-669906.html", "text": "Много пациенти и техните семейства имат чувството, че губят контрол над живота си, след като чуят диагноза рак. Правото на пациента да взема решения, подкрепата и облекчаването на страданията, му помогат да се справи с промените в живота, да възвърне чувството за контрол и да запази достойнството си по време на лечението.Ние в  смятаме, че грижата за пациента включва и това той да има информацията и подкрепата, от която се нуждае, за да взема решения и да участва в лечението и възстановяването си. Затова нашите лекуващи лекари и опитни специалисти дават ясни и подробни обяснения за възможните опции на лечението, включително за рисковете и ползите, за несигурността и развитието на всеки етап от процеса. Това гарантира, не само че пациентите и техните семейства са активни участници в решенията, но и че планът за лечението зачита индивидуалните им нужди и предпочитания.Физическите и емоционалните последствия от рака и лечението му могат да се различават при различните хора. Проф. Kьомюрчю представя палиативните грижи в . Персоналната програма за палиативни грижи предлага комплексни решения за широк спектър от специфичните потребности на пациента: физически проблеми като болка, умора, загуба на апетит, гадене, повръщане, задух и безсъние; емоционални проблеми като депресия, тревожност и страх; социални проблеми, като финансови и правни тревоги, тревоги за осигуреност и работа; и духовни проблеми като смисъл на борбата за живот и др. Мултидисциплинарният подход е от особена важност – разчита се на съвместната работа между лекари, фармацевти, сестри, социални работници, психолози и други специалисти, при изготвянето и осъществяването на плана за грижа за намаляване страданието на пациента, съобразно неговите нужди и неговото състояние.Отделението за Палиативни грижи разполага с 15 легла и е акредитирано от ЕSМО (Европейската асоциация по медицинска онкология) като Център за интегрирана онкология и палиативна грижа. Палиативните грижи се планират през всички стадии на рака – от диагностицирането, по време на лечението, проследяването и грижите в края на живота. Такива грижи могат послужат на хора с хронични заболявания като рак, сърдечни или белодробни болести, бъбречна недостатъчност или неврологични болести.Към отделението работи звено по Алгиатрия, посветено на управление на болката. Проф. Юджел споделя: „Хроничната болка представлява комплексен медицински проблем, който може да има огромно влияние върху човешкия живот. В отделението се лекуват най-вече болки, свързани с ракови заболявания, но и други различни типове хронична болка - болки в главата, гърба и врата, невропатични болки, висцерална болка, болки в мускулите, пост-травматични болки, болки след хирургическа интервенция и др. Болката е лично преживяване и изисква персонален метод на лечение. Акцентираме върху пациента и предлагаме най-съвременните методи и подходи на лечение. След обстойно диагностициране предоставяме на пациента най-подходящия план за лечение с най-добрата и ефективна комбинация от: медицински терапии, физиотерапии, инвазивни процедури, допълнителни техники, психиатрични подходи, както и хирургични терапии.“Палиативните грижи не са насочени към лечение, но подобряват качеството на живот на пациентите, изправени пред животозастрашаващи заболявания и на техните семейства.  работи в стратегическо сътрудничество с John Hopkins Medicine за подобряване на медицинските стандарти и е първата болница на Балканите, която получи бронзова акредитация \"Planetree Грижа за пациента\".Повече информация можете да получите на ", "date": "2017.11.28", "title": "Център за интегрирана онкология и палиативна грижа"}
{"url": "https://offnews.bg/obshtestvo/nadzirateli-ot-zhenskia-zatvor-v-sliven-izlizat-na-protest-670166.html", "text": "Надзиратели и служители на единствения в страната женски затвор, днес ще излязат на символичен протест. Това обяви членът на Управителния съвет на Синдиката на служителите на затворите в България и председател на синдиката в Сливен Цветан Михайлов, съобщи БНР.Протестът ще започне точно в 12.00 пред затвора.Според Михайлов протестът ще бъде подкрепен от служители на следствените арести в Сливен и Ямбол, на звеното на съдебна охрана в Сливен и на Синдикалното дружество на Синдикалната федерация на служителите в МВР - Ямбол. Протестиращите ще настояват за 20% увеличение на заплатите в сектора, както и допълнителни възнаграждения, равностойни на служителите на МВР.По-рано организаторът на протеста Цветан Михайлов обяви, че ако не се вземат под внимание тези искания, ще се премине към ефективни стачни действия и протести пред Народното събрание и Министерство на правосъдието. Той изрази надежда, че колегите му няма да се уплашат от лошото време и ще подкрепят протеста пред затвора днес.", "date": "2017.11.28", "title": "Надзиратели от женския затвор в Сливен излизат на протест"}
{"url": "https://offnews.bg/izvan-terena/bivshite-na-grigor-i-nikol-se-sabraha-670175.html", "text": "Бившите гаджета на най-добрия ни тенисист Григор Димитров и американската му приятелка Никол Шерцингер Мария Шарапова и Люис Хамилтън са имали среща на четири очи.Това става ясно от публикувана от Маша снимка в Инстаграм, на която се вижда, че двамата с четирикратния шампион във Формула 1 се забавляват на разговора.Срещата се е провела в Абу Даби, където на 26 ноември се проведе последният старт от сезона във Формула 1, а Люис Хамилтън си осигури титлата близо месец по-рано.\"Поздравявам те с феноменалния сезон\", е написала бившата номер 1 в женския тенис.Хамилтън имаше дълга връзка с Шерцингер, но двамата се разделиха, след което певицата се хвърли в обятията на българина, който междувременно беше напуснат от Шарапова. И Люис, и Маша, в момента нямат официални връзки.", "date": "2017.11.28", "title": "Бившите на Григор и Никол се събраха"}
{"url": "https://offnews.bg/112/politciata-izdirva-momiche-koeto-e-v-neizvestnost-ot-25-noemvri-670177.html", "text": "Полицията издирва 24-гoдишнaтa Дoникa Mapгичeвa oт свиленградското ceлo Kaпитaн Aндpeeвo. Момичето е в неизвестност от 25-и ноември, съобщава БНР.Полицейски екипи и доброволци са претърсвали района около селото през последните няколко дни, но без успех.Poдитeлитe нa Дoникa умоляват гражданите, кoитo разполагат с инфopмaция за нейното местонахождение, дa ce обадят на тел. 112 или в най-близкото полицейско управление.", "date": "2017.11.28", "title": "Полицията издирва момиче, което е в неизвестност от 25 ноември"}
{"url": "https://offnews.bg/medii/alfa-risarch-doverieto-v-mediite-dostigna-naj-niski-niva-670173.html", "text": "Доверието в медиите у нас достигна най-ниски нива, показва актуално социологическо проучване на агенция \"Алфа рисърч\" и фондация \"Конрад Аденауер\" за медийната свобода и политическата комуникацияЕдва един от 10 българи вярва в независимостта на медиите в страната. На „връзките с обществеността“ на политиците гражданите също дават слаба оценка – само 11% се чувстват добре информирани. Проучването е национално представително, с 1024 анкетирани.Медийната среда в България се оценява все по-критично – както от международни организации, така и от самите й граждани. „Все по-малко българи вярват в истинска свобода на медиите“, коментира резултатите от изследването Кристиан Шпар, директор на Медийната програма за Югоизточна Европа на фондация „Конрад Аденауер“.67% оспорват, че медиите са независими. Само 10% вярват в свободното отразяване на събитията, а 24% се колебаят.\"Кризата на доверие в медиите достигна критична точка“, каза Шпар.България е на незавидното 109-то място от 180 страни в класацията за свобода на словото на организацията „Репортери без граници“.„В България няма систематични посегателства над журналистите, но е налице отслабване на медийната свобода чрез множество фактори. Такива са монопол на олигарсите, взаимна зависимост между медиите и политиката, изостренаикономическа криза на медиите, както и дефицити в законодателството и медийната саморегулация“, каза Шпар.Едно предишно проучване на фондацията показва, че всеки трети журналист избягва да отразява определени лица, фирми или теми.Изследването беше представено на Медийния форум за Югоизточна Европа (SEEMF) на 27-ми ноември 2017 г. в София пред над 300 посетители и гости. SEEMF е най-големият медиен конгрес в региона, който се провежда всяка година в различна държава на Балканите.", "date": "2017.11.28", "title": "Алфа рисърч: Доверието в медиите достигна най-ниски нива"}
{"url": "https://offnews.bg/politika/firma-koiato-stroi-velikata-balgarska-stena-poluchi-35-godishna-ko-670171.html", "text": "„Пътстрой Бургас“ ЕООД ще добива строителни материали – варовици, от находище „Белите камъни“ в община Суворово, реши правителството, определяйки дружеството за концесионер на находището.Фирмата е  в Област Бургас, която вече  на места. Собственик на „Пътстрой Бургас“ е \"Хидрострой\", в която участва бившият общински съветник от ГЕРБ Николай Пашов. Заедно с \"Хидрострой\" и \"Водстрой 98\" \"Пътстрой Бургас\" беше посочена от Агенция \"Пътна инфраструктура\" (АПИ) за  на 10-километровата отсечка на магистрала \"Хемус\" между Ябланица и Боаза. са сред изпълнителите на строежа на оградата на границата, за която държавата отпусна близо 170 млн. лв. без обществена поръчка, като парите бяха дадени на фирми, посочени от съответните областни управители. Във вторник правителството реши да даде концесия за варовици на фирмата за крок от 35 години. От правителствената пресслужба съобщиха, че през този период концесионерът ще вложи над 2 млн. лева за осигуряване на добивната дейност и необходимите предпроизводствени инвестиции.Очаква се за целия период на договора „Пътстрой Бургас“ да плати 1.255 млн. лв. концесионни възнаграждения. Според регламентите на Закона за подземните богатства, 50 на сто от тях ще постъпят в бюджета на общината по местонахождение на концесионната площ.", "date": "2017.11.28", "title": "Фирма, която строи \"Великата българска стена\", получи 35-годишна концесия"}
{"url": "https://offnews.bg/obshtestvo/bez-voda-v-chasti-pet-rajona-v-sofia-670152.html", "text": "\"Софийска вода\" временно ще прекъсне водоподаването в части от столицата днес, съобщиха от дружеството.Изграждане на сградно водопроводно отклонение на ул. „Поручик Георги Кюмюрджиев“, жк. „Левски“ Г, налага спиране на водоподаването от 9:00 до 21:00 часа на ул. „Поп Грую“, ул. „Могилите“.Във връзка с изграждане на сградно водопроводно отклонение на ул. „Буная“ , кв. „Подуене“ , се налага спиране на водоподаването от 9:30 до 18:30 часа по ул. „Буная“ от ул. „Марагидик“ до ул. „Каймакчалан“.Подмяна на сградно водопроводно отклонение на ул. „Цар Борис III“, с. Казичене , се налага спиране на водоподаването от 10:00 до 19:00 часа на ул. „Цар Борис III“ от ул. „Христо Ботев“ до ул. „Аличо“; ул. „Пейо Яворов“ от ул. „Аличо“ до ул. „Околовръстна“; ул. „Околовръстна“ от ул. „Цар Борис III“ до ул. „Пейо Яворов“, ул. „Трети март“, ул. „Серафим Стоев“.Изпълнение на инвестиционен проект за реконструкция на уличен водопровод на ул. „Руселия“ вилна зона „Косанин дол“, се налага спиране на водоподаването от 9:00 до 21:00 часа на „Руселия“ , ул. „Зима“, ул. „Ранилист“, ул. „Върбинка“, ул. „Петров кръст“, ул. „Мекиш“.След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.Заради аварийна подмяна на уличен водопровод на ул. „Свети Спас“, с. Кривина, се налага спиране на водоподаването от 9:00 до 21:00 часа на ул. „Свети Спас“.След възстановяване на водоснабдяването е възможно временно повишаване мътността на водата.", "date": "2017.11.28", "title": "Без вода в части пет района в София"}
{"url": "https://offnews.bg/sviat/tramp-nareche-senatorka-pokahontas-i-obidi-i-indiantcite-v-sasht-670154.html", "text": "Президентът на САЩ Доналд Тръмп направи неуместен опит да се пошегува, като нарече Покахонтас сенаторката от Демократическата партия Елизабет Уорън пред военни ветерани от индианското племе навахо, които прие в Белия дом, предаде Франс прес.На церемония в чест на хората от племето навахо, служили в американската армия като шифровчици-преводачи през Втората световна война, чувството за хумор отново напусна Тръмп. Той редовно отправя нападки срещу Елизабет Уорън, която нарича Покахонтас. Тя твърди, че има родствена връзка с коренното индианско население, но Тръмп възразява, че тази връзка е твърде далечна и че сенаторката я използва, за да извлича изгоди за кариерата си.Елизабет УорънНационалният конгрес на американските индианци заяви, че забележката на Тръмп е хвърлила сянка върху церемонията, чиято цел е била да се отдаде почит на приноса на военните от племето навахо за победата на американската армия в Пасифика. Те използвали своя език, за да изпращат кодирани послания, които японците не можели да дешифрират.Белият дом заяви, че Тръмп не е отправил расистка обида, наричайки сенаторката Елизабет Уорън с прозвището Покахонтас, предаде Ройтерс, цитирана от БТА.Говорителката на Белия дом Сара Сандърс каза, че Тръмп изпитва огромно уважение и високо цени ветераните от Втората световна война.", "date": "2017.11.28", "title": "Тръмп нарече сенаторка Покахонтас и обиди и индианците в САЩ"}
{"url": "https://offnews.bg/obshtestvo/v-24-oblasti-vremeto-ostava-opasno-670153.html", "text": "В 24 области на страната е обявено предупреждение за опасно време. Тази нощ снеговалежът постепенно започна да се измества към северните области на страната. Оранжев код за сняг и поледици е в сила за пет области в Северна България. Това са Враца, Плевен, Велико Търново, Габрово и Ловеч. Жълт код за сняг и дъжд е обявен в други 19 области.Снежната покривка в околностите на столицата вече е около 20 см.Първият по-сериозен сняг създаде истински хаос по пътищата на страната.Магистрала „Хемус” вчера бе блокирана в продължение на няколко часа заради пътни инциденти. Снощи имаше проблеми и на магистрала \"Тракия\", където тежкотоварен автомобил се завъртя и блокира трите платна в посока към София.В столицата движението по основните булеварди също бе затруднено. От центъра към крайните квартали на града се пътуваше по над един час, съобщава БГНЕС.От пътната агенция предупреждават шофьорите да не тръгват на път без зимни гуми и ако не са пригодили автомобилите си за зимните условия на пътя.Слаб сняг превалява по високите части на Смолянска област. Пътищата са мокри, частично заснежени и заледени, но обработени с инертни материали, съобщиха от Областното пътно управление.Температурите в планинската област са от минус 5 до плюс 1 градус.Остават в сила забраните за движение на товарните автомобили с ремаркета и полуремаркета за проходите Рожен, Пампорово и Превала. Преминаването през прохода Превала за всички е задължително да става с вериги. Забранено е движението на товарни автомобили с ремаркета и полуремаркета по пътищата Батак - Доспат и Девин - Михалково.Шофьорите трябва да се движат с повишено внимание, тъй като в планинската област има опасност от падащи камъни, предупреждават от \"Пътното управление\".Основните булеварди и улици във София са почистени,166 машини са обработвали тази нощ пътните трасета в столицата, заяви пред \"Хоризонт\" кметът Йорданка Фандъкова.Градския транспорт в столицата се движи със закъснение, няма сигнали за сериозни инциденти заради продължителния снеговалеж. По сигнали на граждани 11 от екипите на аварийното звено на общината са отстранявали паднали клони. 28 души са потърсили подслон в кризисния център в квартал „Захарна фабрика“.Продължава работата в някои от районите на София Вече се почистват и по-големи квартални улици, спирките на градския транспорт, подходите към подлезите, след което ще започне и почистване на тротоари към прилежащите общински терени. Аз възложих вече да се влиза и в кварталните улици, особено в кварталите с по-обилен снеговалеж във вчерашния ден и през нощта. Това са южните квартали, високите места. Почистването ще продължи и през деня. Припомням на гражданите да почистват пред офисите и домовете си, каза Фандъкова, цитирана от БНР.", "date": "2017.11.28", "title": "В 24 области времето остава опасно"}
{"url": "https://offnews.bg/obshtestvo/fandakova-osnovnite-bulevardi-v-sofia-sa-pochisteni-mashinite-vlizat-670155.html", "text": "28 души са пренощували в кризисния център за бездомни хора в Захарна фабрика тази нощ. Основните булеварди в столицата са почистени. Градският транспорт се движи по обичайните си маршрути, заяви столичният кмет Йорданка Фандъкова на брифинг рано тази сутрин. Почистват се спирките, както и подходите към подлезите. Почистващите фирми продължат работата си по основните квартални улици, както и по тротоарите, прилежащи към общински терени, уточни Фандъкова.Шест аварийни екипа работиха цяла нощ по отстраняването на паднали от снега клони. В момента движението в града е спокойно. Но все още се почистват кварталите. Възложила съм да се влиза и в малките улички. Аварийните ни екипи са в готовност да отстраняват паднали клони и дървета. Сигнали могат да се подават на дежурните телефони на общината, както и на телефон 112. Засега няма информация за прекъснато електричество”, добави столичният кмет.Фандъкова призова всички хора да излязат да почистят пред домовете си и офисите си. ", "date": "2017.11.28", "title": "Фандъкова: Основните булеварди в София са почистени, машините влизат и в малките улички"}
{"url": "https://offnews.bg/sviat/kitajski-general-se-samoubi-sled-obvinenia-v-koruptcia-670156.html", "text": "Високопоставен китайски военен, обвиняван в корупция, се самоуби, съобщава агенция Синхуа. Това е рядък случай сред китайските ръководни кадри, откакто президентът Си Цзинпин започна кампанията си за борба с корупцията преди пет години.Генерал Чжан Ян, член на Централния военен съвет на Китайската народна република, се е обесил в дома си на 23 ноември, след като срещу него е започнало разследване за нарушаване на дисциплината и законите.Той е бил заподозрян, че е получавал подкупи и не е могъл да изясни на разследващите откъде се е сдобил със скъпи предмети.Операцията срещу корупцията в Китай вече доведе до наказание за 1,5 милиона кадри на Китайската комунистическа партия от 2012 г., според официалните данни.Китайският военен съвет, ръководен от Си Цзинпин, е най-висшият политически орган в Китай, който упражнява контрол над въоръжените сили, припомня БТА.", "date": "2017.11.28", "title": "Китайски генерал се самоуби след обвинения в корупция"}
{"url": "https://offnews.bg/obshtestvo/tramvaj-5-pak-avarira-kraj-pirogov-i-predizvika-haos-v-trafika-670158.html", "text": "Трамвай номер 5 е аварирал в района на Пирогов на бул. Борис III и движението в района е ад, видя репортер на OFFNews.След него се натрупа голямо задръстване - чак до Руски паметник.Вчера пак имаше технически проблем и пак с трамвай №5. Тогава аварията бе в същия район - на Руски паметник.Минути преди 9 часа аварията бе отстранена, но трамваите все още не се движеха и в двете посоки, а графикът на обществения превоз бе нарушен.", "date": "2017.11.28", "title": "Трамвай 5 пак аварира край Пирогов и предизвика хаос в трафика"}
{"url": "https://offnews.bg/politika/bsp-rano-ili-kasno-gerb-shte-ni-predlozhat-koalitcia-no-nie-niama-da-670159.html", "text": "\"Рано или късно ще се стигне и до това ГЕРБ да предложат коалиция с БСП, отсега казвам – няма да приемем”, зарече се депутатът от левицата Антон Кутев в сутрешния блок на бТВ.По думите му предложението Корнелия Нинова да стане председател на Народното събрание и Деница Златева да остане министър по европредседателството в началото на правителство „Борисов 3” са били призив за коалиция.Според Кутев именно това се е случило с Обединените патриоти и с „Воля”, които по време на предизборната кампания представяха себе си като алтернатива на управлението на Бойко Борисов.Той отправи критики и към изказванията на премиера по време на конгреса относно оградата по границата.Според него събранието на ГЕРБ е показало поглед назад, а не напред.На въпрос дали БСП иска да провали европейското председателство на страната ни, Кутев отговори, че това не е повод опозицията да не се занимава с Бойко Борисов.По повод изказванията на премиера, че в парламента имало депутати, които са наркотрафиканти, Кутев отново призова Борисов да ги назове с имена.", "date": "2017.11.28", "title": "БСП: Рано или късно ГЕРБ ще ни предложат коалиция, но ние няма да приемем"}
{"url": "https://offnews.bg/obshtestvo/vandalat-saboril-statuiata-pred-narodnia-teatar-dori-ne-e-globen-670157.html", "text": "20 години бронзовата статуетка на жена краси фонтаните в градската градина пред Народния театър. В нощта срещу събота младеж на 18 години реши да се покатери върху нея и я събори.Извършителят е задържан за 24 часа и освободен, без дори да плати глоба. Сега скулптурата е в Софийската градска галерия и чака реставрация.Авторът – Георги Чапкънов, беше много огорчен, каза директорът на галерията Аделина Филева пред бТВ.Тя уточни, че статуетката не е на балерина, както сме свикнали да я наричаме, а на гимнастичка. Скулптурата е била част от тематична изложба за спорта и е била с обръч, но авторът пожелал тя да бъде монтирана пред Народния театър без уреда.От Столичната община се готвят да заведат дело за обезщетение срещу извършителя на вандалския акт.", "date": "2017.11.28", "title": "Вандалът, съборил статуята пред Народния театър, дори не е глобен"}
{"url": "https://offnews.bg/112/bez-postradali-se-razmina-pozharat-v-hotel-vav-varshetc-670168.html", "text": "Без пострадали се размина  във Вършец, съобщиха от МВР. Сигнал за горящи газови бутилки в близост до хотел в град Вършец е подаден около 7.40 часа тази сутрин в дежурната част на пожарната в Монтана. На място веднага са изпратени екипи на пожарната служба.Незабавно от хотела са евакуирани всички хора. Няма пострадали.Към 8 часа пожарът е погасен и се извършва охлаждане на бутилките.По първоначални данни огънят е възникнал при прехвърляне на газ.Работата по случая продължава.", "date": "2017.11.28", "title": "Без пострадали се размина пожарът в хотел във Вършец"}
{"url": "https://offnews.bg/futbol/leo-mesi-izprevari-po-pari-karlos-teves-670190.html", "text": "Мегазвездата на Барселона Лионел Меси стана най-високоплатеният футболист в света. Това стана факт, след като 30-годишният аржентинец продължи контракта си с каталунците до 2022 г.Местното издание \"El Mundo\" съобщава, че по силата на новия контракт Меси ще заработва по 42 млн. евро на година - заплата 30 млн. плюс бонуси за още 12. Освен това Меси е получил 50 млн. бонус само за преподписването на споразумението.Досега най-скъпоплатен футболист в света бе Карлос Тевес, който получава по 38 млн. евро на сезон в Шанхай Шънхуа. В новото споразумение на Лео Меси е включена откупваща клауза на стойност 700 милиона евро, която ще откаже напълно мераклиите за подписа му.С фланелката на Барселона аржентинецът записа 603 мача и вкара 523 гола. Меси стана осем пъти шампион на Испания, четири пъти спечели Шампионската лига, пет пъти Купата на Испания, седем пъти Суперкупата на страната, три пъти Суперкупата на УЕФА и три пъти световния клубен шампионат.Меси е петкратен носител на \"Златната топка\" и отскоро и четирикратен на \"Златната обувка\"за голмайстор номер 1 в Европа, колкото има и Кристиано Роналдо.", "date": "2017.11.28", "title": "Лео Меси изпревари по пари Карлос Тевес"}
{"url": "https://offnews.bg/obshtestvo/39-balgari-ima-v-momenta-na-o-v-bali-vsichki-sa-v-bezopasnost-670170.html", "text": "През изминалото денонощие още 29 български граждани, които са на почивка на о.Бали, са се свързали с кризисния щаб, сформиран в посолството на България в Индонезия, съобщи Министерството на външните работи.До този момент българите, които са информирали мисията ни, че се намират на острова, са 39. Сънародниците ни са в безопасност, в хотелите, в които са отседнали.Българско семейство с дете се е намирало на международното летище на острова. Консулът ни в Джакарта Александрина Гигова е оказала съдействие на сънародниците ни и тази сутрин те са отпътували към летището в Сурабая (Източна Ява), откъдето ще вземат полет за България. Други двама български граждани, чийто полет е бил отменен, също са били пренасочени към летището в Сурабая, със съдействието на консула ни в Джакарта. Те ще отпътуват към Сингапур, а оттам – за България. По информация на посолството международното летище на острова - „I Gusti Ngurah Rai Airport“ остава затворено и в следващите 24 часа – до 7 ч утре сутринта (местно време). На втория етаж на международното летище в Бали функционира информационно бюро за гражданите на държавите членки на ЕС, където те могат да получат подробна информация за обстановката и възможностите за консулска защита. До този момент група от 10 български граждани, които са на почивка на острова, се беше свързала с мисията ни в Джакарта, за да информира за местонахождението си. Те се намират далеч от зоната на вулкана и са в безопасност в хотела, в който са отседнали.Във връзка с усложнената обстановка в следствие на активността на вулкана Агунг Министерството на външните работи припомня съветите си към българските граждани, които планират пътуване до о. Бали. Препоръчва се на нашите сънародници преди да предприемат пътуване предварително да се свържат с авиокомпанията и туристическата агенция, която са избрали. Да бъдат предпазливи, да не навлизат в определената ограничителна зона, да се осведомят предварително подробно за актуалната обстановка, да следят информацията в местните медии и да спазват стриктно указанията за безопасност на властите.Министерството на външните работи и посолството ни в Джакарта отново призовават всички българи, намиращи се към момента на остров Бали, да се регистрират на сайта на министерството в рубриката „Пътувам за“, като предоставят мобилен телефон, имейл и точен адрес на местопребиваване на остров Бали. Така, при необходимост, консулските ни власти ще могат да окажат своевременна помощ.В случай на нужда от съдействие или необходимост от актуална информация за обстановката на о. Бали те могат да се свържат с мисията ни в Индонезия на тел. + 62 21 390 4048 или на денонощния дежурен тел.: +62 811 932200.", "date": "2017.11.28", "title": "39 българи има в момента на о-в Бали, всички са в безопасност"}
{"url": "https://offnews.bg/tehnologii/izkustven-intelekt-shte-razpoznava-hora-sas-samoubijstveni-misli-vav-f-670167.html", "text": "Фейсбук обяви, че ще \"разгърне\" система с изкуствен интелект, целяща да разпознава бързо членовете на социалната мрежа, които имат самоубийствени мисли. Инициативата е с цел своевременно помагане на тези хора, предаде БТА.Технологията ще издирва автоматично индикации за самоубийствени мисли в посланията на потребителите, както в постваните от тях клипове във \"Фейсбук лайв\". При наличието на такива индикации служителите на социалната мрежа ще бъдат информиран бързо, както и организациите, оказващи специализирана помощ на хората със самоубийствени мисли. Системата с изкуствен интелект ще проучва не само посланията на членовете на мрежата, но и отговорите на техните приятели.Фейсбук вече е вкарал в действие средства, позволяващи на потребителите да подадат сигнал, ако смятат, че техен приятел иска да сложи край на дните си, но системата с изкуствен интелект ще позволи да се подава по-бързо информация за такива хора и дори да се откриват сигнали, които членовете на мрежата може и да не са забелязали.След тестов период в САЩ Фейсбук ще разгърне системата и извън страната и накрая тя ще е достъпна навсякъде, с изключение на ЕС, казва Гай Роузън, вицепрезидент на Фейсбук, отговарящ за управлението на продуктите на компанията. Личните данни в ЕС са защитени от по-строги закони, отколкото тези в САЩ, припомня Франс прес.", "date": "2017.11.28", "title": "Изкуствен интелект ще разпознава хора със самоубийствени мисли във Фейсбук"}
{"url": "https://offnews.bg/politika/borisov-orban-mnogo-se-smia-che-turtcia-e-nepriemliva-za-es-ama-ni-670165.html", "text": "Когато има строителство, има мир. Когато една държава е стабилна, когато и политическата класа, и хората работят за просперитета й, нещата се случват. Имаме една година, в която можем и в Изтока, и в Запада да сме водещи.Това заяви министър-председателят Бойко Борисов по повод провелата се в Будапеща шеста среща на лидерите от Централна и Източна Европа и Китай \"16+1\" по БНТ. Инвестициите от Китай в инфраструктурните проекти ще донесaт мир на Бaлканите. Това е в интерес и на Европа, и на самите Балкани, каза още Борисов. Китай иска да инвестира 2 млрд. долара в Европа. Обсъждахме финансирането на коридор номер 8 - той ще промени историята на Балканите и от едно размирно място те могат да се превърнат в едно мирно и проспериращо място, обясни премиерът.С Виктор Орбан имаме много теми - не само предстоящото българско председателство, а и кохезионната политика, газовия хъб. Трябва да мислим за едно подобно на Брекзит стратегическо споразумение специално за Турция, ясно е, че тя няма да се присъедини към ЕС, това вече 50 години не се случва. И Виктор много се смя на моите думи, че от една страна Турция е неприемлива за Европа, обаче от друга страна спим спокойно, защото тя ни пази гърба\", разказа Борисов. Магистрала \"Хемус\" трябва да бъде завършена, защото тя е жизнено важна за всички проекти в Северна България, каза в заключение Борисов.", "date": "2017.11.28", "title": "Борисов: Орбан много се смя, че Турция е неприемлива за ЕС, ама ни пази гърба"}
{"url": "https://offnews.bg/112/evakuiraha-hotel-vav-varshetc-zaradi-opasnost-ot-vzriv-670160.html", "text": "Евакуираха хотел във Вършец заради опасност от взрив, съобщи бТВ. Туристите са били изведени заради риск да избухне бутилка с пропан-бутан. На място са пристигнали екипи на пожарната, които са обезопасили бутилката и са ликвидирали опасността.Няма пострадали хора. ", "date": "2017.11.28", "title": "Евакуираха хотел във Вършец заради опасност от взрив"}
{"url": "https://offnews.bg/temida/mladezhite-ubili-stara-zhena-v-provadia-ostavat-v-aresta-670180.html", "text": "Братята Станислав и Осман Юсуфови, които  77-годишната Копринка Желязкова жена в Провадия, остават в ареста. Станислав е на 17 години, а Осман - едва на 14. Малкият брат е с многобройни криминални прояви, основно кражби и грабежи. Първата му регистрация в Детска педагогическа стая е от 2015 година. Към него са прилагани редица възпитателни мерки, но безуспешно.В Провадия срещу него се води досъдебно производство за едно от другите му престъпления.14-годишното момче е в нормално психично състояние и е съзнавал какво прави по време на убийството.Вторият - 17-годишният Станислав Митков, също е съзнавал какво прави.В съда той започна да ридае и да моли да си отиде вкъщи. Адвокатът на обвиняемите поиска домашен арест, но съдът отказа, като постанови заъдржане под стража и за Станислав.Пред съда Станислав се разплака, а брат му показа хладнокръвие. По-голямото момче поиска да бъде пуснат под домашен арест, а брат му не възрази на искането на прокуратурата да го остави в ареста. Двамата са изоставени от майка им, а бащата се издирва от полицията, за да бъде вкаран в затвора за излежаване на присъда.Това беше и един от аргументите съдът да постанови постоянен арест за двете момчета. Психиатрична експертиза показала, че двамата са осъзнавали действията си. Дни преди да нападнат жената, двамата братя са получили 20 лв. от жертвата си, за да пренесат дърва за огрев. ", "date": "2017.11.28", "title": "Младежите, убили стара жена в Провадия, остават в ареста"}
{"url": "https://offnews.bg/politika/borisov-zaminava-na-ofitcialno-poseshtenie-v-sauditska-arabia-670182.html", "text": "Премиерът Бойко Борисов заминава на официално посещение в Кралство Саудитска Арабия. Посещение на толкова високо равнище се осъществява за първи път в историята на двустранните отношения между България и Саудитска Арабия.Целта на визитата е засилването на икономическото и търговското сътрудничество между двете страни. Ще бъдат обсъдени въпроси в ключови сфери като сигурност, енергетика, търговия, транспорт, туризъм. В Рияд българският министър-председател ще разговаря с Пазителя на двете Светини Негово Кралско Величество Салман бин Абдулазиз ал-Сауд.По-късно Бойко Борисов ще се срещне и с министъра на външните работи на Кралство Саудитска Арабия Адел ал-Джубейр и с министъра на енергетиката, индустрията и минералните ресурси Халид ал-Фалих.Почетен гост по време на визитата в Кралството ще бъде Симеон Сакскобургготски. В официалната делегация, придружаваща министър-председателя Бойко Борисов, са вицепремиерите Екатерина Захариева и Красимир Каракачанов, министърът на земеделието, храните и горите Румен Порожанов, министърът на транспорта, информационните технологии и съобщенията Ивайло Московски и министърът на туризма Николина Ангелкова.", "date": "2017.11.28", "title": "Борисов заминава на официално посещение в Саудитска Арабия"}
{"url": "https://offnews.bg/analizi-i-komentari/radan-kanev-pozitciata-na-tcarkvata-za-makedonia-e-kategorichen-otkaz-670176.html", "text": "Простете, но не споделям ентусиазма около позицията на БПЦ. На дипломатически език, тя е вежлив, сърдечен, но категоричен отказ.“Ще направим всичко възможно гърците, сърбите и руснаците да ви признаят” означава “на куково лято”.И не, въпросът не е каноничен, а политически. Защото за руската и сръбската църкви е такъв. Защото те са (а и гърците) политически инструмент на държавите си. А нашата се колебае между ролята на духовен инструмент на вярващите (което е прекрасно) и политически инструмент на ... друга държава.Боя се, че БПЦ съзнателно и натрапчиво забравя и загърбва миналото си. А Българската екзархия - тази, която слага основите на националността и държавността ни, която полага границите на бляновете ни, която буквално просвещава и оформя модерната ни нация, която спасява евреите ни и чиито мъченици все още не честваме - е схизматична.Както днешната МПЦ, тя не е призната. Екзархията е плод на два политически акта - на волята на миряните от Македония до Добруджа и на един султански берат.Заявеното от Синода намерение да води дипломация чрез комисия, в която поне двама са открити чужди агенти, няма да преодолее изолацията на МПЦ. Най-много да доведе до признаване на върховенството на Сръбската патриаршия, т.е на политическата окупация на Вардарските епархии от преди век.Питам се, защо въпросът да не бъде решен така, както са определени границите на Екзархията - чрез плебисцит на миряните, а не чрез договорки зад дебели врати?", "date": "2017.11.28", "title": "Радан Кънев: Позицията на църквата за Македония е категоричен отказ на дипломатически език"}
{"url": "https://offnews.bg/obshtestvo/nova-instalatcia-na-fontana-na-vitoshka-vodi-kam-planinata-670178.html", "text": "Нова арт инсталация на мястото на фонтана на столичния булевард \"Витоша\" обсъжда Столична община. Автор на идеята е проф. Боян Добрев, преподавател в Националната художествена академия. Проектът предвижда да се свържат Витошка и планината Витоша, карта от мозайка ще препраща разхождащите се по булеварда българи и чужди туристи към Алеко, Златните мостове, Черни връх, Боянската църква и още ред красиви места в \"белия дроб на София\". Обсъждаме този проект от около 6 месеца, заяви за OFFNews зам.-кметът на столицата Тодор Чобанов. Той припомни, че преди 2 години общината обяви конкурс за мястото на фонтана, но нито едно от предложенията не е събрало достатъчно подкрепа. Обърнахме се към студенти и преподаватели в НХГ, по време на разговорите проф. Добрев предложи идеята, която разискваме сега, каза още Чобанов. На следващото си заседание комисията по култура в СО ще обсъжда за пореден път проекта на проф. Добрев. Целта е на инсталацията-карта да бъдат изобразени и кодове, които да дават възможност на чуждите туристи да се информират чрез тях за посоките и местностите на Витоша. Така ще се избегне необходимостта надписите да се поставят освен на български и на английски език, което според художника ще загрози инсталацията. Засега проектът среща значителна подкрепа сред творческите среди, допълни д-р Тодор Чобанов.  ", "date": "2017.11.28", "title": "Нова инсталация на фонтана на Витошка 'води' към планината"}
{"url": "https://offnews.bg/ikonomika/remontirat-ulitca-v-gabrovo-za-polovin-mln-lv-670183.html", "text": "Правителството одобри финансирането по реда на Закона за насърчаване на инвестициите на публична инфраструктура в община Габрово. От бюджета на Министерството на икономиката ще бъдат предоставени финансови средства в размер до 419 748,24 лв. с ДДС лв. за реконструкция на участък от ул. „Индустриална“ и за продължение на улицата до терена, в който ще бъде построен завод за производство на туби, съобщиха от правителствената пресслужба.Инвестиционният проект на „ЛС Тюбс“ АД е сертифициран по реда на ЗНИ. Инвестицията ще бъде на обща стойност 10 847 000 лв., изцяло за придобиване на дълготрайни материални активи – машини и оборудване. Двете производствени линии ще бъдат закупени и монтирани последователно през 2017 г. и 2018 г. Годишният капацитет на производството е планирано да бъде 21 500 000 екструдирани туби. С осъществяването на проекта ще бъдат разкрити 68 нови работни места. 30 от служителите ще са с висше образование, 30 – със средно, и осем с основно. Предвидено е обучение на персонала в Израел и България през 2017 г. и 2018 г.Инфраструктурата ще се ползва от всички производствени предприятия в Северната индустриална зона на Габрово и ще способства за увеличаване на темпа на развитие на производството. С финансираните дейности ще се подобрят също така организацията и безопасността на движение в района.", "date": "2017.11.28", "title": "Ремонтират улица в Габрово за половин млн. лв."}
{"url": "https://offnews.bg/ikonomika/snegat-pak-iznenada-bdzh-mnogo-vlakove-natrupaha-ogromni-zakasnenia-670172.html", "text": "Снегът отново изненада БДЖ и редица влакове натрупаха огромни закъснения днес. Това показва справката за движението на Централна гара в София.Сутрешната пътническа композиция от Мездра с обявен час на пристигане 5,30 ч закъсня цели 80 минути. А обяснението записано на електронните табла на националния превозвач звучи абсурдно - очакване на композиция/локомотив от друг влак.20 минути пък закъснение натрупа пътническият влак от Лакатник, който трябваше да пристигне на Централна гара в 6 часа. Причината за забавянето е ремонт по жп инфраструктурата.35 минути закъсня сутрешната жп композицията от Варна, а тази от Дупница се отчете само с 15-минутно отклонение от разписанието. И в двата случая обявените причини са повреди.Друг влак от Лакатник, този който би трябвало да пристигне в 7,01 ч, обаче впечатлява, пристигайки със 105 минути закъснение - близо два часа. Абсурдното е, че този влак по разписание трябва да пътува малко повече от 1 час, а само забавянето му е двойно повече време.Час и половина закъснение заради повреда на инфраструктурата натрупа и влакът с номер 20102 от Враца. Друг влак от Мездра обаче е шампионът по бавност - пристигна със 155 минути закъснение - повече от два часа и половина!Композиция от Горна Оряховица се забави с 30 минути, друга от Лакатник - с 65, трета от Перник - с 10 минути.Това обаче не са всички закъснели пристигащи влакове в София - има още много, но списъкът е наистина дълъг.", "date": "2017.11.28", "title": "Снегът пак изненада БДЖ, много влакове натрупаха огромни закъснения"}
{"url": "https://offnews.bg/obshtestvo/sadat-otmeni-naredba-na-podmiarka-po-evroprograma-zastrasheni-li-sa-5-670181.html", "text": "Върховният административен съд отмени наредба за измяна на подмярка от европейската програма за развитие на селските райони, чийто бюджет е 237 млн. евро.Решението на ВАС е от 17 октомври и е по жалба на Националния съюз на земеделските кооперации (НСЗК) на Явор Гечев.Според НСЗК Министерството на земеделието, под ръководството на бившия министър Десислава Танева, е допуснало множество административни пропуски и е взело незаконосъобразни решения.Съюзът казва, че са нарушени три европейски директиви и редица административни срокове.Жалбоподателите посочват още, че Комитетът за наблюдение на ПРСР 2014–2020 г. е взимал неприсъствени решения, което е в строг разрез с правилата. Всяка европейска програма има подобен комитет, който е колективен орган за наблюдение на действията по дадена програма. Членовете ѝ се назначават от министъра, като в него влизат академици, общественици и представители на неправителствения сектор.Освен действията или бездействията на Комитета, жалбоподателите посочват и неспазени срокове от страна на МЗХ за публикуване на проект за изменение и допълнение на наредба. Направени са административни нарушения и пропуски, смята съдът:Наредбата за изменението на наредбата, по която се прилага подмярка 4.1, е направена през 2016-та година в две основни направления - вдига се таванът на проектите от 1 млн. на 1,5 млн. лева и прави допустими инвестициите за напояване в стопанствата. Решение на съда на втора инстанция за отмяна на наредбата би значело, че ще се върнат старите правила, а МЗХ ще прави наново наредбата за изменение.Пред OFFNews от Националния съюз на земеделските кооперации изразиха загриженост, че при решение на съда на втора инстанция всички пари по програмата са застрашени и че те няма да бъдат изплатени от Европейския съюз.", "date": "2017.11.28", "title": "Съдът отмени наредба на подмярка по европрограма, застрашени ли са 500 млн. лева?"}
{"url": "https://offnews.bg/gimnastika/zlatno-momiche-stana-litce-na-sofia-evropejska-stolitca-na-sporta-670195.html", "text": "Бившата гимнастичка и бронзова медалистка от Рио 2016 Християна Тодорова беше представена като лицето на инициатива София – Европейска столица на спорта.Това стана навръх рождения ден на грацията по време на пресконференция за представянето на инициативата и 75-ата годишнина на НСА. Обявяването на официалният старт на София 2018 е предвидено от 18.00 ч. в НДК в събота и кулминацията в него ще бъде символичното връчване на знамето за Европейска столица на спорта от президента на АСЕС Европа Джан Франческо Лупатели в ръцете на кмета на София Йорданка Фандъкова.На сцената тя ще бъде придружена от олимпийски шампиони и спортни легенди, от управата на София 2018, от ръководителите на асоциацията на европейските градове и столици на спорта АСЕС Европа и от представители на европейски столици и градове на спорта.Християна ще бъде водеща на церемонията и ще бъде изведена на сцената в НДК в събота от своите доскорошни съотборнички от ансамбъла и треньорката Ина Ананиева.Веднага след това, точно в 18.15 ч. завесите на огромната сцена ще се вдигнат за да започне величественият спектакъл, подготвен от творчески екип с ръководител проф. Кирил Андонов, пом.-ректор на НСА, който днес разкри, че в него ще участват над 600 души, 500 от които студенти от НСА.", "date": "2017.11.28", "title": "\"Златно момиче\" стана лице на София - Европейска столица на спорта"}
{"url": "https://offnews.bg/obshtestvo/politcai-kradat-gorivo-ot-patrulki-pokazva-razsledvane-na-gospodari-n-670162.html", "text": "Полицаи крадат гориво от служебните автомобили. Това показва  на предаването \"Господари на ефира\". Вместо да зареждат тях, на бензиностанцията, полицаите пълнели малко в колата и повече в пластмасови туби.Случаите са засечени още през февруари тази година, като досега са в крачка са хванати около 10 служители на полицията в Павликени.Схемата е проста - униформените зареждат бензина в пластмасови туби и шишета от минерална вода на бензиностанцията.„Държавата ни е на това ниво, че може би едни полицаи в Павликени са принудени да правят това заради малките заплати, които получават. Явно тази схема върви от години, но ние просто получихме сигнал. Тогава организирахме екипите, за да можем да проследим цялата схема. Снимахме в продължение на 10 месеца, за да не кажат, че това е случайно”, заяви пред Нова тв продуцентът на „Господари на ефира” Джуди Халваджиян.„Те не се крият. Багажникът на автомобила е отворен, докато те си зареждат. Съпругата на този полицай, който отговаря за лимитите, работи като касиерка в бензиностанцията. Именно оттам явно са се ориентирали”, коментира Красимир Луканов, редактор в „Господари на ефира”.", "date": "2017.11.28", "title": "Полицаи крадат гориво от патрулки, показва разследване на Господари на ефира"}
{"url": "https://offnews.bg/drugi/balgaria-prodalzhi-bezgreshnata-si-seria-sreshtu-islandia-670161.html", "text": "Националният отбор на България по баскетбол продължи безгрешната си серия срещу Исландия на ниво мъже.Късно снощи нашите момчета записаха първа победа в битката за място на Световното първенство през 2019-а година, след като се наложиха трудно при визитата си на Исландия със 77:74 (17:21; 18:22; 18:18; 24:13) в двубой от група \"F\", който се игра в Рейкявик.Това беше трети успех над скандинавците, като предишните две бяха записани през 2015 година в квалификациите за Евробаскет.След тази победа трикольорите са с актив от 1 успех и 1 загуба и заемат второ място във временното класиране, а лидер е тимът на Чехия с пълен актив от две победи от два мача.Павел Маринов беше най-резултатен за България - 18 точки, Александър Янев и Чавдар Костов добавиха по 16 и 13 точки, а Станимир Маринов и Александър Везенков завършиха съответно с по 12 и 10 точки.Исландия – България 74:77 (21:17; 22:18; 18:18; 13:24)Исландия: Хермансон, Сигурдарсон, Берингсон, Йонсон, Хилмарсон, С.Бьорнсон, Гунарсон, Акокс, Олафсон, Пьолсон, Хлинасон, Б.БьорнсонБългария: Аврамов, П.Маринов, Янев, Великов, Ваклинов, Вангелов, Костов, Иванов, Ст.Маринов, М.Маринов, Димитров, Везенков", "date": "2017.11.28", "title": "България продължи безгрешната си серия срещу Исландия"}
{"url": "https://offnews.bg/sviat/v-rusia-se-poiavi-parvoto-ubezhishte-za-gejove-lesbijki-biseksualni-670196.html", "text": "Никол е искал да стане жена и прекарал девет месеца затворен от родителите си, докато избяга и отиде в първото отворено в Русия убежище за хомосексуални и транссексуални.\"Когато пристигнах тук, не можех да стоя прав, мускулите ми бяха атрофирали. Борех се със себе си, с вътрешното си \"аз\", с външния си вид\", разказва Никол, цитирана от БТА.Никол се представя с това женско име, но говори за себе си в мъжки род. Той взема женски хормони, а неотдавна му е направена операция за премахване на тестисите.Той е един от обитателите на първото убежище за млади ЛГБТ (лесбийки, гейове, бисексуални и транссексуални), отворено в Русия, където хомофобията често се изразява открито, особено след приемането през 2013 г. на закон, който наказва \"пропагандирането\" на хомосексуалността сред малолетни и непълнолетни.Центърът се намира в обезопасен комплекс в покрайнините на Москва и може да приеме до 14 души. Отворен е през април, за да приеме дошли от Чечения хомосексуални след разкритията на руския опозиционен всекидневник \"Новая газета\" за тормоза над гейовете в тази силно консервативна руска кавказка република, които предизвикаха възмущение в цял свят.От октомври обаче той приема \"всички страдащи ЛГБТ\", които са отхвърлени от семействата си или са загубили работата си или пък са били нападнати, обяснява директорката на управляващата центъра организация за подкрепа Московски център на ЛГБТ общността Олга Баранова.Идеята за убежището съществува отдавна, но набирането на средства за финансирането му става възможно благодарение на реакциите към положението на хомосексуалните в Чечения, добавя тя.Обитателите му идват от цяла Русия, а в случая на Никол от бившата съветска кавказка република Азербайджан.Никол разказва, че семейството му го е затворило в апартамента му, когато той решил да си пусне дълга коса, която днес носи на конска опашка, и да взема женски хормони. Спомня си за мислите за самоубийство, които са го навестявали през дългите месеци на едно канапе, когато не е можел да взема тези хормони.В крайна сметка родителите му го пускат да си върви и му помагат да си купи билет за Русия, но го предупреждават: ако някой ден се върне, ще го убият и ще се самоубият.Никол нервно изразява надежда, че ще може да се установи в Холандия. \"Трябва да претърпя още няколко операции, искам да си изградя нов живот и да получа нови документи за самоличност. Тук това не е възможно\", казва той.Друг обитател на убежището, Григорий Чибиров, идва от Владикавказ, Северна Осетия, в руската част на Кавказ.\"Тук се чувствам в безопасност, с хора като мен. Всички се държат приятелски и се подкрепяме взаимно, защото никой друг не го прави\", обяснява 22-годишният рус младеж с лакирани в синьо нокти.Напуснал е родното си място, защото родителите и братята му се срамували от сексуалната му ориентация. \"Не мога да живея там, понеже съм такъв\", казва той.Помни как е бил тормозен от най-ранна възраст. Семейството му го накарало да си обръсне главата, когато си изрусил косата. Уволняван е от няколко места и е наричан \"педал\" на улицата.Григорий се надява да се премести във Франция и да работи в модния бранш.Той не се надява страната му да стане по-толерантна. \"Може би след 50 или 100 години? Малко вероятно е да стане, докато Путин е на власт\", смята той, споменавайки закона за \"пропагандирането\" на хомосексуалността сред малолетни и непълнолетни, символ на мощното завръщане на \"традиционните ценности\", които властите насърчават през последните години.Почти никоя известна личност не афишира публично хомосексуалността си в Русия, а обществените прояви от рода на гей прайдовете системно се забраняват и разпръсват от полицията.Убежището позволява на обитателите си да престоят в него шест седмици, в стаи с по две или три легла. Получават храна, съвети и юридическа помощ.От един месец убежището е получило 37 молби от цяла Русия, включително Москва и Арктика, далеч повече от наличните места, съобщава директорката му.Центърът дава предимство на хора с реалистични планове за изхода на престоя си и се опитва да окаже помощ на останалите.Повечето обитатели са гейове, една четвърт са транссексуални и една пета са жени.31-годишна транссексуална обитателка Ника се надява да замине за Франция за хормонална терапия и операция.Младата жена, която също е от руския Кавказ, е била заплашвана от свои близки, но вече се чувства спокойна в убежището. \"Дава ни покрив и сигурност. Сдобих се с второ семейство\", казва тя.", "date": "2017.11.28", "title": "В Русия се появи първото убежище  за гейове, лесбийки, бисексуални  и транссексуални"}
{"url": "https://offnews.bg/politika/bareti-se-oplakaha-na-vatreshnia-ministar-ot-represii-670199.html", "text": "Министърът на вътрешните работи Валентин Радев е разпоредил пълна проверка на Специализирания отряд за борба с тероризма (СОБТ), след като служители в звеното изпратиха отворено писмо. В него се говори за своеволия и упражнявани репресии върху неудобни служители от страна на ръководството на отряда. Баретите сами са поискали проверка, която да обхване организацията на работа им, професионалното ръководство, включително кадровата политика и провеждане на конкурси.Начело на отряда е назначен отново Георги Гайков, по чието време се случи . Тогава Гайков беше посочен за поста от бившия главен секретар в правителството на Пламен Орешарски , който сега е областен координатор на \"Атака\".Към момента отрядът също страда от  на кадри. Исканията на баретите са свързани с това, че в отряда има \"прояви на лоши практики\", \"създаването на атмосфера на недоверие между служителите в отряда, недобрата кадрова политика, подчинена на личностни взаимоотношение, а не на професионални качества, опити за саморазправа, нарушаване на основни принципи на работа в МВР, каквото се явява възможността за кариерно израстване, професионално обучение\".В писмото се твърди, че командирът на отряда и негови приближени извършват \"тотална саморазправа с неудобни служители\". Това довело до страх у баретите, които работели под силно напрежение, а тези, които не са приближени на командира, са лишавани от полагащото им се допълнително материално стимулиране.Вместо това се толерират служители с недостатъчна подготовка, а хора с опит биват подценявани и изтиквани в периферията.В един конкретен случай служители са били репресирани, след като подали сигнал за неспазване на нормативната уредба в СОБТ. В писмото се посочва:В същото време хора без подготовка и опит са назначени в комисията по Председателството на Съвета на ЕС. Посочват се и проблеми с документооборота, като се нарушават принципите на субординацията и съгласувателния режим при издаването на документи. Сред служителите на СОБТ упорито се говори, че тайно се подготвя нов щат по предложение на командира на отряда Гайков, с цел отстраняване на неудобни служители и назначаване на хора от близкия му кръг. \"Това води до страх на служителите дали ще запазят служебните си места, демотивира ги и ги поставя в ситуация на незаинтересованост от пряката им работа, тъй като са заети да запазят работата си и положението на семействата си\", се посочва още в писмото.Служителите посочват, че подходът на командира им е бил прилаган и в предходното му управление в периода 2013 – 2014 г., когато Гайков е отстранил от ръководни длъжности служители без никакви аргументи и на тяхно място назначил хора без необходимата подготовка. \"Един от тези удобни служители скоро след назначаването му беше задържан за контрабанда на цигари и му е повдигнато обвинение за ощетяване на държавата с милиони левове. По негово време е и добилия печална слава случай „Лясковец“, при който настъпиха тежки последствия и загуби не само за държавата, а и за служителите от отряда. Беше изгубен човешки живот и пострадаха 4-ма служители, като за взетите решения за смяна на ръководни служители, никой не се осмели да му потърси отговорност\", се посочва още в писмото.Служителите твърдят, че командирът често използва служебни автомобили за лични цели - транспортиране на приятелката му до различни дестинации, дори през почивни дни, като някои от съвместните им посещения са на молове в София, което не е свързано със служебни ангажименти, а водачите на служебния автомобил са принудени да чакат в паркинга по няколко часа.\"До сега се притеснявахме да сигнализираме за поведението на г-н Гайков, поради това, че той заема най-високата ръководна длъжност в отряда и може да окаже някакъв натиск върху нас, да използва контактите си, за да забави и/или прикрие сигнала и/или да се стигне до уволнение на служители, които не са съгласни с методите на управление. Основание за това ни притеснение дава и фактът, че г-н Гайков многократно, на всеслушание е заявявал, че има както политическа подкрепа, така и че познава много властимащи лица\", заявяват баретите.Те смятат, че Гайков не само уронва престижа на СОБТ, \"опитвайки се да го превърне в лична своя частна фирма\", но е създал демотивация в личния състав, което води до намаляване на боеспособността на отряда. ", "date": "2017.11.28", "title": "Барети се оплакаха на вътрешния министър от репресии"}
{"url": "https://offnews.bg/politika/galap-80-podkrepiat-gerb-za-privatizatciata-61-bsp-za-koruptciat-670197.html", "text": "Срастването на власт и корупция е основният проблем на обществото ни. Сънародниците ни широко споделят обвиненията в корупция към политическия елит и радушно възприемат всякакви намерения за ревизия. 61% се съгласяват с обвиненията на БСП към ГЕРБ за сериозна корупция. 28% не са съгласни, а 11% се колебаят. Числата ясно показват, че в очите на българите корупцията е основният проблем в страната. Който и да повдигне този въпрос, ще среща подкрепа.По същия начин се подкрепя и искането на ГЕРБ за разследване на приватизацията - 80% го одобряват. Както и други сондажи на „Галъп интернешънъл“ показаха, такива идеи се споделят почти автоматично.Мнозинство от 59% от българите вярва на твърденията на Елена Йончева за сериозни нарушения при строителството на оградата по границата, 17% не вярват, а 24% се затрудняват да отговорят.68% от пълнолетните българи твърдят, че са чували за филма на Елена Йончева. Това се равнява на над 3.7 милиона души. Разбира се, не всички, които твърдят, че са чували, действително са наясно с темата, но със сигурност може да се смята, че въпросът е достигнал до милиони българи. Данните показват също, че над 600 хиляди души досега са гледали филма. Очевидно темата за оградата по границата се превръща в централна за обществото ни. В нея се оглеждат и европейският проблем с миграцията, и българската тревога от корупция. Затова и тази тема ще събира интерес и занапред – дори и по инерция. ", "date": "2017.11.28", "title": "Галъп: 80% подкрепят ГЕРБ за приватизацията, 61% - БСП за корупцията"}
{"url": "https://offnews.bg/112/zhena-skochi-ot-blok-v-zh-k-druzhba-i-zagina-670198.html", "text": "Жена е скочила от висок етаж на блок в столичния ж.к. 'Дружба', съобщиха от МВР.Жената е на възраст около 40 г. Инцидентът е станал около 11.30 часа.Пристигналите екипи на Спешна помощ само са констатирали смъртта и.", "date": "2017.11.28", "title": "Жена скочи от блок в ж. к. 'Дружба' и загина"}
{"url": "https://offnews.bg/sviat/namushkaha-s-nozh-germanski-kmet-zaradi-liberalnata-mu-politika-kam-be-670193.html", "text": "Кметът на малък град в Германия, известен с либералната си политика към мигрантите, беше намушкан с нож при нападение, което е било политически мотивирано, предадоха Ройтерс и Асошиейтед прес, цитирани от БТА.Андреас Холщайн - кмет на Алтена и член на Християндемократическия съюз на канцлерката Ангела Меркел, е бил приет в болница след нападението снощи, но по-късно е бил изписан.Местни медии съобщиха, че мъжът, намушкал кмета, бил под влиянието на алкохол. Той е ранил градоначалника във врата, като е крещял критики срещу бежанската му политика.Премиерът на провинция Северен Рейн-Вестфалия, където се намира Алтена, Армин Лашет каза, че \"службите за сигурност смятат, че нападението е политически мотивирано\".След като бе изписан от болницата Холщайн каза, че нападението е било предварително обмислено и че нападателят е бил разгневен от позицията му в подкрепа на бежанците.\"Да, ножът беше предназначен за мен\", каза той на пресконференция часове след инцидента.Политикът разказа, че влязъл в дюнерджийница, за да купи вечеря за болната си съпруга, когато някакъв мъж се приближил до него и го попитал дали той е кметът. След това му казал: \"Вие ме оставяте да умра от жажда, а пускате 200 бежанци в Алтена\" и извадил от джоба си 30-сантиметров нож, с който го намушкал във врата.При управлението на Холщайн 17-хилядният град е приел повече бежанци от определеното съгласно национална квота.Нападателят, описан от представители на властите като \"56-годишен мъж, за когото се подозира, че е имал ксенофобски подбуди\", бил повален на земята от ранения кмет и двама от собствениците на дюнерджийницата и държан, докато пристигне полицията, за да го арестува.Прокуратурата е започнала разследване за опит за убийство.Меркел и други политици, заявиха, че са шокирани от нападението.\"Ужасена съм от нападението с нож срещу кмета Андреас Холщайн, но съм много облекчена, че той може вече да е отново със семейството си. Благодаря също така на тези, които са му помогнали\", заяви канцлерката.", "date": "2017.11.28", "title": "Намушкаха с нож германски кмет заради либералната му политика към бежанците (обновена)"}
{"url": "https://offnews.bg/zdrave/desetki-na-protest-sreshtu-moratoriuma-nzok-da-plashta-novi-lekarstva-670201.html", "text": "Десетки недоволни граждани се събраха днес на протест, организиран заради мораториума за включване на нови лекарства в списъка с медикаменти, заплащани от НЗОК, през 2018 г. Демонстрацията бе организирана от Федерация \"Български пациентски форум\".Недоволството не протестиращите е породено основно заради очакваното включване на иновативни лекарства. Забраната за заплащане на нови лекарства през 2018 г. от страна на НЗОК е на Надзорния съвет на Касата. Надзорът реши още през следващата година Здравната каса да не сключва договори с болници за разкриването на нови отделения или за работа по нови клинични пътеки.Около 15 нови лекарства се очакваше да бъдат включени през 2018 година за заплащане от Касата, твърди председателят на пациентската организация БПФ Иван Димитров.На всички, които, за съжаление, са с белодробна фиброза, с определени левкемии – това са хората на България, нашата държава казва: \"Няма да ви лекуваме. Спасявайте се кой – както може\". Решихме да уведомим всички посланици в Европейския съюз какво се случва наистина с нас, българите.Протестиращите смятат, че от мораториума ще бъдат засегнати основно деца, претърпели трансплантация. Хората носеха плакати – \"Здравен мигрант\".\"Никой няма право да определя кое е редно и кое не, за да спестим едни пари. Всички знаем, че в Здравната каса всяка година не достигат пари, само че всеки един политик би могъл да се лиши от нещо, за да може тези пари да отидат насочени съвсем вярно, в друга насока. Не трябва да се рискува живот и здраве, и качество на живот за определена цена, която за едни е ниска, за други висока. Гавра с живота на хората. Недопустимо е върху трансплантирани малки деца, възрастни хора, да се изпробват нови лекарства, заместителите – лекарства, за които на този етап няма дори отзиви\", заявиха протестиращи, цитирани от БНР.В същото време от НЗОК обявиха по повод протеста, че нито един пациент няма да остане без лечение. \"Припомняме, че анализ на Евростат посочва, че България е държавата в ЕС, която отделя най-голям процент от парите за здравеопазване за плащания към търговците на дребно и доставчиците на медицински стоки. Страната ни заделя за тази цел над 42 процента годишно от парите за здраве. Нека българските пациенти и техните близки имат доверие в НЗОК и бъдат спокойни, че институцията гарантира тяхното лечение\", посочиха от Касата.", "date": "2017.11.28", "title": "Десетки на протест срещу мораториума НЗОК да плаща нови лекарства догодина"}
{"url": "https://offnews.bg/sviat/vitcepremierat-na-irlandia-podade-ostavka-670202.html", "text": "Вицепремиерът на Ирландия Франсис Фицджералд подаде оставка по настояване на опозицията, съобщи Ирландското радио и телевизия, цитирано от ТАСС и БТА.Опозиционната партия \"Фина фойл\" внесе в парламента в петък вот на недоверие на Фицджералд, което предизвика правителствена криза. Искането за оставка дойде, след като вицепремиерът се оказа в центъра на разследване около полицейския сержант Морис Маккейб, който разобличи злоупотреби в полицейското си управление. В рамките на разследването стана ясно, че през 2015 г., когато Франсис Фицджералд е министър на правосъдието, тя е получила имейл с информация за опити на полицията да хвърли съмнение върху показанията на Маккейб, но не е предприела никакви действия по въпроса. Това породи съмнения, че тя също е участвала в опитите сержантът да бъде дискредитиран. Премиерът Лио Варадкар отказа да уволни Фицджералд и до последния момент водеше преговори с представители на опозицията.", "date": "2017.11.28", "title": "Вицепремиерът на Ирландия подаде оставка"}
{"url": "https://offnews.bg/politika/radev-v-kipar-kojto-vladee-informatciata-vladee-i-badeshteto-670200.html", "text": "„Иновативността и информацията са основни ценности. Онези, които владеят информацията, владеят и нашето бъдеще\". Това заяви президентът Румен Радев в своята лекция на тема \"Европа - по пътя на дигиталното бъдеще\" пред студенти в Университета на Кипър в Никозия. Президентът подчерта, че в близкото бъдеще е необходимо Европейският съюз да разработи ефективни системи за киберсигурност.Пред студентите Румен Радев разказа за примера на София като град с бързо развиващ се IT-сектор, който гарантира качествени перспективи за развитие на все повече млади хора в тази област:По-рано днес президентът се срещна с ректора на Университета на Кипър проф. Константинос Христофидес. На нея беше обсъдено стимулирането на академичния обмен между България и Кипър и мерките, които помагат за модернизирането на висшите училища и ги насърчават да прилагат иновации и практически методи на обучение.Държавният глава Румен Радев подари на Университета на Кипър бюст на Джон Атанасов, който ще бъде изложен на Алеята на науката в кампуса на университета.", "date": "2017.11.28", "title": "Радев в Кипър: Който владее информацията, владее и бъдещето"}
