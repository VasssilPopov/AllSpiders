{"url": "https://offnews.bg/politika/obrat-stanishev-vleze-v-listata-na-bsp-za-evrovota-pod-5-701274.html", "text": "Кардинална промяна претърпя листата на БСП за изборите за Европейски парламент в края на месец май. Под натиска на вътрешната опозиция Сергей Станишев влиза в нея на избираемото пето място.Лидерът на Партията на европейските социалисти не беше включен сред имената, предложени от ръководството на партията преди днешния пленум. След часове дебати, тайно гласуване и балотажи, след общо 11-часово заседание на Националния съвет на БСП, листата бе наредена.Първото място беше решено преди месец: Елена Йончева.Ето останалите:2. Петър Витанов3. Цветелина Пенкова4. Иво Христов5. Сергей Станишев6. Иван Кръстев7. Деница Златева8. Румен Гечев9. Момчил Неков10. Велизар Енчев11. Димитър Данчев12. Тодор Стоилов13. Валери Жаблянов14. Мариела Модева15. Десислав Тасков16. Крум Дончев17. Емил ГеоргиевБалотажи имаше за второто и третото място, както и за петото и шестото. За второто място в задочен спор влязоха Петър Витанов и Цветелина Пенкова. Спечели го Витанов.Четвъртото е за началника на кабинета на президента Румен Радев - Иво Христов.Другият балотаж беше между Станишев и Иван Кръстев, победи Станишев.Самият той не подмина мълчаливо отсъствието си от първия списък. По-рано днес коментира, че листата е \"един голям подарък за ГЕРБ\" и че е очевидно, че БСП се превръща във \"вождистка\" партия. Лидерът на конкурентите от ГЕРБ Бойко Борисов коментира ехидно, че щом лидерът на ПЕС го няма в листата, значи българските социалистите нямат нищо общо с европейските социалисти.Напрежението около името на Станишев не бе единственото, свързано с листата на БСП. Своето участие в евровота оттегли настоящият евродепутат Петър Курумбашев. По-рано днес той заяви, че предложението на лидера Корнелия Нинова да е №9 го е обидило и е отказал.Коментари предизвика и номинацията на президентския началник кабинет Иво Христов - номинация на ИБ. Той коментира пред БНР, че за него \"най-важната кауза си остава успехът на мандата на Румен Радев\" и все пак заяви, че е било \"нормално\" да приеме номинацията за евродепутат.Вяра Емилова, член на Изпълнителното бюро на БСП, коментира пред БНР: \"Христов се явява в листата като наше предложение на четвърто място, гражданска квота. Той е доказан авторитет в президентската институция. Предложен е също и от много партийни организации в цялата страна, едни от най-големите партийни организации Пловдив и София. Той е работил дълги години в Националния съвет на Българската социалистическа партия\".", "date": "2019.04.14", "title": "Обрат: Станишев влезе в листата на БСП за евровота под №5"}
{"url": "https://offnews.bg/drugi/lasha-talahadze-naj-silniat-mazh-kojto-se-e-razhdal-niakoga-701257.html", "text": "Той може да изхвърли 220 килограма. Той може да изтласка 260 килограма. Дори го прави някак с лекота, сякаш Божията ръка се протяга отгоре и му помага да вдигне над главата си такива умопомрачителни тежести. Това е Лаша Талахадзе. Той винаги се кръсти преди да преодолее поредното тегло и очевидно има защо.Вчера непобедимият в официални състезания от три години насам олимпийски, световен и европейски шампион защити репутацията си, след като спечели безапелационно титлата в категория над 109 килограма на шампионата на Стария континент пред родна публика в Батуми.Грузинският Голиат спечели четвърто европейско злато в кариерата си. Той вече има три световни рекорда - в двубоя и в отделните движения. В изхвърлянето грузинецът вдигна 218 кг, а в изтласкването преодоля 260, което е 3 повече от досегашното върховно постижение. Така Талахадзе записа постижение от 478 кг, което е с 3 повече от досегашния му рекорд.Припомняме, че България също имаше страхотно постижение в тази категория. През 1987 година Антонио Кръстев стана известен с най-тежкото изхвърляне в състезание на Международната федерация по вдигане на тежести - 216 кг. Рекордът е изравнен на Олимпийските игри през 2016 от иранеца Бехдад Салими и счупен на Европейското първенство през 2017 именно от Талахадзе, който изхвърля 220 кг. След преструктурирането на категориите през 1993 и 1998 рекордът на Кръстев обаче става неофициален.Иначе Лаша дебютира на международната сцена през 2010 година. По време на спортната си кариера той се представя в категория над 105 кг. На 17 октомври 2013 по време на европейското първенство по вдигане на тежести за младежи е дисквалифициран за употребата на допинг. В тялото на щангиста е открито веществото станозолол.Санкцията приключва през 2015 и от тогава историята започна и продължава да се пише. За една година (2015-2016) той печели Световната купа, Европейското първенство и Олимпийските игри.В наши дни наказанието сякаш е далечен спомен, като постиженията и признанията не спират да летят. Премиерът на Грузия Мамука Бахтадзе, който изгледа триумфа на сънародника си на живо, не пропусна да сподели силни думи по негов адрес.\"Най-силният мъж на планетата е грузинец. Поздравявам всички и лично Талахадзе. Благодаря на федерацията по вдигане на тежести, министерството и всички, които помагаха за организирането на европейското първенство на толкова високо ниво\", сподели Бахтадзе, който награди Лаша на подиума.Само месец преди рекордите в Батуми Талахадзе стана баща за първи път. Съпругата му Ани Демурия роди дъщеря, която двамата нарекоха Мариам.", "date": "2019.04.14", "title": "Лаша Талахадзе: най-силният мъж, който се е раждал някога"}
{"url": "https://offnews.bg/politika/kornelia-ninova-ottuk-natatak-otgovornostta-e-na-natcionalnia-savet-n-701282.html", "text": "Предложих пред вас листа от името на Изпълнителното бюро. Националният съвет реши друго. Оттук нататък за резултатите от изборите носи отговорност Националният съвет.Това заяви лидерът на БСП Корнелия Нинова след края на днешния пленум, на който Съветът промени кардинално предложената листа за изборите за Европейски парламент в края на месец май. Под натиска на вътрешната съпротива на избираемото пето място влезе лидерът на Партията на европейските социалисти (ПЕС) Сергей Станишев, който не бе включен в предложения от ръководството списък. Самият той коментира невключването му с думите, че БСП прави подарък на ГЕРБ и че се превръща във \"вождистка партия\".В коментар след случилото се през деня тази вечер Нинова заявява:\"След девет часа дебати избрахме своята листа за европейските избори. Надявам се, че с това опровергаваме чужди и наши твърдения, че сме диктаторска и еднолична, вождистка партия. Националният съвет взе своето решение. Ние можем да победим на тези избори и съм сигурна, че ще го направим. Предложих пред вас листа от името на Изпълнителното бюро. Националният съвет реши друго. Няколко пъти на последните заседания на Националния съвет другари очакват от мен да кажа, че поемам отговорността за тази листа и за тези избори. Щях да я нося с оставка, ако загубим. Това важеше до днес, до решението на Националният съвет, което уважавам. Оттук нататък за резултатите от изборите носи отговорност Националният съвет. Пожелавам ви успех и съм сигурна в победата\".", "date": "2019.04.14", "title": "Корнелия Нинова: Оттук нататък отговорността е на Националния съвет на БСП"}
{"url": "https://offnews.bg/sviat/pochina-mira-markovich-vdovitcata-na-slobodan-miloshevich-701280.html", "text": "Мира Маркович - съпругата на бившия югославски президент Слободан Милошевич - почина в Русия на 76-годишна възраст.Кончината ѝ е потвърдил пред Би Би Си близък на семейството приятел - сръбският политик Милютин Мрконич.Позната като \"Лейди Макбет на Балканите\", госпожа Маркович, родена под името Миряна, но приела партизанското на майка си - Мира - през 1944 г., е значима политическа фигура през 90-те години, по време на разпадането на Югославия.Тя е един от най-доверените и влиятелни съветници на съпруга си преди ареста му през 2001 г.Обвиненият в геноцид по време на войната в Босна и Херцеговина в периода 1992 – 1995 г., в насилствено експулсиране на повече от 250 000 души от Босна и за причиняването на смъртта на хиляди мюсюлмани по време на клането в Сребреница Милошевич умира през 2006 г. Намерен е мъртъв в килията си във военния затвор на трибунала в Хага на 11 март. Аутопсията установява, че причината е сърдечен удар.Мира и Слободан са семейство повече от четири десетилетия и са почти неразделни до екстрадицията на Милошевич. Преди да го срещне, Миряна има детство, изпълнено с насилие. Майка ѝ е партизанка, заловена от нацистите през 1942 г. Измъчвана, издава тайни. Твърди се, че след освобождаването ѝ собственият ѝ баща - дядото на Миряна - разпорежда екзекуцията на дъщеря си за предателство.През 2003 г. Миряна - вече Мира Маркович - бяга от Сърбия, където е обвинена в злоупотреба с власт и контрабанда с цигари. Подозират я и в поръчителството на политическо убийство на журналист. В Русия получава политическо убежище и остава там до смъртта си.", "date": "2019.04.14", "title": "Почина Мира Маркович, вдовицата на Слободан Милошевич"}
{"url": "https://offnews.bg/gimnastika/oshte-tri-medala-za-balgarska-gratcia-na-svetovnata-kupa-katrin-tasev-701267.html", "text": "Катрин Тасева спечели четири медала на Световната купа по художествена гимнастика в София. След като вчера завоюва бронза в многобоя, днес грацията ни спечели сребърните медали на топка, бухалки и лента.В последния си финал грацията ни получи оценка от 19.400 точки. Първото място спечели Александра Солдатова от Русия с 19.700 пункта. Трета е израелката Линой Ашрам с 19.150.Тасева получи оценка от 20.650 точки за съчетанието си на бухалки, а първа бе Линой Ашрам от Израел с 20.900. Трета остана Александра Солдатова от Русия с 20.050 пункта.По-рано, отново с великолепно изиграно силно съчетание, Катрин зае второто място с топка с 19.950 точки. Златото на топка грабна Екатерина Селезньова от Русия, която получи 20.700. Тя остана шеста във финала на обръч.1.Александра Солдатова (Русия) 19.7002.Катрин Тасева (България) 19.4003.Линой Ашрам (Израел) 19.1504.Никол Зелихман (Израел) 18.4005.Анастасия Салос (Беларус) 17.7506.Евита Грискенас (САЩ) 17.5507.Александра Аджурджукулезе (Италия) 15.8008.Влада Николченко (Украйна) 11.7001.Линой Ашрам (Израел) 20.9002.Катрин Тасева (България) 20.6503.Александра Солдатова (Русия) 20.0504.Алина Гарнаско (Беларус) 18.3005.Никол Зелихман (Израел) 18.0506.влада Николченко (Украйна) 17.4007.Евита Грискенас (САЩ) 17.3008.Юлия Водопянова (Армения) 16.2001. Линой Ашрам - 19.6002. Александра Солдатова - най-висока оценка от многобоя на уреда - 19.4003. Ятинг Жао Китай - 18.1504. Екатерина Селезньова - 20.7005. Невяна Владинова - 19.1006. Алина Харнаско - 19.2007. Катрин Тасева - 19.9508. Никол Зеликамн - 18.850Вчера българският ансамбъл спечели златния медал в многобоя. Днес, в съчетанието с пет топки, обаче изпускане на единия уред ги остави без медали за много силното им съчетание. Те завършиха шести.", "date": "2019.04.14", "title": "Още три медала за българска грация на Световната купа: Катрин Тасева със сребро на топка, бухалки и лента (видео)"}
{"url": "https://offnews.bg/temida/po-20-g-zatvor-za-desislava-ivancheva-biliana-petrova-i-petko-diulge-701269.html", "text": "По 20 години затвор за Десислава Иванчева, Биляна Петрова и Петко Дюлгеров поиска специализираната прокуратура, съобщи bTV.На заседанието днес започнаха пледоариите срещу отстранената кметица на столичния район \"Младост\" Десислава Иванчева, заместничката ѝ Биляна Петрова и бившия кмет на \"Младост\" Петко Дюлгеров, които са подсъдими за получаване на подкуп.20 г. не е най-тежкото наказание, възможното е от 10 до 30 г. Според прокуратурата има смекчаващи вината обстоятелства, включително здравословно състояние и чистото съдебно минало на тримата, заради които тя не иска най-тежкото наказание.Държавното обвинение поиска още на Иванчева и Петрова да бъде наложена забрана за заемане на обществена длъжност, както и двете да бъдат глобени с по 20 хил. лева.На влизане Иванчева и Петрова казаха, че се надяват на справедливо решение, защото обвиненията срещу тях се основават на лъжи. Те обявиха още, че ще съдят зам.-главния прокурор Иван Гешев за набеждаване. Възможно е присъдите да са ясни още следващата седмица.", "date": "2019.04.14", "title": "По 20 г. затвор за Десислава Иванчева, Биляна Петрова и Петко Дюлгеров поиска прокуратурата"}
{"url": "https://offnews.bg/ikonomika/svetovnata-banka-prognozira-zabaviane-na-balgarskata-ikonomika-s-3-701279.html", "text": "Икономиката на България ще се забави до 3% при първоначално планиран по-голям растеж, прогнозира Световната банка. Прогнозата представи главният изпълнителен директор на СБ Кристалина Георгиева, съобщава БНТ. Причина за забавянето ще е забавянето в растежа в световен мащаб.Все още не е ясно дали забавянето на икономиката е кратковременно и ще приключи още догодина, или идва сериозна криза.\"Какво означава темата за забавяне на растежа, когато говорим за бедността? Лоша новина. Това, което трудно се постига с по-висок растеж е още по-трудно да се постигне с нисък растеж. Чест прави на България, че правителство след правителство държи много ниско дълговото бреме, това ѝ помага, но при други страни може да е сериозен проблем\", коментира Георгиева.\"Моята внучка е на 8 години, когато тя стане на 20 години през 2030 г., ние очакваме да има сто милиона повече бедни хора на света като последица от изменението на климата. Защо това ни касае нас в България? Защото ако Африка остане бедна - потокът на бежанци към Европа ще продължи\", каза още тя.Тя посочи още, че България регистрира най-ниското ниво на безработица, откакто започна финансовата криза - 5,2%, което е на практика пълна заетост. Това е както повод за радост, така и за тревога, защото влизаме в период, в който не достига висококачествена работна ръка, обясни Георгиева.", "date": "2019.04.14", "title": "Световната банка прогнозира забавяне на българската икономика с 3%"}
{"url": "https://offnews.bg/tehnologii/nalaga-se-da-obshtuvame-na-zhivo-potrebiteli-se-zabavliavat-s-poredni-701268.html", "text": "Facebook, Instagram и WhatsApp се сринаха днес.Проблемът със социалната мрежа, мрежата за споделяне на снимки и приложението за съобщения бе факт не само в България, където нямаше достъп около от три часа. В редица страни нямаше достъп до сайтовете. Сред тях са САЩ, европейски държави, Сингапур. Най-голямата концентрация е била в Европа и Азия.Според сайта Downdetector.com повече от 2000 потребители са докладвали проблем с достъпа до Facebook, 3000 - до WhatsApp и 7000 - до Instagram. Според анализа на NetBlocks.org срив е имало при около 60% от потребителите на трите платформи по света. Най-продължителният срив на Facebook беше през март, когато някои потребители нямаха достъп до трите платформи повече от 24 часа.Потребители използваха Twitter, за да се оплачат и пошегуват със ситуацията, като използваха хаштаговете #facebookdown, #whatsappdown и #instagramdown.\"Фейсбук, Инстаграм и WhatsApp се сринаха и предполагам, че сега трябва да общувам с приятелите си\", пише @Danny_muscat.Каква е причината за срива все още е неизвестно. От Facebook засега запазват мълчание.", "date": "2019.04.14", "title": "Налага се да общуваме на живо: потребители се забавляват с поредния срив на Facebook, Instagram и WhatsApp"}
{"url": "https://offnews.bg/tenis/grigor-startira-sezona-na-klej-s-pobeda-v-monte-karlo-701273.html", "text": "Най-добрият ни тенисист Григор Димитров се класира за втория кръг на турнира от сериите Мастърс 1000 в Монте Карло, след като победи Матео Беретини със 7:5, 6:4. Срещата между двамата се забави заради дъжд, но в крайна сметка началото му бе насрочено за 17:20 часа наше време.Българинът получи пробив още в откриващия гейм. Постепенно Гришо намери играта си и върна пробива за 2:2. В осмия гейм той пропиля цели четири точки за пробив и Беретини измъкна гейма за 4:4. В 12-ия гейм след нервно начало на тенисиста от Рим, Григор поведе с 40:0, но не успя да реализира нито една от трите възможности да затвори частта. При четвъртата Беретини направи двойна грешка и така сетът отиде в сметката на 27-годишния хасковлия.Италианецът отново започна с пробив през втората част, но Димитров тутакси направи рибрейк за 1:1. В четвъртия гейм българинът пропиля четири шанса за нов пробив. В деветия Беретини стигна до брейк пойнт, но Гришо го отрази с отличен начален удар. При 5:4 Димитров стигна до мачбол, след топка в аут на съперника. Той ликува след нова грешка на италианеца.Следващият съперник на Григор Димитров ще бъде определен в утрешния мач между канадеца Денис Шаповалов и Ян-Ленард Щруф от Германия.През миналата година Григор стигна до полуфиналите в турнира, където бе отстранен от шампиона Рафаел Надал. Двамата отново попаднаха в един и същи поток, като те могат да се изправят един срещу друг още в третия кръг на надпреварата.", "date": "2019.04.14", "title": "Григор стартира сезона на клей с победа в Монте Карло"}
{"url": "https://offnews.bg/gimnastika/ansambalat-ni-po-hudozhestvena-gimnastika-sas-srebro-na-buhalki-i-obra-701270.html", "text": "След като вчера триумфива в многобоя, българският ансамбъл спечели среброто на бухалки и обръчи на Световната купа по художествена гимнастика в София. Пред погледите на кавалера на надпреварата Димитър Бербатов и звездата ни в профибокса Кубрат Пулев грациите ни Симона Дянкова, Лаура Траатс, Мадлен Радуканова, Ерика Зафирова и Стефани Кирякова допуснаха една неточност, която направи болезнената разлика.Украинките получиха оценка от 24.100 точки, с 50 стотни повече от нашите момичета и заслужиха златните медали. Трети остана ансамбълът на Япония с 23.600.По-рано днес българките завършиха на шесто място на финала на пет топки. Възпитаничките на треньора Весела Димитрова допуснаха грешка (изпусната топка) и бяха оценени с 21.050 точки. Българският щаб подаде контестация за преразглеждане на оценката, но тя не беше уважена от съдиите.", "date": "2019.04.14", "title": "Ансамбълът ни по художествена гимнастика със сребро на бухалки и обръчи"}
{"url": "https://offnews.bg/112/prokuraturata-potvardi-mestan-e-bil-zad-volana-na-kolata-ubila-bebe-701271.html", "text": "Лидерът на партия ДОСТ Лютви Местан е управлявал автомобила, участник в тежката катастрофа, при която загина 6-месечно бебе, и няма пречка за неговото задържане, тъй като той не е регистриран като кандидат за евродепутат и няма имунитет, заяви говорителката на Главната прокуратура Румяна Арнаудов, цитирана от БГНЕС.Тя подчерта, че прокуратурата ще приложи равна мярка както в случаите, при които се причинява смърт по непредпазливост - извършват се огледи, събират се доказателства.Към този момент решение за задържане на Лютви Местан може да вземе МВР, защото не са приключили разпитите, уточни Арнаудова.На политика е била взета проба за алкохол и наркотици, която е отрицателна. Ще се вземат и кръвни проби. Проби ще бъдат взети и от другия водач.Окръжният прокурор на Кърджали Желязко Стефанов потвърди пред OFFNews, че решението за задържането на Местан за 24 часа е в ръцете на МВР, но допусна, че е много вероятно това да стане още тази вечер. След изтичането на тази мярка наблюдаващият прокурор Росица Георгиева ще реши дали Местан да остане в ареста. По Закона за МВР е така – лице, за което има данни, че е извършило престъпление, а в случая то е по непредпазливост, трябва да бъде задържано, уточни Стефанов.Катастрофата стана днес по главния път към ГКПП „Маказа”, около 13:30 ч., в района на село Загорско. При включване в главния път „Фолксваген”-ът на Местан се сблъскал с друг лек автомобил, в който пътувало семейство с две деца – на 10 години (първоначалната информация бе за 9-годишно дете) и на 6 месеца. Бебето е починало, 10-годишното дете е откарано с линейка до Спешното в Кърджали, а майка му в Момчилград.По-рано през деня от полицията отказаха да потвърдят или отрекат неофициалната информация, че именно Лютви Местан е бил на волана на автомобила, причинил тежкия инцидент.", "date": "2019.04.14", "title": "Прокуратурата потвърди: Местан е бил зад волана на колата, убила бебе и ранила двама"}
{"url": "https://offnews.bg/futbol/fen-na-levski-potarsi-smetka-ot-motci-no-padna-v-tunela-video-701283.html", "text": "Привърженик на Левски показа гнева си по много култов начин. Причина за това бе реакцията на Козмин Моци след вкарана от него дузпа за 2:0 за Лудогорец срещу \"сините\".Фенът на \"сините\" се качи върху козирката на тунела, в опита да поиска обяснение от насочващия се съблекалните изгонен с червен картон бранител, но слизането не протече по план.Привърженикът започна да скача и успя да пробие пластмасовата козирка и по комичен начин се озова вътре в тунела, където го чакаха полицаите.", "date": "2019.04.14", "title": "Фен на Левски потърси сметка от Моци, но падна в тунела (видео)"}
{"url": "https://offnews.bg/112/arestuvaha-liutvi-mestan-701275.html", "text": "Лидерът на партия ДОСТ Лютви Местан е задържан за 24 часа в Кърджали заради катастрофата, при която бе убито 6-месечно бебе.„Водачът на лекия автомобил \"Фолксваген\" от днешната катастрофа на разклона за село Загорско е задържан за срок до 24 часа по Закона за МВР след медицинско освидетелстване“, съобщиха от регионалния пресцентър на МВР, без да посочват името на политика.Местан е управлявал автомобила, участник в тежката катастрофа, при която загина 6-месечно бебе и няма пречка за неговото задържане, тъй като той не е регистриран като кандидат за евродепутат и няма имунитет, заяви по-рано днес говорителката на Главната прокуратура Румяна Арнаудов, цитирана от БГНЕС.Пробите му за алкохол и наркотици са отрицателни.Срещу него на този етап не е повдигнато обвинение.Образувано е досъдебно производство. Наблюдаващ прокурор е Росица Георгиева от Окръжната прокуратура в Кърджали.Катастрофата стана в неделя по главния път към ГКПП „Маказа”, около 13:30 ч. в района на село Загорско. При включване в главния път „Фолксваген”-ът на Местан се сблъскал с друг лек автомобил, в който пътувало семейство с две деца – на 9 години и на 6 месеца. Бебето е починало на място, 9-годишното дете, 28-годишната му майка и 31-годишният му баща са откарани в болницата в Кърджали. По-рано през деня от полицията отказаха да потвърдят или отрекат неофициалната информация, че именно Лютви Местан е бил на волана на автомобила, причинил тежкия инцидент.", "date": "2019.04.14", "title": "Арестуваха Лютви Местан"}
{"url": "https://offnews.bg/sviat/poroshenko-spori-s-prazen-podium-debatat-sas-zelenski-bez-zelenski-701265.html", "text": "Действащият президент на Украйна Петро Порошенко пристигна на стадион „Олимпийски“ в Киев за дебатите с другия претендент за държавен глава Владимир Зеленски и ги започна без него, съобщава Лента.ру.Порошенко заяви, че е готов да чака Зеленски 40-45 минути и отбеляза, че се съмнява в идването му. Той допълни, че отправя покана към опонента си за дебати в ефира на програмата „Свобода на словото“ на телевизия ICTV в понеделник, 15 април, а ако не може тогава, да се яви на следващия ден. „Скъпи Владимир Александрович! Утре съм поканен, а и вие също, в ефира на ICTV, в „Свобода на словото“. Аз ще бъда там. Вие сте поканен. Не се бойте, дебатите не са нещо страшно. Това е извънредно отговорно действие. И ако вие, не дай си боже, не успеете днес да пристигнете /на стадиона/, то елате утре. Ако и утре не ви се получи, ще ви поканя вдругиден“, каза порошенко, цитиран от Интерфакс. Той призова Зеленски да не избягва дебатите, а да се яви и да разкаже на украинските граждани своите планове и програмите си.След като произнесе речта си, Порошенко започна сам да отговаря на въпросите на журналистите. Той каза, че ще признае победата на Зеленски, ако украинският народ го избере. „Ако не дай бог той бъде избран – това ще бъде изборът на украинския народ и аз ще го уважа, всеки избор ще уважа, защото ние сме демократична държава“, отбеляза президентът. В отговор на въпрос той призна, че не разполага с никакви доказателства, че Зеленски е наркоман и никога не го бил определял като такъв.По-рано от администрацията на Олимпийския стадион отбелязаха, че са получили различни заявки за датата на дебатите между участниците в президентската гонка. От щаба на Порошенко постъпило искане за 14 и 19 април. Представител на Зеленски поискал резервация за стадиона за 19 април. Така кандидатите не успели да се договорят за конкретна дата.На 7 април ЦИК в Украйна публикува резултатите от първия тур на президентските избори. Според тях шоуменът Зеленски е получил 30,24% от гласовете, а Порошенко – 15,95%. Вторият тур е насрочен за 21 април.", "date": "2019.04.14", "title": "Порошенко спори с празен подиум: дебатът със Зеленски без Зеленски"}
{"url": "https://offnews.bg/obshtestvo/nova-sistema-za-plashtania-na-gkpp-v-turtcia-ochakvat-se-opashki-po-g-701272.html", "text": "Български превозвачи сигнализираха, че близо 300 камиона са блокирани на турския граничен пункт „Капъкуле“, съобщи БНР днес.Причината е в новата система за събиране на пътни глоби и тол такси, въведена на 11 април, наложени на чужди граждани по време на престоя им в Турция.Българските превозвачи недоволстват, че за да напуснат Турция, трябва да плащат глоби, за които не знаят кога и защо са наложени.Във връзка със ситуацията, генералното консулство на България в Одрин съобщи, че е готово да съдейства при оплаквания на български граждани във връзка с новата система. То твърди, че засега обстановката е нормална, но може да се очаква че през следващите няколко дни ще има предпоставки за забавяне обработването на МПС с чужда за Турция регистрация, може да се образуват опашки от изчакващи да минат българо-турската граница.Новата система предвижда заплащане на ГКПП на Турция на излизане от страната на неплатените глоби и санкции. Те се заплащат срещу издадени от турската страна квитанции с пълните задължения.Появиха се съобщения за завишавани от турската страна суми на неплатени глоби, но Генералното консулство на България в Одрин към момента не е получавало оплаквания за такива случаи. То обаче е готово да съдейства на българските граждани и превозвачи и да извърши необходимата проверка по подаден сигнал. Оттам уточняват, че предявената за заплащане сума може да бъде обжалвана, но след като бъде платена.", "date": "2019.04.14", "title": "Нова система за плащания на ГКПП в Турция, очакват се опашки по границата"}
{"url": "https://offnews.bg/112/katastrofa-s-kolata-na-liutvi-mestan-ubi-6-mesechno-bebe-rani-dete-i-701264.html", "text": "6-месечно бебе е загинало на място в катастрофа, причинена от автомобила на лидера на ДОСТ Лютви Местан, съобщи регионален сайт, като се позова на собствени неназовани източници. Полицейски източници на OFFNews също потвърдиха информацията. Официално потвърждение няма, няма и опровержение. На снимки от мястото на катастрофата, които публикуваме, се вижда мъж, който много прилича на Местан.Официално от полицията отказаха да уточнят пред OFFNews кой е шофирал \"Фолксваген\"-а при сблъсъка, станал днес около 13:30 ч в района на село Загорско по международния път към граничния контролно-пропускателен пункт \"Маказа\".В съобщението на Областната дирекция на МВР в Кърджали за инцидента дори не са уточнени инициалите на шофьора на колата, причинила трагичния инцидент. Оттам пишат само, че автомобилът е \"Фолксваген\", а в другата кола е пътувало семейство, както и че освен загиналото шестмесечно бебе, са ранени 9-годишно дете и 28-годишна жена от Момчилград. Те са превозени до Спешното отделение на болницата в Кърджали.В същото време стана ясно, че Местан е откаран за преглед в Кърджали, но директорът на Центъра за спешна помощ д-р Атанас Митков допусна пред наш репортер, че е възможно това да е станало с частен автомобил, тъй като линейка не е возила въпросния пострадал.Не е ясно къде се намира политикът в момента.Според наши полицейски източници сега Лютви Местан може да бъде задържан за 24 часа. Те твърдят още, че тестът е показал, че не е употребил алкохол или дрога.Мястото на произшествието бе отцепено от полиция, движението се пренасочваше в едната лента.Извършва се оглед, там е окръжният прокурор Желязко Стефанов.", "date": "2019.04.14", "title": "Катастрофа с колата на Лютви Местан уби 6-месечно бебе, рани дете и жена"}
{"url": "https://offnews.bg/futbol/predlozhili-david-iablonski-na-ludogoretc-701239.html", "text": "Ненужният в Левски защитник Давид Яблонски не иска да напуска България. “Меридиан Мач” твърди, че той е бил предложен на Лудогорец като свободен агент от лятото. Именно тогава изтича договорът на чеха със “сините”, който със сигурност няма да бъде подновен.Както е известно, Яблонски няма да играе за Левски до края на сезона, след като на “Герена” прецениха, че не искат футболисти, които няма да бъдат в отбора през новия сезон, да са част от тима на Георги Дерменджиев до края на настоящия.Яблонски искал да премине в Лудогорец най-вече заради съпругата си, която настоява да остане в България, където й харесва. Именно заради нежеланието на половинката си да живее в Азия Давид отказа оферти от тимове от този континент през последната година.Според изданието, вероятността Яблонски да подпише с Лудогорец клони към нулата. Към днешна дата “орлите” разполагат с четирима централни защитници - Козмин Моци, Рафаел Форстър, Георги Терзиев и Драгош Григоре, а на тази позиция умело играе и Антон Недялков. Още повече се очаква Лудогорец да привлече класен бранител със солидна визитка по време на лятната пауза.", "date": "2019.04.14", "title": "Предложили Давид Яблонски на Лудогорец"}
{"url": "https://offnews.bg/futbol/ludogoretc-otkaza-levski-ot-borbata-za-titlata-motci-razgnevi-fenovet-701277.html", "text": "Два червени картона и разгневени \"сини\" фенове белязаха успеха на Лудогорец над Левски с 2:0 в дербито от 29-ия кръг в Първа лига, играно на стадион \"Васил Левски\".Срещата предложи здрав сблъсък, изпълнен с доста битка в средата на терена. Мачът вървеше равностойно, но непростима грешка в защитата на \"сините\" позволи на Клаудиу Кешерю (37') да се разпише.В началото на втората част домакините имаха няколко добри възможности от статични положения да възстановят равенството, но в крайна сметка Козмин Моци (80') удвои преднината на тима си от дузпа, а Иван Горанов бе изгонен.Румънецът също получи втори жълт картон, заради провокациите си след гола. Тогава ситуацията ескалира и играта беше временно прекъсната, тъй като феновете на Левски се опитаха да нахлуят на терена откъм Сектор Б, а един привърженик от Сектор А счупи тунела към съблекалнята, скачайки върху него.Така Левски се отдалечи чувствително от борбата за титлата. \"Сините\" са на третото място с актив от 58 точки, с 9 по-малко от Лудогорец и 6 от ЦСКА.", "date": "2019.04.14", "title": "Лудогорец отказа Левски от борбата за титлата, Моци разгневи феновете (видео)"}
{"url": "https://offnews.bg/politika/joncheva-stanishev-e-dobar-ritcar-triabva-da-e-v-listata-na-bsp-za-e-701244.html", "text": "Сергей Станишев трябва бъде в листата на БСП за евровота, с него тя ще бъде много по-силна, защото той е най-успешният български политик. Вярвам в това, заяви Елена Йончева по бТВ. Синът ми много се зарадва на рицаря, който Станишев му прати по мен. Самият Станишев е добър рицар, каза още водачът на евролистата на социалистите. В левицата не се спускат списъци отгоре. Има дебат. Аргументиран и остър, след това гласуване. Така ще бъде и днес, обясни тя за днешния пленум на БСП. Българската прокуратура отказа да разследва до край аферата \"Ало, Банов съм\", както направи преди години с \"Ало, Ваньо\", в която премиерът Борисов се обажда на шефа на митниците и му заповядва да прекрати проверка за производството на фалшив алкохол, заяви още Йончева.Тя обясни, че няма как да унищожи оригиналния звук със записа на гласа на Боил Банов, защото не го притежава и това е ясно на прокуратурата. Йончева добави, че копие на притежавания от нея аудиозапис на дигитален носител е предоставен до тях.\"Прокуратурата е напълно наясно, че анализ на достоверността на такива аудиозаписи се прави навсякъде в Европа. Може да се разбере дали има монтаж, външно влияние и дали гласът на участниците в записа е автентичен\", коментира още тя.Йончева припомни, че при аферата \"Ало, Ваньо\" френска лаборатория е доказала, че гласовете отговарят на тези на участниците в записа. Народният представител коментира още, че това, което е разпоредил министър Банов, го има в документите, които са изпратени до прокуратурата, която въобще не е пожелала да започне досъдебно производство.\"Ние поискахме допълнителни документи от Министерство на културата и МРРБ. МРРБ ни изпрати документи, на които направихме анализ и следващата седмица ще ги покажем. Те потвърждават, че това, което иска Банов в записа се е случило. Това не е моделът Банов, а моделът Борисов, затова аферата \"Ало Банов съм\" има същата съдба като аферата \"Ало Ваньо\", категорична бе Елена Йончева\"Осъдих Борисов на две инстанции, защото наговори ужасни неща и лъжи по мой адрес в предизборната кампания за парламентарните избори и те извадиха малката бухалка. Преди това показахме проблемът с границата и кражбата при строителството - там вицепремиер на Борисов даде сигнал срещу мен в прокуратурата, това беше малка бухалка. Показахме \"Кумгейт\" на Делян Добрев и отново извадиха малката бухалка. След това започнахме разследване на строителството на пътищата и тогава извадиха голямата бухалка за пране на пари\", каза още Елена Йончева. Тя добави, че пране на пари, в случая според управляващите, означава, че работейки за ТВ7, е използвала средства от банка, която впоследствие е фалирала.\"Как мога аз да знам, че тази банка ще фалира, след като държавните институции не са знаели\", попита Йончева. Народният представител коментира, че със средствата, които са ѝ отпуснати, са направени 7 документални филма, които са излъчени и е закупена техника.", "date": "2019.04.14", "title": "Йончева: Станишев е добър рицар, трябва да е в листата на БСП за евровота"}
{"url": "https://offnews.bg/politika/shefat-na-kabineta-na-radev-v-listata-na-bsp-za-evrovota-stanishev-701245.html", "text": "Лидерът на ПЕС Сергей Станишев и досегашните евродепутати Георги Пирински и Петър Курумбашев не са включени в проектолистата на БСП за изборите на 26 май. В нея обаче влиза шефът на кабинета на президента Румен Радев Иво Христов, който наскоро оглави и Стратегическия съвет към държавния глава. Листата е била утвърдена от Изпълнителното бюро на партията преди Националния съвет днес. На избираеми места са още Деница Златева и Янаки Стоилов. Листата може да бъде одобрена в този й вид, ако се гласува ан блок. Опозицията обаче ще поиска тайно гласуване име по име. Заседанието се очертава като битка между лидерката Корнелия Нинова и вътрешнопартийната опозиция, която подкрепя Станишев. Нормално е да приема да съм в листата на БСП, тя е единствената опозиция, обясни Иво Христов. ", "date": "2019.04.14", "title": "Шефът на кабинета на Радев в листата на БСП за евровота, Станишев - не"}
{"url": "https://offnews.bg/obshtestvo/temi-za-liuben-karavelov-i-zlatnia-vek-na-kulturata-ni-za-kandidat-stu-701243.html", "text": "Кандидат-студентите на изпит по история в СУ днес пишат или за „Любен Каравелов – политическа и книжовна дейност\", или за  „Златният век на българската култура (краят на IX – началото на X век): творци и постижения\". Кандидат-студент изтегли вариант №1 на теста.Подалите заявление за явяване на изпита, са 887, съобщиха от СУ.Специалностите, за които може да се кандидатства след успешно положен изпит, са: „Философия\"; „Социология\"; „Политология\"; „Публична администрация\"; „Културология\"; „Библиотечно-информационни науки\"; „Публични информационни системи\"; „Философия\" (на английски език); „История\"; „Археология\"; „Етнология и културна антропология\"; „История и география\"; „Архивистика и документалистика\"; „История и геополитика на Балканите\"; „История и философия\"; „Хебраистика\"; „Педагогика\"; „Социални дейности\"; „Неформално образование\"; „Предучилищна и начална училищна педагогика\"; „Социална педагогика\"; „Специална педагогика\"; „Логопедия\"; „Физическо възпитание и спорт\".С изпит по история на България и изпит по български език и литература бъдещите студенти могат да запишат специалност „Право\", а с изпит по история на България и изпит по английски, немски, френски, испански, италиански или руски език (по избор) – специалностите „Международни отношения\" и „Регионално развитие и политика\".С успешно издържани изпити по история на България и изпит по английски, немски, френски, испански език (по избор) бъдещите студенти могат да запишат специалност „Европеистика\".С успешно положени изпити по история на България и по английски и френски език (по избор) могат да запишат специалността „История и чужд език\".", "date": "2019.04.14", "title": "Теми за Любен Каравелов и Златния век на културата ни за кандидат-студентите по история в СУ"}
{"url": "https://offnews.bg/112/bashta-dal-volana-na-17-godishnia-si-sin-bez-knizhka-dvamata-zaginaha-701246.html", "text": "Баща и син са загинали при катастрофа на пътя от Исперих за село Свещари, съобщиха от Областната дирекция на МВР.Сигналът за инцидента е подаден на тел. 112 тази нощ в 2.50 часа. Лек автомобил \"Алфа Ромео\", собственост на 39-годишния родител от град Исперих, се управлявал от неправоспособния му 17-годишен син. При движение с несъобразена за пътните условия скорост непълнолетният изгубил контрол над колата и се ударил в крайпътно дърво вдясно. На място загинали водачът и возещият се на предната седалка мъж.По случая е образувано досъдебно производство. ", "date": "2019.04.14", "title": "Баща дал волана на 17-годишния си син без книжка, двамата загинаха"}
{"url": "https://offnews.bg/politika/bnb-shte-otpechata-biuletinite-za-evrovota-701249.html", "text": "Българската народна банка ще отпечата бюлетините за евроизборите.Това се посочва в решение, публикувано в сайта на Централната избирателна комисия (ЦИК).Хартиените бюлетини за гласуване в изборите за членове на Европейския парламент от България на 26 май 2019 г. в страната и в секциите извън страната ще се изработят от печатницата на БНБ.Бюлетините се изработват при спазване на техническите характеристики, одобрени с решение на ЦИК. При необходимост БНБ може да ползва други специализирани печатници.", "date": "2019.04.14", "title": "БНБ ще отпечата бюлетините за евровота"}
{"url": "https://offnews.bg/bojni/bosat-na-ufc-habib-shte-se-bie-sreshtu-pobeditelia-ot-sblasaka-holoue-701247.html", "text": "Президентът на най-голямата ММА организация в Северна Америка UFC - Дейна Уайт потвърди, че следващият съперник на шампиона в лека категория Хабиб Нурмагомедов ще бъде победителя от двубоя между Макс Холоуей и Дъстин Порие.\"Много съм развълнуван от тази битка. Холуей има шанс да се реваншира за загубата си от Порие. Сега и двамата са напълно различни бойци от първата им битката. И двамата искат да получат шанс срещу Хабиб. Битката им ще бъде абсолютна война.И двамата изглеждат страхотно в срещите си. Битката е за временната титла и победителят ще се бие с Хабиб. Той няма да е тук, но най-вероятно ще гледа.Дали е развълнуван от възможността да се срещне с Порие или Холоуей? Не знам. По принцип, никога не съм виждал Хабиб прекалено развълнуван, така че не знам дали той се радва или не. Надявам се, че Хабиб ще се срещне с победителя през септември\", каза Уайт.", "date": "2019.04.14", "title": "Босът на UFC: Хабиб ще се бие срещу победителя от сблъсъка Холоуей - Порие"}
{"url": "https://offnews.bg/futbol/tcska-shte-bade-partnior-na-mezhdunaroden-treniorski-seminar-za-vtora-701248.html", "text": "От ЦСКА съобщиха на официалния си сайт, че \"червените\" отново ще бъдат партньор в провеждането на международен треньорски семинар.Той ще се състои на 15 и 16 април в комплекс \"Царско село\".В него по покана на организаторите ще се включат треньори от Академия ЦСКА, а в практическите занимания по време на семинара за втора поредна година ще участват нашите юноши старша възраст с треньор Ивайло Станев. Чуждестранните специалисти са останали впечатлени от нашите таланти през миналата година и поради тази причина ги поканиха отново.Цели на събитието са представяне на съвременните тенденции, перспективи и насоки за усъвършенстване на тренировъчния процес, както и създаване на нови контакти.Темите, които ще бъдат разглеждани, са: структура и философия на детско-юношеските школи, както и на представителните отбори на Фортуна Дюселдорф и Борусия Дортмунд; кондиционна тренировка; техника; тактика.Семинарът се провежда под егидата на Българската треньорска школа по футбол към БФС и участието в него дава възможност да бъде подновена валидността на треньорските футболни UEFA Pro, A, B, C - лицензи, както и лиценз за кондиционен треньор.Лектори на събитието ще бъдат популярни немски специалисти:1. Ерих Рутемьолер73-годишният в момента изпълнителен директор на футболния клуб \"Fortuna Düsseldorf\" е една основна фигура в немския футбол. Фактът, че е един от осемте удостоени с почетната награда \"Lebenswerk\" футболни специалисти, редом до Ото Раихагел, Отмар Хитцфелд, Юп Хайнкес и други на немския футболен съюз говори сам по себе си, че става въпрос за човек, допринесъл много за развитието на футбола в Германия. Специалист, обучавал треньори като Юрген Клоп, Томас Тухел и много други. Бившият шеф на треньорската школа по футбол в Кьолн към ДФБ (DFB) е работил в продължение на години успешно на различни позиции, например като треньор в отбори от националните юношески формации на Германия, както и като треньор на представителните отбори на \"1. FC KÖLN\" и \"HANSA ROSTOCK\". В Англия през 1996 година печели европейската купа по футбол, като помощник треньор на Берти Фокс.2. Петър ШраинерФутболен треньор с над 25 години (бивш треньор на старшата възраст, координатор и отговорник за развитието на футболните таланти в детско-юношеската школа на FC Schalke04). Футболисти, тренирали под негово ръководство: Месут Йозил, Мануел Нойер, Юлиан Дракслер, Бенедикт Хьоведес, Макс Майер, Лерой Сане и други, автор на много книги и лектор в над 25 страни.3. Себастиян ГепертМладият специалист работи като старши треньор на U17 към футболната академия на \"Borussia Dortmund\". Миналият сезон става шампион на Германия след победа на неговия отбор с 3:2 във финала срещу \"Bayern München\". Тази година е приет в курса за \"Про лиценз\" към немската треньорска школа по футбол. Правил практика при първия отбор на \"Borussia Dortmund\" под ръководството на треньора Лусиен Фавре.4. Александър УлбрихДипломираният спортен учен към университета в Бохум, специалност футбол, работи от дълги години като кондиционен треньор. В момента съчетава работата като научен сътрудник към спортният университет в Бохум, отговорник на отдела за кондиционна подготовка и анализ на кондиционното състояние на топ атлети от различни видове спорт, както и като кондиционен треньор към втория отбор на \"Borussia Dortmund\".5. Джулиан Рабе31-годишния Джулиан Рабе е завършил магистър по спортна наука в Университета в Кил. В момента работи като кондиционен треньор на U19 в Борусия Дортмунд. Работил е за отбори като Union Berlin (2-ра лига), FC Halleschen (3-та лига) и Holstein Kiel (2-ра лига). Има опит като асистент изследовател в университета Мартин Лутер Хале. Изнася лекции на теми: диагностика на футболистите и планиране на кондиционна тренировка в различни немски университети.", "date": "2019.04.14", "title": "ЦСКА ще бъде партньор на международен треньорски семинар за втора поредна година"}
{"url": "https://offnews.bg/politika/stanishev-listata-na-ninova-e-podarak-za-gerb-partiata-stava-vozhdis-701250.html", "text": "Проектолистата на Корнелия Нинова е голям подарък за ГЕРБ. Това заяви лидерът на ПЕС Сергей Станишев, който не е включен в списъка с кандидати за евродепутати, преди началото на пленума на БСП. БСП трябва да отговори на 4 въпроса, каза още Станишев. Първо - какво казваме на членовете си? Месец и половина събрания и конференции, партията се произнесе категорично за своите предпочитания и за вижданията на листата. Дали Националният съвет ще каже, че се вслушва в гласа на партията или ще каже, че всичко това е било един фарс. Станишев изброи още три въпроса: Какво е посланието на БСП към обществото? Начинът, по който се управлява БСП, ще бъде същият, по който ще се управлява страната, ако партията спечели управлението. Вижда се, че БСП става вождистка партия - превръща се в ГЕРБ № 2. БСП запазва ли своята ясна проевропейска идентичност или тръгва в посока евроскептицизъм, да не кажа антиевропейска визия, продължи Станишев. Четвъртият въпрос е какво е посланието на БСП към ПЕС.Трудно може да се каже, че е листа на Изпълнителното бюро, защото е била представена на членовете му в последния момент, каза още Станишев. В разговор през седмицата Корнелия Нинова ми предложи 9-о място в листата на БСП за изборите за Европейски парламент, като ми каза, че това е най-високото възможно място за гражданската квота след Елена Йончева\". Това обяви евродепутатът Петър Курумбашев в . \"Понеже това предложение ми се стори като подигравка - за всичко, което съм направил досега, отказах. И така се разделихме. Благодаря на всички членове и организации на БСП, както и на Съюза на тракийските дружества, за доверието и получените номинации. До нови срещи, пише още Курумбашев. ", "date": "2019.04.14", "title": "Станишев: Листата на Нинова е подарък за ГЕРБ, партията става вождистка"}
{"url": "https://offnews.bg/temida/ivancheva-i-petrova-shte-sadiat-zam-glavnia-prokuror-ivan-geshev-za-n-701253.html", "text": "Десислава Иванчева и Биляна Петрова ще съдят зам.-главния прокурор Иван Гешев за набеждаване. Това стана ясно от думите на двете жени, подсъдими за подкуп заедно с бившия кмет на \"Младост\" Петко Дюлгеров. Пледоариите по делото срещу тях започнаха в спецсъда. Истината винаги побеждава. Тя винаги е на страната на този, който не лъже и се бори за правилните каузи, заяви Иванчева преди началото на заседанието. Около средния размер наказание, което е предвидено по закон, поиска прокуратурата на делото срещу Десислава Иванчева и Биляна Петрова. За получаване на подкуп в особено големи размери наказанието е между 10 и 30 години затвор. Това би означавало около 15 години затвор за всеки един от подсъдимите. Те следва да бъдат глобени с по 30 000 лева и лишени от правото да заемат обществени позиции, съобщи Нова тв. Очаква се присъдите срещу Иванчева, Петрова и Дюлгеров на първа инстанция да станат ясни  другата седмица. На 17 април миналата година те бяха задържани с белязани общо 70 000 евро. ", "date": "2019.04.14", "title": "Иванчева и Петрова ще съдят зам.-главния прокурор Иван Гешев за набеждаване"}
{"url": "https://offnews.bg/drugi/srebro-i-bronz-za-bortcite-ni-na-finala-na-evropejskoto-701278.html", "text": "Два нови медала добавиха борците ни в последния ден на европейското първенство в Букурещ, след като Кирил Милов завърши участието си със сребро.В решителната среща при 97-килограмовите на класическия стил световният вицешампион загуби от Муса Евлоев с 0:8, а двубоят бе повторение на финалната схватка от Мондиал 2018. Руснакът беше категорично по-добрият борец на тепиха и заслужено спечели титлата, като накрая изнесе Милов от ринга.В категория до 72 кг на класическия стил националът Айк Мнацаканян пък се пребори за бронза, след като срази с 2:1 представителя на домакините Илие Коджогари.Срещата за отличието не започна по най-добрия начин за родния представител, след като съперникът му и представител на домакините Илие Кожохари поведе с 1:0 точки.Въпреки бурната подкрепа на публиката в залата, Мнацаканян събра сили да обърне мача. Той първо изравни точките до 1:1, а в последните две минути поведе и с 2:1 точки.Така България приключи с 6 отличия на шампионата - злато на Тайбе Юсеин и Биляна Дудова, сребро на Миглена Селишка и Евелина Николова.", "date": "2019.04.14", "title": "Сребро и бронз за борците ни на финала на европейското"}
{"url": "https://offnews.bg/futbol/alegri-aiaks-e-ednakvo-dobar-i-kato-gost-701252.html", "text": "Треньорът на Ювентус Масимилиано Алегри предупреди футболистите да не се отпускат преди реванша от 1/4-финалите на Шампионската лига срещу Аякс във вторник, 16 април на \"Алианц Стейдиъм\" в Торино. Първата среща в Амстердам завърши 1:1, като голът за торинци вкара Кристиано Роналдо с глава в края на първото полувреме.\"Аякс играе винаги много добре. За тях няма значение дали са у дома, или гостуват. Трябва да сме внимателни и да уважаваме съперника. Предстои труден мач с впечатляващ съперник. Що се касае до титлата в Италия - почти сме постигнали тази цел. Можех да пусна титулярите срещу СПАЛ и да спечелим трофея, но мачът с Аякс е много по-важен\", коментира Алегри.Във вчерашното гостуване на СПАЛ \"бианконерите\" имаха нужда от точка, за да си гарантират трофея в аванс, но допуснаха обрат от 0:1 до 2:1. Голямата част от основните играчи отсъстваха, а на терена се появиха футболисти като Паоло Гоци и Григорис Кастанов.Ако днес Наполи не спечели гостуването си на Киево, Алегри и компания ще бъдат короносяни за осми последователен път като шампиони на Серия А. В противен случай ще трябва да изчакат до домакинството на Фиорентина през уикенда. а Ювентус предстои реванш у дома срещу Аякс от четвъртфиналите на Шампионска лига, а след това домакинство и на Фиорентина в първенството. СПАЛ пък гостува на Емполи. /БГНЕС", "date": "2019.04.14", "title": "Алегри: Аякс е еднакво добър и като гост"}
{"url": "https://offnews.bg/sviat/navodnenia-udaviha-76-dushi-v-iran-701258.html", "text": "76 души са удавени в наводненията в Иран през последните седмици, съобщиха властите, цитирани от АФП.Обявените днес смъртни случаи са пет, в провинция Хузестан, и един - в Илам. С тях общият брой за загиналите след 19 март достигна 76, уточняват разследващите органи.Двете югозападни провинции пострадаха най-тежко от наводненията, които първо поразиха североизтока на Иран.Стотици хиляди бяха евакуирани. Щетите са огромни. Унищожени са жилищни сгради, потопени са земеделски земи, под вода са пътища и друга инфраструктура. Повредени са общо над 14 хиляди км пътища, изцяло са разрушени 725 моста.Според министъра на селското стопанство Махмуд Ходжати природното бедствие е нанесло щети на селското стопанство за 130 трилиона риала (около 3,1 милиарда долара), а само за Хузестан загубите са за 714 млн. долара, предаде ТАСС.Наводненията не спират. Издадено е ново предупреждение за Източен Иран. Там от вчера вали проливен дъжд.Въпреки тях метеоролозите в Иран не са сигурни, че се слага край на десетилетието засушаване в страната.", "date": "2019.04.14", "title": "Наводнения удавиха 76 души в Иран"}
{"url": "https://offnews.bg/obshtestvo/zasilenoto-politcejsko-prisastvie-v-gabrovo-prodalzhava-701242.html", "text": "Полицейското присъствие в Габрово остава засилено, въпреки че обстановката в града е спокойна, а повечето от ромските къщи са празни.Подходите към тях обаче остават под охрана.Вчера се проведе срещу агресията, след като преди седмица трима души от ромски произход нанесоха побой на магазинер.Демонстрацията премина без инциденти, след като полицията задържа лица, въоръжени с боксове, палки и бомбички.", "date": "2019.04.14", "title": "Засиленото полицейско присъствие в Габрово продължава"}
{"url": "https://offnews.bg/koloezdene/veteranat-filip-zhilber-specheli-parizh-rube-video-701276.html", "text": "Белгиецът Филип Жилбер спечели една от най-престижните победи в кариерата си, след като триумфира в 117-ата класика Париж-Рубе.36-годишният състезател на Deceuninck – Quick Step преодоля дистанцията от 257 километра за 5.58,02 часа. Със същото време финишира германецът Нилс Полит от Katusha – Alpecin, а подиума допълни съотборника и сънародник на Жилбер Ив Лампар с изоставане от 13 секунди.Миналогодишният победител Петер Саган от BORA–Hansgrohe даде пето време с изоставане от 42 секунди. Словакът вървеше в челната група от шестима състезатели, но не успя да отговори на атаката на Жилбер петнадесетина километра преди края и изостана фатално.Единствен Полит се опита да неутрализира атаката на Жилбер и го следваше по петите, но не издържа във финалния спринт.Състезанието се реши в последните 48 км преди финала, когато пред основната група се откъснаха шестимата бегълци, които си оспориха крайната победа. Така Жилбер постигна първата си победа в популярното състезание при третото си участие след 2007 и 2018 година.Иначе организаторите от АСО заложиха практически на същото трасе от 2017 и 2018 година с дължина от 257 км и 29 павирани участъка с общ метраж малко над 54 км.", "date": "2019.04.14", "title": "Ветеранът Филип Жилбер спечели Париж - Рубе (видео)"}
{"url": "https://offnews.bg/sviat/erdogan-iska-otmiana-na-izborite-v-istanbul-i-nov-vot-701261.html", "text": "Управляващата в Турция Партия на справедливостта и развитието /ПСР/ ще внесе заявление във Висшия изборен съвет с настояване вотът за Истанбул да бъде изцяло отменен и да бъдат насрочени нови избори, съобщават турските медии.Новината обяви в Туитър заместникът на Ердоган в партията Али Ихсан Явуз. Той посочва, че подготовката за искането е почти към края си и съвсем скоро заявлението и придружаващите го документи ще бъдат внесени официално. Явуз мотивира това с правото на процес на извънредно възражение.Съобщението си в социалната мрежа той написа след заседанието на централното партийно ръководство, на което бяха обсъдени резултатите от изборите. „Независимо от резултата от повторното преброяване на бюлетините, ще приемем това, което Висшият изборен съвет реши. Бъдете готови за всеки вариант“, заяви в словото си президентът и лидер на ПСР Реджеп Ердоган. Той критикува остро вътрешната опозиция и нарече противопоставящите се предатели. „Противопоставянето на партията е измяна, независимо от това кой къде се намира. Ще има драстични промени от глава до пети – от ръководството до най-малките партийни структури и няма изобщо да се съобразявам с никого“, каза Ердоган.Той посочи, че въпреки многото проблеми, коалицията на ПСР с партията на националистическото действие е спечелила 52% от гласовете и този резултат трябва да бъде запазен, а на следващите избори през 2023 г. следва да бъде още по-висок. „Партията изгуби кметските постове в отделни общини, но мнозинството в общинските съвети е на ПСР. Там няма да водим политика на разрушителна опозиция, а на конструктивна. Ще подкрепяме решенията и дейностите в интерес на обществото, независимо коя политическа партия ще ги предлага“, заяви Ердоган пред участниците в заседанието.Депутати от опозиционната Републиканска народна партия /РНП/ твърдят пред в. „Джумхуриет“, че най-късно във вторник спечелилият вота в Истанбул техен кандидат Екрем Имамоглу ще получи удостоверението си от Висшия изборен съвет.", "date": "2019.04.14", "title": "Ердоган иска отмяна на изборите в Истанбул и нов вот"}
{"url": "https://offnews.bg/kultura/naj-dobroto-ot-andriu-lojd-uebar-v-unikalno-kontcertno-izpalnenie-v-so-701263.html", "text": "Концертно изпълнение на най-популярните музикални произведения на Андрю Лойд Уебър ще може да чуе българската публика. В близо два часа почитателите на най-значимия мюзикъл композитор на всички времена ще се докоснат до 30 от най-емблематичните песни от „Котките“, „Фантомът на операта“, „Евита“ и ,,Исус Христос Суперзвезда“.Артисти от цяла Европа, ще пеят на българска сцена. Джон Патридж (Англия), Ингве Гасой Ромдал (Норвегия), Саша Кребс (Германия), Шарлоте Хайнке (Германия), Беатрикс Райтерер (Италия) и Люси Дяковска (България), Софийската и Плевенската филхармония, както и Националния филхармоничен хор, ще разкажат истории, от които целият свят настръхва.Джон Патридж е един от най- разпознаваемите артисти на Уест енд. Световна слава му носи участието в оригиналната продукция на мюзикъла ,, Котките“ в шоуто в New London Theatre, като играе ролята на Rum Tum Tugger и Munkustrap, а през 1998 г. се появява като Rum Tum Tugger в официалната филмова продукция на шоуто, продуцирана от Лойд Уебър. в Театър Аделфи. Джон Патридж участва като Rum Tum Tugger и в немската продукция на ,, Котките“ в Дюселдорф.Сред звездния състав изпъква името на Ингве Гасой-Ромдал. Първият голям успех, Ингве пожънва е ролята на Джо Гилис в немската продукция на Андрю Лойд Уебър ,, Булевардът на слънцето“. Следват хиляди представления в мюзикъли като: ,,Моцарт“, ,, Джекил и Хайд“, ,,Красавицата и Звярът“,,, Тримата Мускетари“, ,,Мария Антоанета“, „Граф Монте Кристо“, ‚,Доктор Живаго“, ,,Клетниците“, ,,Уестсайдска история“ и десетки други. Ингве е един от малкото европейски солисти изиграл най-значимите Уебърови герои. Раул от ,,Фантома на операта“, Че от ,,Евита“, Исус от ,,Исус Христос суперзвезда“ и др. Общо има записани 4 сборни мюзикъл концерта в Royal Albert Hall в Лондон.Родената в Болцен, Италия Беатрикс Райтерер, се влюбва в музиката и танца още като 6 годишна. След като завършва Американският колеж за сценични изкуства в Хамбург, Беатрикс получава ангажимет да изиграе Рокси Харт в ,,Чикаго“ във Виена, където работи с хореографката Ан Ренкинг, дългогодишната партньорка на Боб Фос.За музиката и произведенията на Уебър Трикси казва:,,Като класически мюзикъл сопран, мечтата ми винаги беше веднъж да изиграя, изпея и да бъда Кристин във ,,Фантомът на операта“. Три пъти се явявах на кастинги за продукциите и все не успявах да се преборя. Не се предадох... продължавах да работя, да тренирам, да уча. Един ден ми казаха, че в Колозеум театъра в Есен ще поставят Фантомът и, че трябва да се явя. Тогава вече бях изиграла много роли и дори не усетих тази нужда да се явя на кастинга. Агенцията ми тогава настоя и до ден днешен помня усещането, когато получих обаждането,че аз ще съм следващата Кристин! Играх ролята година и половина, след което последва Евита Перон. Давам си сметка, че съм и с огромен късмет, за да имам възможноста да се докосна толкова интензивно до таланта и музикалната страст на Андрю Лойд Уебър. Той е един от малкото композитори, които са облекли с музика едни от най-значимите женски роли в музикалният свят.“Звездата на мюзикъл театъра, диригентът Себастиан Де Доменико, ще Ви поднесе една незабравима вечер с уникалните симфонични оркестрации, които ще прозвучат за първи път в България на 15 май в Двореца на културата и спорта във Варна, а на 16 май в зала 1 на НДК, преди да бъдат представени на немскоговорящата европейска публика през 2020 г.", "date": "2019.04.14", "title": "Най-доброто от Андрю Лойд Уебър в уникално концертно изпълнение в София и Варна"}
{"url": "https://offnews.bg/politika/borisov-listata-na-bsp-e-shpionin-ds-shpionin-shtom-stanishev-go-nia-701259.html", "text": "\"В листата на БСП има само един, който може би разбира от европейска политика, другото е - шпионин, Държавна сигурност, шпионин, Държавна сигурност.\"Така лидерът на ГЕРБ и министър-председател Бойко Борисов коментира представената днес листа на БСП с кандидати за евродепутати в предстоящите в края на месец май избори за Европейски парламент.За Борисов - членувал в БКП, създал охранителни фирми и бил гард на председателя на Министерския съвет в комунистическа Народна република България Тодор Живков, а след това - и Симеон Сакскобургготски - единият, \"който може би разбира от европейска политика\" е Деница Златева. За нея упорито се говореше, че ГЕРБ не са успели да привлекат в редиците си въпреки силната си мотивация и положените големи усилия.Златева бе международен секретар на БСП, а преди това - началник кабинет на вицепремиера по въпросите за еврофондовете Меглена Плугчиева, евродепутат и депутат от БСП в 42-то Народно събрание, вицепрезидент на Социалистическия интернационал на жените. и вицепремиер, отговарящ за българското европредседателство, в служебното правителство на Огнян Герджиков.За разлика от критиките към кандидатите в листата на конкурентите, към своите, на ГЕРБ, той се обърна с оценката: \"Харесвате ми\". Ето, те били причината опонентите на ГЕРБ да искат \"да ни вкарат в компроматна игра\".Дали \"компроматната игра\" са купуваните на едро евтини апартаменти - Борисов не каза.Борисов продължи да коментира листата на БСП на събитие, в центъра на което трябваше да е представянето на политическата платформа на ГЕРБ за евроизборите. Според премиера \"дори и Русия няма общо с тази листа\" (на БСП - бел. ред.); \"някой иска да им се предложи\". Премиерът можел да се обзаложи, че началникът на кабинета на президента Румен Радев Иво Христов щял да бъде в листата на БСП, \"защото видях как се гледат с Корнелия Нинова онзи ден\". Борисов коментира и скандала, свързан с листата на БСП: отсъствието на лидера на Партията на европейските социалисти (ПЕС) Сергей Станишев от нея.„В момента имаме един българин на най-висок пост в света – Сергей Станишев, лидерът на ПЕС, левият Манфред Вебер. Невключването му в листата показва, че нашите опоненти вече нямат нищо общо с европейските социалисти – това ще бъде тълкуванието навън“, коментира Борисов.ПлатформатаНе ясни, конкретни цели с краен срок и план за изпълнение, а по-скоро лозунги - тук-там популистки и/или клиширани - изпълват платформата на ГЕРБ. Вътре са смесени чисто вътрешни въпроси, а не такива, които могат да бъдат разглеждани на ниво Европарламент.Асим Адемов представи платформата на ГЕРБ в сектор „Образование“. От клишираните фрази за \"равен достъп\", \"преодоляване на неграмотността чрез качество\" и \"връщане на децата в класните стаи\" не стана ясно какви конкретни цели в образованието ще преследват българските депутати в Европейския парламент. \"Трябва да възпитаваме нашите деца в дух на ценности и патриотизъм. Ще инвестираме в иновации и ключови умения. Ще продължим да подкрепяме младежките политики“, заяви Адемов.Андрей Ковачев представи платформата в здравеопазването и отново се видя, че тя се фокусира върху вътрешната политика в сектора. ГЕРБ щели да работят за по-добра спешна помощ, за изграждане на здравно-информационна система, пак - за равен достъп, този път до здравеопазване.\"Ще работим и ще използваме европейските средства за научна дейност за намирането на ефективни лечения на заболяванията. Защото ако искаме да имаме ефективна икономика, трябва да имаме здрави граждани\", каза Ковачев.Той представи и приоритетите във външната политика: завършване на присъединителния процес на Западните Балкани, добро сътрудничество с Турция в областта на сигурността, икономиката и енергетиката, единна политика по отношение на Близкия изток, инвестиционен план за Африка.На Ева Майдел се падна сектор „Икономика“. Тук приоритетите на ГЕРБ са завършване на единния европейски пазар, българско производство с висока добавена стойност (), нови пазари за българските стоки и услуги, пазари без двойни стандарти, намаляване на бюрокрацията.Бившият регионален министър Лиляна Павлова представи панела „Регионално развитие, кохезионна политика и транспортна инфраструктура“.\"В кохезионната политика целите са пет – по-близо до гражданите, по-добра свързаност, по-социална, по-зелена и по-интелигентна. В регионалната политика ще работим за това, да няма различия в регионите и да развием трансгранично сътрудничество. Целите ни в транспортната политика са довършването на пътната структура по коридорите на Трансевропейската транспортна мрежа и завършването на приоритетните жп отсечки“, обясни Павлова.Бившият екоминистър Ивелина Василева представи сектор „Екология“. В ЕП депутатите на ГЕРБ щели да работят за осигуряване на чиста питейна вода чрез продължаване изграждането на модерна водоснабдителна инфраструктура, инвестиции в управлението на отпадъчните води, подобряване качеството на въздуха, борба с изменение на климата, осигуряване зелени работни места, стимулиране на иновациите, преход към кръгова икономика, актуализиране на Дунавската стратегия, приемане на Черноморска стратегия и др.Зам.-министърът на енергетиката Жечо Станков представи енергетиката, чиито приоритети били пет - енергийна сигурност, обединение на европейските пазари, декарбонизация на икономиката, възобновяема енергия, енергийна ефективност.В земеделието, представено от зам.-кмета на Смолян Марин Захариев, приоритети са електронизация и цифровизация на управлението на земеделските стопанства, прецизно земеделие за повишаване ефективността и доходите, сближаване на директните плащания между Източна и Западна Европа, увеличаване процента на обвързана подкрепа, силна подкрепа за пчеларството, подкрепа на биологичното земеделие, подкрепа за младите фермери, борба с двойните стандарти.Той обяви и целите на ГЕРБ в социалната политика, които прозвучаха по-скоро като лозунг: солидарност, достойнство и социална справедливост. Въпреки скандалите в социалната сфера, включително заради политики, свързани с правата на нелечимо болни деца, ГЕРБ щели да \"продължат\" да работят за хората в неравностойно положение, за преодоляване на младежката безработица, за достойно място на жените на пазара на труда и др.Емил Радев изложи приоритетите в отбраната: \"изграждане на общ отбранителен капацитет като европейски стълб на НАТО\", увеличаване разходите за отбрана до 2% от БВП към 2024 г., засилване на отбранителната мобилност в ЕС, създаването на Европейски фонд за отбрана засилено сътрудничество между ЕС и Великобритания и след Брекзит, подкрепа на позицията на ЕС спрямо Русия, спазване на международното право, общоевропейска стратегия за борба с корупцията и др. Основен приоритет за ГЕРБ щели да бъдат миграционните процеси и борбата с тероризма, както и присъединяването на България към Шенген.", "date": "2019.04.14", "title": "Борисов: Листата на БСП е шпионин-ДС-шпионин. Щом Станишев го няма, БСП нямат общо с европейските социалисти"}
{"url": "https://offnews.bg/tenis/grigor-dimitrov-startira-uchastieto-si-v-monte-karlo-701241.html", "text": "Григор Димитров стартира участието си на турнира на клей от сериите Мастърс в Монте Карло срещу италианеца Матео Беретини днес не по-рано от 14,00 часа.Мачът помежду им е втори на централния корт, където програмата откриват Хуберт Хуркач и Борна Чорич от 12,00 часа.Григор е в един поток в Монте Карло с 11-кратният шампион в надпреварата Рафаел Надал. Двамата могат да се срещнат евентуално още в трети кръг в повторение на миналогодишния полуфинал. Тогава испанецът спечели, а впоследствие вдигна и трофея.В Монте Карло Димитров ще играе и на двойки, като ще си партнира със Стан Вавринка. Това ще им бъде шести турнир заедно. Двамата стартират срещу поставените под номер 6 в схемата Хенри Континен и Джон Пиърс.", "date": "2019.04.14", "title": "Григор Димитров стартира участието си в Монте Карло"}
{"url": "https://offnews.bg/politika/kurumbashev-predlozhiha-mi-da-sam-9-i-az-otkazah-701260.html", "text": "В разговор през седмицата Корнелия Нинова ми предложи 9-о място в листата на БСП за изборите за Европейски парламент, написа в прессъобщение до медиите досегашният евродепутат от Левицата Петър Курумбашев.Корнелия Нинова ми каза, че това е най-високото възможно място за гражданската квота след Елена Йончева. Понеже това предложение ми се стори като подигравка - за всичко, което съм направил досега, отказах. И така се разделихме, пише Курумбашев.Благодаря на всички членове и организации на БСП, както и на Съюза на тракийските дружества, за доверието и получените номинации. До нови срещи!, завършва писмото му.", "date": "2019.04.14", "title": "Курумбашев: Предложиха ми да съм 9-и, аз отказах"}
{"url": "https://offnews.bg/zimni/krasimir-anev-si-pozhela-poveche-pari-za-biatlona-701262.html", "text": "Европейският шампион по биатлон на 20 километра Красимир Анев си пожела повече пари за спорта на фона на успехите през последния сезон в който Владимир Илиев спечели медал от световното. Анев беше гост в предаването „Код Спорт“ по \"ТВ+\" и отново беше интересен събеседник.\"Тази титла беше върхът в моята кариера. След като толкова пъти му убягваше златния медал, в крайна сметка се радвам, че този път се случи и успях да го дочакам\", коментира Анев.\"Засега съм се отдал на почивка и очаквам да се появи по-голяма жажда за тренировки. Даже не съм си позволил да отделя време да анализирам сезона, но съм сигурен, че личният ми треньор вече работи върху това, а може и да е свършил. Очаквам да ми се обади, да направим анализ на изминалия сезон, да погледнем плановете за в бъдеще и да ги представим на федерацията\", добави състезателят. Той не е сигурен дали ще продължи и до олимпиадата в Пекин, когато ще е на 33-34 години.\"По принцип не гледам чак до олимпиадата. Много пъти казах, че не мисля, че ще продължа чак до олимпиадата. Но все пак трябва да се съобразявам и с други неща. Решението дали ще се откажа не зависи изцяло от мен. Времето ще покаже, да не конкретизираме нещата още отсега\", призова Анев.\"Да, като цяло наистина последните два сезона бяха доста тежки за нас. В олимпийската година не успяхме да се реализираме на самата олимпиада. Но там другите държави са доста подготвени и с доста по-големи инвестиции. За тях олимпиадата е едно изключително ценно състезание, както и за нас, естествено. Това са едни от причините да не успеем там. Покрай олимпиадата пропуснахме двата ми медала на европейското първенство. Смятам, че от федерацията не успяха да го отчетат като някакъв успех.А това беше единственият успех тогава. Последните два сезона бяха много тежки, включително и този. Хубавото е, че направихме по няколко добри старта с Владо и ни се падна така, че да са на големи първенства. Имаме много пропуски и в логистичен план, и в организационен. Смятам, че е по-добре да се правят по-добри финансови разчети за в бъдеще, да знаем кой с колко пари разполага, за какво и къде може да ги харчи. За да се управляват финансите по-добре, защото министерството на спорта ни осигурява финансирането, но ние трябва да бъдем доста по-съсредоточени върху подготовката и върху изхарчването на сумите конкретно за подготовка.Почти изцяло съм на финансиране от министерството на спорта. Има си наредба, според която при завоюван медал от европейско, ти се полагат определени финансови средства. Винаги от федерацията са ни ограничавали с тази финансова рамка и не сме виждали кой знае колко голяма финансова помощ от федерацията. Но все пак важното е да вървим напред. Появата на един сериозен спонсор ще ме изстреля напред. Мога да инвестирам в повече ски, а подборът на ски е много важен за нас.Има и други неща, в които може да се инвестира – по-добра логистика, по-добро научно и медицинско обезпечаване. Не искам да прозвучи така, че отделяните средства от държавата са малко за мен. Все пак успяваме да закърпим ситуацията, но ако искаш да имаш успехи в биатлона, са нужни много, много средства. Винаги даваме за пример най-добрия латвиец. Може би на хората вече им става досадно, но и сравнението между държавите е горе-долу еднакво, затова сме избрали да даваме за пример биатлонист от Латвия. При него сумите са огромни – около 100-120 хиляди евро на година отиват за неговата подготовка, а има и огромен екип\", каза още Анев. Той се спря и на темата за \"астматиците\" в биатлона, чийто брой се крие от официалните власти.\"На един от конгресите на международния съюз по биатлон Катя Дафовска беше задала този въпрос, което прави чест. Беше отговорено уклончиво, не беше назована конкретна бройка на тези спортисти, а за имена е абсурд да се изнесе информация\", добави Анев, който посочва Белмекен като любимо място за тренировки. Именно там той се запознава с боксовата ни звезда Кубрат Пулев и двамата се сприятеляват.\"В миналото мнението ми за него беше доста по-резервирано, но когато успях да го опозная, разбрах, че е страхотен човек и мъжкар. Преди европейското бяхме горе. Той се готвеше за своя мач. Сприятелихме се много. Дори успя да ми вдъхне кураж и да ме надъха в типичния негов стил: „Ти си българин, ти можеш!“ Виждаше колко много се трудя и беше един от първите, които ме поздравиха за европейската титла\", допълва Анев, който следи с интерес и първенството ни по футбол, като признава, че стиска палци на ЦСКА.\"Вече второ поколение в семейството ми сме цесекари. В тази връзка, естествено, ми се иска ЦСКА да спечели шампионата, който тази година е доста завързан\", завършва биатлонистът ни.", "date": "2019.04.14", "title": "Красимир Анев си пожела повече пари за биатлона"}
{"url": "https://offnews.bg/obshtestvo/dazhd-i-temperaturi-do-16-po-varhovete-nad-1800-m-shte-vali-sniag-701205.html", "text": "Днешният ден ще е предимно облачен, валежите на изток ще продължат, а след обяд и в Западна България ще се активизират, прогнозира Националният институт по метеорология и хидрология и предупреждава, че на места в планинските райони се очаква да паднат значителни количества.Жълт код за обилни валежи от дъжд е в сила за Добрич, Шумен, Варна и Бургас. В тези райони за денонощието се очакват количества валежи между 15 и 25 литра на кв/м.Минималните температури са между 5° и 10°, максималните – между 11° и 16°.Над планините ще бъде облачно, на много места - и мъгливо. Ще има валежи от дъжд, по-значителни след обяд над масивите от Югозападна България, където е възможно и да прегърми. Над 1800 метра дъждът ще преминава в сняг. Ще духа умерен вятър от североизток. Максималната температура на 1200 метра ще е около 7°, на 2000 метра – около 1°.По Черноморието ще бъде облачно и дъждовно. Ще духа слаб до умерен североизточен вятър. Максимални температури: между 10° и 13°. Температурата на морската вода е 11-12°, а вълнението на морето - около 3 бала.Слънцето изгрява в 6:48 часа и ще залезе в 20:07 часа.", "date": "2019.04.14", "title": "Дъжд и температури до 16°, по върховете над 1800 м ще вали сняг"}
{"url": "https://offnews.bg/politika/karakachanov-skandalat-s-apartamentite-udria-po-izbora-na-nov-glaven-701254.html", "text": "Целта на скандала „Апартаментгейт” не са местните избори, а битката за избора на нов главен прокурор.Това заяви вицепремиерът и министър на отбраната Красимир Каракачанов по бТВ. Направи се опит да бъдат ударени и хора от съдебната система, за които се говореше в обществото, че са потенциални кандидати”, допълни Каракачанов. Според него заместник-председателят на ГЕРБ Цветан Цветанов е бил косвена жертва.Малко се превръща в лов на вещици – щом си на някакъв пост и трябва едва ли не трябва да живееш в колиба. Всеки нормален гражданин иска да живее по-добре. За мен е важно дали си използвал служебното си положение, за да придобиваш облаги, и дали доходите, с коитоси придобил тези облаги, са законни, обясни вицепремиерът. По думите му скандалът с апартаментите не удря управляващата коалиция, защото правителството си върши работата добре. Не приемам в тъмните части на денонощието млади българи с качулки, боксове, ножове, пили алкохол, да нападат полицията, коментира ситуацията в Габрово вицепремиерът. Протести, за да принудиш институциите да направят нещо и да вкарат политика по темата –да, но да пиеш 5 ракии, да сложиш качулката, да извадиш тоягата и да налиташ на полиция или на беззащитни хора, не го приемам”, категоричен бе Каракачанов.", "date": "2019.04.14", "title": "Каракачанов: Скандалът с апартаментите удря по избора на нов главен прокурор"}
{"url": "https://offnews.bg/sviat/mazh-pochina-oshte-trima-sa-raneni-pri-strelba-v-melbarn-701235.html", "text": "Мъж почина, още трима са ранени при стрелба до дискотека в австралийския град Мелбърн.Още един от пострадалите е в тежко състояние. Други двама мъже - на 29 и 50 години са без опасност за живота. Полицията разследва инцидента като вражда между банди, стрелбата не е свързана с тероризъм.Разпитват се очевидци за автомобил Порше, който е видян до дискотеката, а по-късно е открит изгорен в едно от предградията на Мелбърн, съобщи РИА Новости. Първоначалната информация бе, че ранени са много повече хора, броят им бе уточнен от местните власти. ", "date": "2019.04.14", "title": "Мъж почина, още трима са ранени при стрелба в Мелбърн"}
{"url": "https://offnews.bg/politika/gerb-predstavia-platformata-si-evrovota-tcvetanov-pokazva-evropejskot-701256.html", "text": "ГЕРБ представя политическата си платформа за предстоящите европейски избори на 26 май в театър „Азарян“ в НДК. Силата на нашата платформа е, че ще защитаваме това, което се припокрива с приоритетите на ЕНП - кохезионна политика, миграция, отбрана. Когато принадлежим към едно политическо семейство в Европа ние трябва да приемаме съотносими политики\", заяви заместник-председателят на партията Цветан Цветанов. \"Искаме да покажем европейското лице на България\", добави той.\"Нямам съмнения, че днес ще бъде представена една прекрасна платформа. Въпросът е тя да стигне до българските избиратели. Опитът да превърнем дебата за Европа във вътрешнополитически дебат не е правилен. На този прекрасен отбор, на тази прекрасна платформа желая успех”, подчерта председателят на СДС Румен Христов. По думите на Мария Габриел, която води листата на ГЕРБ и СДС, сред приоритетите на партията ще бъдат премахване на фалшиви акаунти, обучения за безопасност онлайн, както в училище, така и в бизнеса, да се подобри достъпът до интернет в селски и отдалечени райони, безплатен безжичен интернет навсякъде в страните от ЕС за по-лесна свързаност на бизнеса и хората, както и създаване на Европейски център за киберсигурност.„Понякога европейският бюджет звучи много неразбираемо за хората. Истината е, че той прилича на един семеен бюджет, каза Андрей Новаков, който представи платформата на ГЕРБ относно бюджетната политика на ЕС, съобщи Дарик. По думите му европейският портфейл за предстоящия период ще бъде 1 трилион и 30 млрд. евро. „Фалшива новина е, че след 2020 г. парите за България ще спрат. Нашите опоненти казаха, че България внася в европейския бюджет повече, отколкото получава - това не е така. Бюджетът е тази гравитация, която ни държи заедно”, каза още Новаков. Според него парите за земеделие се увеличават и продължава секторът да бъде приоритетен, а за малките населени райони ще има 5 млрд. лв в следващите години. „ЕС може да помогне на държавите в сферата на здравеопазването. Можем да си помагаме и да обменяме добри практики в Съюза. Над 70% от всички граждани от ЕС, а и ние в това число, искат ангажимент от ЕС в тази сфера, въпреки че той е приоритет”. Това заяви Андрей Ковачев. По думите му ако искаме растяща икономика, трябва да имаме и здрави граждани.„Българското правителство инвестира изключително много през последните години за здравноосигурителните плащания, за ремонтиране на болници за това да има по-високо заплащане на медиците”, каза той. „Благодарение на европейската солидарност, само до няколко години ще имаме нова модерна Спешна помощ – ще бъдат закупени над 400 нови линейки, 247 медицински центрове ще бъдат ремонтирани, ще бъде закупена и много нова техника”, коментира Ковачев.„За да имаме добра среда за бизнеса трябва да имаме добри финансови измерители. А когато цифрите говорят, и опозицията мълчи. В момента имаме най-добрите икономически показатели в нашата история – най-висок БВП, най-ниска безработица”, заяви Ева Майдел. „Кохезионна политика – това е политиката, която е най-близко до гражданите и решава техните проблеми. Искаме тази политика да бъде по-близо до гражданите – да работим за по-добра свързаност, да бъде по-социална, да има по-добър достъп до здравеоопазване, да бъде по-зелена, по-екологична”, заяви Лиляна Павлова. Преди седмица партията избра за слоган на евровота – „Европа ни чува“. От ГЕРБ залагат на най-малко 7 евродепутати в бъдещия Европарламент.", "date": "2019.04.14", "title": "ГЕРБ представя платформата си евровота, Цветанов показва европейското лице на България"}
{"url": "https://offnews.bg/politika/bitka-za-stanishev-v-evrolistata-na-bsp-na-pozitano-701236.html", "text": "БСП подрежда евродепутатската си листа днес, тежък пленум се очаква на \"Позитано\" 20. Интригата на закрития форум е ще бъде ли включен председателят на ПЕС Сергей Станишев в листата за изборите на 26 май и на кое място. Преди месец в битката за водач на социалистите в надпреварата за Брюксел надделя Елена Йончева с 95 срещу 75 гласа за Станишев, а лидерът Корнелия Нинова, че той не трябва да бъде част от листата. Вотът бе таен. Ръководството на БСП да представи готовата листа и да поиска тя бъде гласувана анблок от членовете на Националния съвет. Вътрешната опозиция е против, очакват се бурни дебати за хората и местата им в списъка с кандидати за евродепутати. ", "date": "2019.04.14", "title": "Битка за Станишев в евролистата на БСП на \"Позитано\""}
{"url": "https://offnews.bg/obshtestvo/vokalistat-na-gravity-co-iavor-zahariev-e-bil-prebit-niama-droga-v-k-701255.html", "text": "Вокалистът на Gravity Co. Явор Захариев е починал вследствие на побой. В кръвта му не е имало наркотици. Това обяви сестра му Рая Крумова във Фейсбук. Тя се обръща към всички, които приписаха смъртта на Явор на дрогата. Със зависимостта си той се бори с години.  Явор Захариев бе открит в дома си с тежки наранявания в безпомощно състояние и . \"Искаме да се обърнем към тези, които побързаха да го нарекат \"наркоман\" или да подчертаят с големи черни букви, че той е загубил борбата си с наркотиците. Към тези, които с огромна лекота му сложиха този безплатен етикет и не се замислиха, че това може да причини още повече болка на хората, които го обичат. Точно към тези хора искаме да се обърнем... Към всички тях и към всеки един поотделно.Ще ли е възможно да си върнете думите назад? Ще ли е възможно да предъвчите тази гадост и този бълвоч, които изплюхте? Ще ли е възможно да го сдъвчите добре и да го преглътнете, без да се задавите?Благодарим ви предварително.На всички вас държим да кажем, че това не е поредната наркоманска история, която от първия момент ни нагнездихте насила в главите, без дори да знаете какво точно се е случило \"по непотвърдени данни\". Явор е бил бит... пребит от бой и тялото му, което беше също толкова чупливо, както и душата му, не издържа.Това е истината за Явор и за неговата смърт\", написа сестрата на Явор Захариев във Фейсбук.", "date": "2019.04.14", "title": "Вокалистът на Gravity Co. Явор Захариев е бил пребит, няма дрога в кръвта му"}
{"url": "https://offnews.bg/politika/sotciolozi-za-vatreshna-upotreba-fandakova-otnasia-manolova-s-44-19-701229.html", "text": "Омбудсманът Мая Манолова е политикът с най-високо доверие в София - тя получава одобрението на половината от хората в столицата. На второ място е президентът Румен Радев с 45 на сто, а на трето - кметът Йорданка Фандъкова, към която положително отношение имат 44% от софиянци. ГЕРБ и БСП са на практика с изравнени позиции в столицата - разликата между тях е около 2% в полза на партията на Бойко Борисов, но цифрите са в рамките на грешката, която е възможна при всички социологически проучвания. Цитираните данни са от изследвания на социолози за вътрешна употреба на двете най-големи партии. Според данните за ГЕРБ Мая Манолова е най-одобряваният политик в София с действията си в момента, но не и като кандидат за кмет на столицата. Хипотетична битка между нея и Фандъкова на местния вот наесен би завършила със съкрушителна победа за настоящият кмет при резултат 44,2 на 19,4 на сто. Общо за другите кандидати в надпреварата ще гласуват пак 19,4 на сто, а 17% изобщо нямат намерение да отидат до урните. Четвъртата по популярност в София - Елена Йончева, водач на листата на БСП за евровота, ако се беше изправила срещу Фандъкова за кметския стол, щеше да получи 6,5 на сто подкрепа, а резултатът на сегашния кмет да скочи над 48%. Броят на негласуващите остава без промяна. Според социологическото проучване за БСП обаче Мая Манолова ще победи с 5% Йорданка Фандъкова. Омбудсманът ще получи над 35%, а кметът над 30 на сто. За драстичните разминавания в прогнозите за местния вот в София и от двете партии нямат обяснения. Засега нито Мая Манолова, нито Йорданка Фандъкова са обявили официално, че ще участват в надпреварата на местните избори в София. ", "date": "2019.04.14", "title": "Социолози за вътрешна употреба: Фандъкова отнася Манолова с 44:19. Не, Мая бие Данчето с 5%"}
{"url": "https://offnews.bg/temida/v-sada-finalno-zasedanie-po-deloto-ivancheva-navan-sabirat-podpisi-701237.html", "text": "Финално заседание но делото срещу Десислава Иванчева, Биляна Петрова и Петко Дюлгеров ще се проведе днес. Спецсъдът ще изслуша пледоариите на обвинението и защитата, следващата седмица се очакват присъдите. На последното заседание Дюлгеров се отказа от показанията си, дадени пред разследващите. Прокуратурата поиска да бъде разпитан и свидетел, лежал в една килия с подсъдимия, пред когото Дюлгеров разказал за подкупа от бизнесмена Александър Ваклин. Съдията обаче отказа, поради което обвинението му поиска отвод. Съдия Иво Хинов отказа. Днес се събират подписи за кандидатурата й в Мол \"Сердика\", на кръстовището на бул \"Витоша\" и бул. \"Патриарх Евтимий\" и на главния вход на пазара в \"Младост\" 1, до входа на метростанция \"Младост\" 1 в посока Бизнес парк/Летище София.", "date": "2019.04.14", "title": "В съда финално заседание по делото \"Иванчева\", навън събират подписи тя да стане евродепутат"}
{"url": "https://offnews.bg/ikonomika/kolko-struva-chas-trud-5-4-v-balgaria-43-5-v-dania-701209.html", "text": "Колко струва час труд? Къде сме ние, българите, спрямо тези, с които винаги се сравняваме - останалите в Европейския съюз? Уви, на последно място, показват данните на Европейската статистическа служба Евростат.Трудът в България струва средно 5.4 евро на час. В първенеца, Дания, сумата за 60 минути работа е приблизително осем пъти по-голяма: 43.5 евро.Данните за разходите за час труд са за 2018 година и включват цялата икономика, без земеделието и публичната администрация.И така: средният за целия ЕС размер за 1 ч. труд е €27.4, а в Еврозоната - €30.6. България е последна, а предпоследна е Румъния с €6.9, изпреварена от Литва (€9.0), Унгария (€9.2) и Латвия (€9.3).Под първенеца Дания (€43.5) е Люксембург (€40.6), а челната тройка допълва Белгия (€39.7). Четвърта е Швеция (€36.6), следвана от Нидерландия (€35.9) и Франция (€35.8).1 час труд струва на индустрията €27.4 в ЕС и €33.2 в Еврозоната. В услугите цената е съответно €27.0 и €29.6. В строителството разходът е €25.0 за ЕС и €27.6 за Еврозоната.Под \"разходи за труд\" в изследването се разбират тези за заплати и за осигуровки и други социални плащания. Делът на втората група в общите разходи за труд за цялата икономика е 23.7% в ЕС и 25.6% в Еврозоната. Той варира от 6.1% в Малта до 32.6% във Франция.", "date": "2019.04.14", "title": "Колко струва час труд? €5.4 в България, €43.5 в Дания"}
{"url": "https://offnews.bg/futbol/otnemat-litcenza-na-vereia-zaradi-dalgove-701238.html", "text": "Футболен клуб Верея почти сигурно ще остане без професионален лиценз за следващия сезон, прогнозира \"Тема Спорт\". Клубът е раздиран от финансови проблеми, като футболистите и треньорите сами признаха, че изобщо не очакват плащания до края на шампионата. Заралии дължат сериозни суми и на бивши свои играчи и служители.На този етап се знае, че двама футболисти са осъдили клуба - Елиаш да Силва и Венцислав Бенгюзов, като съдът е разпоредил, че трябва да получат над 50 000 лева. Заведени са и други искове. Отделно Верея има дългове към НАП. Част от сумата е била погасена, но другата продължава да е изискуема. Заралии са получили допълнителен срок, за да изчистят задължението, но е малко вероятно това да се случи.Това обаче не е единственият проблем пред клуба. В края на седмицата Верея е получил писмо от букмейкър, че се стартира разследване на мача с Етър на 29 март. “Болярите” победиха с 3:0 у дома. Писмото вероятно го има и в БФС. На заралии вече им беше наложена глоба от централата в размер на 5000 лева през февруари. Причината - сериозни съмнения за мачове с предварително уговорен резултат. Тогава бяха постъпили 3 сигнала от системата за ранно предупреждение на УЕФА, което доведе до санкцията. Ако има нови сигнали, то санкцията ще бъде удвоена, утроена и т.н.Според чл. 46, ал. 1, т. 3 на Дисциплинарния правилник, ако даден клуб бъде уличен в неспортно противоправно влияние на развитието на резултата на футболна среща, се налага санкция в размер на 40 000 лева и преместване на отбора в по-ниско ниво (следващото по низходящ ред). В такава ситуация на клуба не се дава право да довърши настоящия сезон.Допреди малко повече от две седмици във Верея се разпореждаха мними руснаци, които така и не излязоха на светло по време на неколкомесечния си престой. Около 25 март обаче почти всички чужденци напуснаха клуба, наред с руските “инвеститори”. Така в момента заралии доиграват сезона с българи, няколко юноши от школата, както и четирима чужденци, решили да останат - Курупис, Галбаев, Василиевич и Ризванович.На 99% е сигурно, че Верея няма да участва в професионалния футбол през следващия сезон, независимо дали запази мястото си в елита по спортно-технически път.", "date": "2019.04.14", "title": "Отнемат лиценза на Верея заради дългове?"}
{"url": "https://offnews.bg/futbol/beroe-puska-zhalba-sreshtu-sadia-na-macha-s-tcska-701240.html", "text": "Ръководството на Берое ще внесе жалба срещу съдийските решения в двубоя от 29-ия кръг на Първа лига срещу ЦСКА, информира \"Гонг\". Червените спечелиха с 2:0. Претенциите на гостите са за дузпата, довела до откриване на резултата, и множеството картони.В лагера на заралии останаха недоволни от отсъждания на арбитъра Валентин Железов. Спортният директор на Берое Валентин Грудев потвърди, че жалбата ще бъде внесена.\"За съжаление имаше едни хора, които повлияха на резултата с обратните си отсъждания и дузпата, която е много, много спорна. Цялостното съдийство показваше тенденция. Ще пуснем жалба, защото смятаме, че съдията повлиява на резултата с картоните, с обратните отсъждания и с дузпата.Ще гледаме ситуациите. Имаме много ситуации, които да внесем като основание за жалбата. Това не е начинът, по който тези съдии трябва да решават мачовете\", каза Грудев.От съдиите се оплака и треньорът Александър Томаш, но не пожела да задълбава по темата.", "date": "2019.04.14", "title": "Берое пуска жалба срещу съдия на мача с ЦСКА"}
{"url": "https://offnews.bg/obshtestvo/veloshestvie-i-maraton-ot-narodnoto-sabranie-do-iuzhnia-park-dnes-701207.html", "text": "Велошествие и маратон от Народното събрание до Южния парк в София организират днес Столична община, „София – европейска столица на спорта“ и \"Център за градска мобилност\".Всеки може да се включи с личния си велосипед или да пробяга 5-километровото трасе. Сборният пункт е площад \"Народно събрание\", където ще бъдат и спортните звезди Евгения Радонова, Йордан Йовчев и Александра Фейгин.Стартът за велосипедистите е в 11 ч., а за бегачите - 15 минути по-късно. От 9:30 ч. там ще се раздават фланелки и стартови номера. С тях след това ще може да се включи в томболи с награди, които ще се раздадат в Южния парк. Аниматори пък ще се погрижат преди старта велосипедите на най-малките да са красиви и празнично украсени.Мотото тази година е  и целта му не е състезателна. Включилите се ще подкрепят алтернативните на автомобила начини за придвижване в града: ходенето пеша, карането на колело, използването на градския транспорт, за да допринесат за по-чистия въздух в града, уточняват от общината.Парковете и градините в София са разположени на 22 000 дка, 55 км са велоалеите, до края на 2019 г. 90% от градския транспорт ще бъде подменен и обновен, за да може с него да пътуват повече пътници и да се спрат от движение остарелите и замърсяващи автобуси.София е столицата с най-много коли на глава от населението. В 70% от тях се вози само по един човек.", "date": "2019.04.14", "title": "Велошествие и маратон от Народното събрание до Южния парк днес"}
{"url": "https://offnews.bg/obshtestvo/izpiti-po-istoria-i-biologia-v-sofijskia-universitet-701133.html", "text": "Кандидатстудентските изпити по история и биология за Софийския университет се провеждат днес.Първият започва в 9 ч., вторият - в 14.Изпитът по история на България е писмен и се състои от два компонента:1. Развиване на тема по даден исторически проблем и2. Тест.Времетраенето му е 4 астрономически часа. Изпитната програма е съставена въз основа на учебното съдържание по История на България за XI клас за задължителна подготовка в общообразователните училища. В нея са включени основни проблеми, които са обединени в тематични кръгове и се отнасят до развитието на българската държава и на българското общество във времето от края на VII до средата на XX в.Изпитната комисия формулира темите и вариантите на теста в деня на изпита, така че те да покриват цялото учебно съдържание, заложено в програмата. При започване на изпита се изтеглят две теми, като всеки кандидат-студент има право да избере и да пише по една от тях, както и един от тестовите варианти, който се раздава на кандидат-студентите. Тестът включва въпроси от отворен и затворен тип от областта на политическата, стопанската, църковната и културната история на България през Средновековието, Възраждането и Новото време.Основните цели на изпита са да провери историческите знания на кандидатите, предвидени в държавните образователни изисквания за първо равнище; да провери уменията им за създаване на аргументиран текст по определен проблем; да провери нивото на владеене на книжовния български език, доколкото това е условие за създаване на правилен текст.Изпитът по биология е писмен и е с времетраене 4 и половина астрономически часа. Състои се от два компонента:Компонент 1 се оценява с числова оценка по шестобална система. Тя се използва за балообразуваща за всички, кандидатстващи с биология в СУ.Компонент 2 е задължителен само за кандидатите за специалност „Медицина“ в Софийския университет.Компонент 1 (тестът) е задължителен за всички кандидати. Той се състои в 60 тестови задачи, включващи материал от VIII, IX и X клас с множествен избор с няколко алтернативи, но с един верен отговор, и структуриран отговор.Компонент 2 е развиване на тема от учебния материал от VIII, IX и X клас, изтеглена в деня на изпита. Тя е за кандидати за специалността „Медицина“. До убалообразуване и класиране за „Медицина“ се допускат само получилите резултат „Да“ на този компонент. При оценяването на писмените работи ще се имат предвид следните критерии: вярно, точно, логично и изчерпателно представяне на биологичния материал; начин на интерпретиране на учебното съдържание и възможности за анализиране и съпоставяне на съществени факти; изчерпателно излагане и аргументиране на знанията; владеене и правилна употреба на биологичните термини; обща биологична и езикова култура на кандидата.", "date": "2019.04.14", "title": "Изпити по история и биология в Софийския университет"}
