{"url": "https://offnews.bg/sviat/iuber-zapochva-da-predlaga-prevozi-s-helikopter-v-niu-jork-705143.html", "text": "Жителите на Ню Йорк вече могат да си поръчат хеликоптер на Юбер, който да ги отведе от Манхатън до летище Джон Кенеди за 8 минути, съобщават от компанията.На 9 юли Uber Copter ще предложи на клиентите си да вземат хеликоптер от града до летището. Така те спестяват около час и половина път. Юбер първоначално ще предлага услугата само в делничните дни.Полетите ще се извършват от вертолетна площадка в Манхатън.Услугата ще бъде достъпна за притежателите на платинени и диамантени карти от програмата за лоялни клиенти на Юбер.Пътуването в една посока, което включва пътуване с хеликоптер и такси до площадката, ще струва на пътника 200-225 долара.", "date": "2019.06.11", "title": "Юбер започва да предлага превози с хеликоптер в Ню Йорк"}
{"url": "https://offnews.bg/112/falshiv-signal-za-bomba-na-tcentralna-gara-v-sofia-705171.html", "text": "Към 18.30 часа днес на телeфон 112 е получено \"злоумишлено телефонно обаждане за района на Централна жп гара в София\", съобщиха от пресцентъра на МВР.По информация на БНТ става дума за фалшив сигнал за бомба.Веднага към мястото са насочени специализирани екипи, които са проверили района.Към 20:55 ч. от МВР съобщиха, че проверката на Централна гара е приключила.Работата на гарата продължава в нормален ритъм.", "date": "2019.06.11", "title": "Фалшив сигнал за бомба на Централна гара в София"}
{"url": "https://offnews.bg/analizi-i-komentari/gorbachov-za-chernobil-v-parvite-dni-ne-znaehme-che-katastrofata-e-o-705165.html", "text": "Онова, което се случи през нощта на 25-и срещу 26-и април 1986 г., не беше авария, а катастрофа от световен мащаб. Но в началото това не проумяваха жителите на Припят, нито на Могильов или Брянщина – районите, които най-силно пострадаха от Чернобил. Нито пък ръководителите на атомната централа и учените.В първите дни и членовете на Политбюро не разполагаха с пълна и достоверна информация, но трябваше да вземат решения. А на 1 май в Киев се състоя традиционно веселата манифестация, която този път се римуваше със страшната дума „радиация“. А в онези дни беше смъртно опасно дори за малко да излезеш от дома. В Чернобил и Припят по дворовете играеха деца – времето беше хубаво, пролетно.Никой от заразените територии не получи респиратори. Дори и членовете на правителствената комисия, пристигнали спешно в Чернобил и останали да нощуват там.После тръгнаха слуховете – за рижавата гора, за двуглави телета с по три очи и за някакви чудовища. А народът, както е известно, при непоправима трагедия гледа да понижи градуса й дори с шеги. Оттам идват и доста циничните анекдоти като „Знаете ли какъв е новият герб на Украйна? – Двуглав хохол!“ /хохол – иронично нарицателно за украинец, идващо от дългите перчеми на казаците, бел.ред./.Но Беларус пострада дори повече от Украйна – розата на ветровете прати облака до Брянск, Тула, даже до Швеция. Когато станаха ясни мащабите на катастрофата, държавният глава Михаил Горбачов категорично настояваше за прозрачна информация и определи случилото се като тежко изпитание за политиката на гласност. И независимо от съпротивата, той провеждаше тази политика, в това число и по отношение на Чернобил.На най-високо държавно равнище бяха заклеймени нехайството, ведомственият монополизъм и укриването на реалната информация за атомната централа. А после, на ниво народ, започнаха подвизите – на огнеборци, спасители, многобройни доброволци. Имаше и мародерства, и стъписващо лекомислие на жителите, които не искаха да напуснат заразените райони.Стана ли Чернобил горчив урок? И да, и не – твърде много са у нас тройкаджиите, пише Олег Хлебников в „Новая газета“. Той цитира президента Михаил Горбачов, който към 26 април 1986 г. е бил генерален секретар на КПСС. Ето какво разказва Горбачов за аварията в Чернобил:Всички наши опити през първия и дори втория ден да получим информация за мащабите на катастрофата останаха без успех. Аз съм убеден, че правителствената комисия и учените не криеха истината за случилото се. Те просто не знаеха. Че това е така, достатъчно убедително се потвърждава от факта, че членовете на комисия на високо равнище, посетили мястото на аварията, където се намира реакторът, останаха да нощуват в хотел до Чернобил. На вечеря им сервираха обикновена вода и храна. Бяха съвсем до катастрофата, но не използваха респиратори, както и всички, които живееха и работеха там.Изводът ми е, че ако местната администрация или учените знаеха за действителните размери на катастрофата, те никога не биха допуснали подобен риск за членовете на правителството и за всички, които се намираха там.Аварията в Чернобилската АЕЦ стана най-страшното свидетелство не само за амортизираната ни техника, но и за изчерпаните възможности на предишната система. Заедно с това, такава е иронията на историята – тя много тежко удари по започнатите от нас реформи, буквално изтласка страната от релсите. Сега ние знаем какви мащаби достигна трагедията, колко още е нужно да се направи за хората, изгубили здравето си, лишени от покрив.Това се случи през нощта на петък 25-и срещу събота 26-и април в 1, 25 ч., когато на работа оставаше само дежурната смяна и тези, които провеждаха експерименталното изпитание на турбогенератора за планираното спиране на реактора на 4-и блок. Информацията за аварията в АЕЦ постъпи в Москва сутринта на 26-и. Тя дойде по линия на министерството на машиностроенето, бе докладвана на Рижков /тогава председател на съвета на министрите на СССР/, а той я съобщи на мен. Същия ден събрах Политбюро.Информацията беше твърде обща, не даваше представа за реалните мащаби на опасността. Прие се решение незабавно да изпратим правителствена комисия на място начело със зам.-председателя на министерския съвет Борис Щербин. В комисията влязоха специалисти по атомни централи, медици, радиолози и още 26-и вечерта те бяха в Чернобил, там спешно пристигнаха учени от академиите на науки на СССР и Украйна.Информацията от комисията започна да постъпва на 27 април. Тя бе съпътствана от различни уговорки, носеше твърде предварителен и констативен характер, не съдържаше никакви изводи. Съобщаваше се за взрив, за гибелта на двама души, масова хоспитализация на хора, мерки за локализирането на пожара, спиране на останалите три блока. И за изхвърлени радиоактивни вещества по времето на взрива.На 28 април Рижков докладва на Политбюро първите резултати от работата на комисията. Вечерта беше дадено съобщение по телевизията, а на следващия ден и във вестниците. После информациите се публикуваха редовно. Решително отхвърлям обвинението, че съветското ръководство преднамерено е укривало цялата истина за Чернобил. Просто ние тогава още не я знаехме.Заради извънредния характер на аварията, едва на 29-и април сформирахме оперативна група начело с Рижков, която действаше денонощно. Протоколите и другите материали за работата й сега са публикувани. В първите дни ние съвсем интуитивно, защото все още нямаше пълна информация, усещахме, че проблемът приема драматичен характер и последствията ще са много тежки.Мащабът на бедствието ден след ден се изясняваше все по-отчетливо. Стана ясно какво трябва да се прави. На първо място беше да се гарантира сигурността на хората. За провеждането на медицинския контрол включихме буквално всичко, с което разполагахме. Беше разгърната мрежа за медицинска помощ, обхванала почти 1 милион души, в т.ч. над 200 000 деца. Правителствената комисия взе решение хората от Припят да бъдат изселени.Още при съставянето на първоначалната карта на радиационното замърсяване, а учените заключиха, че там е невъзможно да се живее, започна евакуацията на населението – отначало от 10-километровата зона, после от 30 км. Това се оказа неимоверно трудно – хората не искаха да напускат, наложи се да ги изселваме принудително. В първите дни на май преселихме около 135 000 души.Разрушеният блок на реактора се оказа най-сложният инженерен и научен проблем, имаше опасност да се срути и потъне в земята.Вземаха се мерки да не се допусне попадането на радиоактивни вещества през почвите в река Днепър. Бяха прехвърлени войски за химическа защита, техника, разгърнаха се дейности по дезактивацията. Членовете на правителствената комисия работеха без почивка, после минаха на седмични дежурства. Денонощно работеха научните институти в Москва, Ленинград /Санкт Петербург/, Киев, в други градове, решаваха десетки необичайни проблеми. В това беше включена практически цялата страна. В онези тревожни дни на 1986 се проявиха най-добрите качества на нашите хора – самоотверженост, човечност, висок морал. Много искаха да ги изпратим в Чернобил, предлагаха безкористна помощ.Ликвидирането на последствията от взрива струваше 14 млрд. рубли, после глътна още няколко милиарда. С организирани усилия успяхме да ограничим броя на пострадалите и да локализираме аварията. Към юли беше разработена концепцията за \"саркофага\", после в кратки срокове се въведе уникално защитно укритие за повредения реактор с постоянно функционираща система за контрол на състоянието му.Това е… трябва съвсем откровено да кажа: в първите дни нямаше ясно разбиране за това, че случилото се е катастрофа не само от национален, а от световен мащаб.Крайно негативна се оказа тази закритост и секретност на атомната енергетика, обременена с институционалност и монополизъм в науката. Своята роля изигра студената война, взаимните тайни между двата военни блока, в това число и в атомната енергетика. Почти нищо не беше известно за 151 случая на изтичане на радиация от атомните централи в света и за опита при ликвидиране на последствията от авариите. Академик Владимир Легасов казваше, че вероятността от ядрени аварии се смята за съвсем малка, цялата световна наука и техника не бяха много подготвени за това. Цареше самоуспокоение, дори лекомислие. Още помня твърденията на уважавани наши академици – едва ли не нищо страшно не се е случило, изпий една-две водки с мезе, ще се наспиш и после нищо ти няма…Чиновническият манталитет не само пречеше на работата. С него изтъняваше моралното начало, без което знанието заплашва да стане източник на смъртоносна опасност. Страхът да проявиш инициатива, страхът пред началството и стремежът да избягваш отговорностите изиграха крайно негативна роля. Механизмът на вземане на решения не издържа проверката.Моята позиция беше еднозначна. На заседанието на Политбюро на 3 юли казах: „В никакъв случай няма да се съгласим да крием истината нито при решаването на практически въпроси, нито при обясненията за обществото“. Чернобил стана сурова проверка и на гласността, демокрацията, прозрачността.Лично за мен Чернобилската авария е един от критичните моменти във времето на перестройката, но не само за този период, а и в живота. Наложи се да преживея и премисля много, и да си направя изводите за бъдещето. Може да се каже и така: моят живот се раздели на две части – до Чернобилската авария и след нея.Сега проблемът с осигуряването на енергийни ресурси е отново на първи план. Невъзобновяемите източници за добив на енергия са на границата на изчерпването. Науката все още не е дала кардинални решения за енергийния проблем. И отново се наблюдава бум в строителството на АЕЦ. Ако е ясно, че световната общност не може без атомната енергия, то съоръженията в централите трябва да се изграждат с всичкия опит, с който днес разполагаме. Това засяга и реакторите, и системите за управление, и системите за гаранции за сигурност, и на първо място – компетенциите на персонала в тези необходими, но твърде сложни и опасни обекти. Задължително е да се гарантира защитата на АЕЦ от възможните терористични атаки.", "date": "2019.06.11", "title": "Горбачов за Чернобил: В първите дни не знаехме, че катастрофата е от световен мащаб"}
{"url": "https://offnews.bg/ikonomika/golemi-verigi-iskat-zakonodatelni-promeni-za-pochasovo-zaplashtane-i-s-705154.html", "text": "Големи вериги магазини се обявиха за промени в трудовото законодателство.Billa, dm, Kaufland, Lidl, Mr. Bricolage и T Market настояват за отпадане на ограниченията за полагане на извънреден труд, въвеждане на възможност за почасово наемане на служители, възможност за сключване на срочни трудови договори.  Сред затрудненията, с които се сблъскват в тази сфера, те посочиха още административните трудности при дуалното обучение и тежкия процес на въвеждане на нови професии в страната. Според Кодекса на труда извънредният труд е допустим само по изключение. По официални данни на Евростат едва 0,6% от хората у нас работят над 49 часа седмично, което е много по-ниско от средните за ЕС 5,5%. От веригите обаче коментират, че това е нереалистично и по-скоро показва, че просто извънреден труд се полага нерегламентирано, което пък ощетява бюджета. Те предлагат това ограничение да отпадне напълно или да се променят ограниченията, като те да не могат да надвишават 30 часа дневен или 20 часа нощен труд през 1 календарен месец; 6 часа дневен или 4 часа нощен труд през 1 календарна седмица или 3 часа дневен или 2 часа нощен труд през 2 последователни работни дни.Големите вериги предлагат още да се направят промени, за да могат работодателите да наемат служители почасово, както това се случва в други страни от ЕС. Така хората могат легално да работят няколко работи, без да губят социални придобивки, защото сега те просто получават заплатите си \"на ръка\", което пък на свой ред ощетява и бюджета. Друго предложение е да стане възможно да се наемат служители на срочен трудов договор - по време на сезонни пикове, когато веригите се нуждаят от повече служители. Примери за такава необходимост са през летните месеци за магазини по морето, за времето на по-усилено пазаруване преди Коледа и Нова година. Шестте вериги, които са членове на Сдружението за модерна търговия, обявиха, че имат общо 16 700 служители, като само през миналата година са наели 1600 нови служители. Текучеството обаче е голямо и наред с откриването на нови обекти например има постоянна нужда от наемане на хора. В опит да се справят с тези проблеми веригите са започнали работа и с редица училища, за да се включат в подготовката на кадри. Оттам споделиха и част от ограниченията, с които се сблъскват, като множеството изисквания към работодателите, за да участват в дуално обучение, както и липса на регулация на заплатите и отпуските на учениците. Друга стъпка за привличането на повече служители е опита да се създаде нова професия - консултант козметични, парфюмерийни и биологични продукти и битова химия. Оказва се обаче, че тези опити продължават вече две години и до момента удрят на камък, като процедурата няколко пъти е връщана. Според експертите от веригите в трудовото законодателство има много текстове, които не отразяват настоящата ситуация и което налага да се направи цялостна промяна. Предложения за такива промени са изпратени писмено през Конфедерацията на работодателите в България до работната група, сформирана от социалното министерство, която разработва промени в трудовото законодателство. На въпрос дали се работи и заедно с Министерството на образованието и науката за разрешаването на пречките пред дуалното образование от Сдружението за модерна търговия обясниха, че са правили такива стъпки, но са малка организация, а системата е сложна и не са успели да постигнат напредък. ", "date": "2019.06.11", "title": "Големи вериги искат законодателни промени за почасово заплащане и сезонни договори"}
{"url": "https://offnews.bg/volejbol/sapernitci-treperete-tcetco-sokolov-se-vrashta-v-otbora-705153.html", "text": "Цветан Соколов, Теодор Тодоров, Владислав Иванов и Мартин Атанасов се присъединяват към националния отбор на България за предстоящия домакински турнир от Лигата на нациите във Варна, съобщават от федерацията по волейбол.От 14 до 16 юни в зала \"Конгресна\" на Двореца на културата и спорта в морската и волейболна столица на България \"лъвовете\" посрещат Австралия, Япония и Италия.Цветан Соколов пропусна цялото минало лято заради операция на коляното, а сега се завръща в представителния отбор, пределно мотивиран за успехи с националния тим след изключителния си сезон на клубно ниво. Преди месец Соколов спечели Шампионската лига с Кучине Лубе, след като детронира бъдещия си отбор и доминатор в лигата през последните 4 г.Зенит Казан, ставайки и най-резултатен във финала.Малко преди това Соколов стана и шампион на Италия, след като с клуба му записаха драматичен обрат и детронираха \"Перуджа\". Сега Соколов се завръща за мачовете от третата седмица във Волейболната лига на нациите, стартиращи в петък с битка срещу друг от претендентите за запазване на мястото си в турнира на най-добрите - Австралия, продължаващи в събота с двубоя с Япония и завършващи в неделя с битката срещу Италия. Селекционерът на България Силвано Пранди очерта приоритетите за годината още преди старта на сезона. \"Във Волейболната лига на нациите искаме да постигнем добри резултати и да придадем облик на отбора за най-голямата ни цел - олимпийската квалификация през август\", заяви Пранди. Той направи четири промени в групата, която пътува за първите две седмици от Лигата на нациите и турнирите в Мендоса (Аржентина) и Нингбо (Китай). Цветан Соколов, Теодор Тодоров, Владислав Иванов и Мартин Атанасов се включват на местата на Велизар Чернокожев, Валентин Братоев, Мартин Иванов и Николай Колев.", "date": "2019.06.11", "title": "Съперници, треперете! Цецо Соколов се връща в отбора"}
{"url": "https://offnews.bg/futbol/provalat-na-natcionalite-ni-obiasnen-ot-prostata-matematika-705169.html", "text": "Още преди 7-8 години, когато завършихме на последно място в групата ни в квалификациите за Евро 2012 осъзнавах, че националният ни отбор все още е значително по-добър от реалното ниво на футбола в България. Тогава все още играеха Мартин Петров и Стилиян Петров, имахме младите Ивелин Попов и Иван Иванов, а дори и превърнатия в абсолютно меме Валери Божинов тогава беше в Парма и Спортинг Лисабон. Какво е положението в момента?Един от най-добрите и безпристрастни начини да разберем е като видим цената на играчите ни. За щастие съществува сайта www.transfermarkt.com, така че за нас остава само да сравним данните. Да започнем с нашите. В момента стойността на България е 20 милиона евро. Вероятно това е най-ниската стойност на селекцията ни откакто съществува този сайт и въобще след 89-та година (не като абсолютна стойност, а като съотношение с другите държави). Попов и Кирил Десподов са най-скъпи – 3 милиона евро, следвани от Антон Недялков и Тодор Неделев. Почти всичко останало е около и под милиона.Да видим комшиите ни. Гърция и Турция няма какво да ги споменавам, но все пак – гърците са 143 милиона, а турците 199 милиона. Сърбия е на светлинни години със своите 340 милиона, като са по-скъпи дори от хърватите – 290 милиона. Румънците са с приличните 79.Сблъсъкът с реалността е още по-жесток при по-малките държави, които сме свикнали да приемаме като значително по-слаби от нас – албанците струват 47 милиона, черногорците 70 милиона, Босна – 139 милиона, а Словения - 152.Надеждите да сме по-добре от поне една държава на Балканите остават при братята македонци и косоварите. Снощният ни ужас Косово струва 57 милиона (само Рашица е 20), а изненадата поне за мен идва от Македония – 56 милиона. Пропуснал съм, че македонците си имат две обещаващи момчета – единият на 23, твърд титуляр в Леванте, а другият на 19 и въпреки това с доста мачове за Фенербахче. Към момента сме ужасно далеч от това да имаме титуляр в отбор от топ 4 първенствата или пък в турски гранд.И за да не продължавам с агонизиращото изреждане кой е пред нас в Европа ще дам обратното – кой е зад нас. От всички държави това са само Беларус (и те 19 милиона), Молдова, Грузия, Азербайджан, прибалтийските, Кипър и футболните джуджета – Сан Марино, Гибралтар, Лихтенщайн и тн. Това е, други просто няма. Държави като Армения, Финландия, Словакия, Казахстан и др., които сме свикнали да смятаме за по-слаби са далеч пред нас.Всички тези цифри не значат, че трябва да приемаме за нормално да падаме от Косово. Напротив – косоварите въобще не са толкова силен отбор, просто като всички останали държави в Европа имат момчета, които играят в прилични западноевропейски отбори и не издъхват след два мача седмично.Някой, който е по-запознат може да каже дали след 89-та сме имали толкова много национални, играещи в България. И за жалост резултатът от това е налице. Казвам за жалост, защото ми е много приятно националният ни отбор да е съставен от играчи на Етър, Дунав, Ботев, Славия, ЦСКА и Левски. Годината обаче не е 92-ра, когато българското първенство още е било конкурентоспособно. Днес реалността е коренно различна и е пряко свързана и с постоянното ми мрънкане за състоянието на стадионите ни.И за финал - безценни кадри как Боби Михайлов финтира журналистите снощи и си тръгна от стадиона без да го занимават с глупости: ", "date": "2019.06.11", "title": "Провалът на националите ни обяснен от простата математика"}
{"url": "https://offnews.bg/politika/ot-bsp-sofia-podkrepiat-protestirashtite-grazhdani-ot-druzhba-705155.html", "text": "Пореден протест на граждани от „Дружба – 1“ ще се проведе днес от 18 часа. Вчера десетки жители на столичния квартал се събраха на спонтанен протест до бл. 121, при езерото, защото забелязали, че се подготвя поставянето на ограда в зелената площ.Те категорично се обявиха против готвения строеж на 5-етажен блок. Подобен опит имаше преди две години на същото място, но тогава бе осуетен от протестиращите. Теренът е частен и се намира в непосредствена близост до езерото в „Дружба“.Общинският съветник от БСП Борис Цветков, който също се включи в акцията, заяви, че досега собственикът на имота е извършил няколко нарушения. Първото е, че е поставил тежка ограда с циментови колове и мрежа с височина два метра. По закон всеки собственик може да огради терена си, без специално разрешение, само с ажурна ограда. Освен това инвеститорът е започнал да реже части от дърво, което се намира в близост до терена. За това нарушение му е съставен акт. Санкцията е между 1000 и 5000 лева.Цветков припомни, че вече е внасял в общината предложения за отчуждаване на терена, заедно с два подобни спорни имота около езерото в \"Дружба\", но те са останали без реакция.За днешния протест гражданите от „Дружба – 1“ са поканили институциите в лицето на районния кмет и националния омбудсман.", "date": "2019.06.11", "title": "От БСП–София подкрепят протестиращите граждани от „Дружба“"}
{"url": "https://offnews.bg/sviat/svetat-arestat-na-razsledvashtia-zhurnalist-v-moskva-zaplashva-vsichk-705160.html", "text": "На 6 юни в Москва бе задържан разследващият журналист Иван Голунов от интернет-изданието „Медуза“, заподозрян в наркоразпространение. Два дни по-късно съдът го прати под домашен арест, въпреки искането на прокуратурата да бъде оставен в следствения изолатор.Иван Голунов смята, че арестът му е заради разследването за връзките на погребалния бизнес със силовите структури, поради което е бил заплашван неведнъж. Ето какво пишат чуждестранните медии за най-гръмкото събитие от миналата седмица:The Washington Post, САЩНеобичайното решение на твърдо контролираната съдебна система в Русия да прати Голунов под домашен арест, а не в следствения изолатор, както настояваше прокуратурата, илюстрира прикритото напрежение в историята, която бързо се превърна в едно от най-широко осветените дела за свободата на словото за много години. Но арестът на Голунов в центъра на Москва и заплахата от най-суровата присъда сякаш известиха, че настъплението срещу свободата на пресата в Русия е преминало на друго ниво.Дори някои водещи прокремълски журналисти внимателно изразиха подкрепа за арестувания журналист. Това даде сигнал, че делото срещу Голунов може да засили напрежението и вътре в управленския елит на Русия. Държавната телевизия подробно информираше за делото, като показваше и протестните акции, организирани от поддръжниците на Голунов.The Independent, ЛондонРешението Иван Голунов да бъде изпратен под домашен арест е крайно нетипично за системата, която рядко дава назад. Вероятно за това допринесоха масовите протести, провокирани от задържането на журналиста в петък. А съботното постановление далеч не е последната дума по това дело. Представители на полицията и държавните тв канали вече започнаха да защитават прокуратурата. А за това, че около това дело се разгоря задкулисна борба в правителството, свидетелства необяснимото закъснение на изслушването в съда в Москва.The Sunday Times, ЛондонСкандалът около ареста на Голунов засенчи появата на президента Путин на тридневния международен икономически форум в Петербург. Путин не коментира обвиненията срещу журналиста. Още повече – вицепрезидентът Антон Кобяков разкритикува публикуваните от полицията фалшиви снимки /8 от 9-те снимки в сайта на Главното управление на МВР се оказаха фейк, ведомството си призна, бел.ред./. Кобяков заяви, че всеки, който бъде уличен в измама и фалшифициране на факти, ще бъде наказан.Busines Insider, САЩСъс задържането на водещия разследващ журналист руското правителство отправи открито предупреждение към независимите медии. 36-годишният Иван Голунов беше арестуван в Москва и задържан за два дни. Когато той за пръв път се появи навън след задържането, по тялото му имаше синини, порязвания и други признаци за това, че е бил изтезаван.Голунов беше обвинен за търговия с наркотици. Но тези обвинения, според него, са изфабрикувани. Може би всичко това трябваше да демонстрира нещо пред други журналисти в положението на Голунов. Но те ясно и твърдо отговориха: ние не чуваме.Neue Zuercher Zeitung, ШвейцарияВ късната съботна вечер радостни викове се носят от тълпата, сякаш нейният футболен отбор е победил или партията й е спечелила изборите. Но става дума за нещо много по-сериозно – за човешкия живот. Ликуването беше гласът на облекчението и той е с много горчив вкус. Московският районен съд постанови, че Иван Голунов, един от водещите журналисти, занимаващи се с разследвания в Русия, няма да бъде пратен в следствения изолатор, а ще бъде „само“ под домашен арест – за два месеца.Не само колеги на Голунов писаха през нощта в социалните мрежи, че ако такова решение предизвиква радост, то това говори нещо за обществото. Делото срещу Голунов предизвика масово негодувание и ужас и заради това, че то е важно за обществото като цяло. Това решение на съда е рядък случай, когато руски съдия поставя исканията и мотивите на обвиняемия над мнението на правоохранителните органи.Това не променя убеждението на всички, които коментираха делото – че твърде сериозното обвинение срещу Иван Голунов е лишено от всякакви основания. Според тях това е поръчково дело, което не е рядкост в Русия, поръчано от някого от онези кръгове, когото журналистът силно е настъпил с разследванията си.Делото срещу Голунов вади на светло все повече свиващите се възможности пред независимите медии в Русия и похватите на властите, на които те се противопоставят. Това създава прецедент, който демонстрира, че част от държавните власти не се гнусят безцеремонно да фабрикуват обвинения, за да заплашат целия бранш. Затова всички вестници, радиостанции и интернет-портали, успели да запазят някаква независимост и критичен дух, отделят голямо внимание на съдбата на своя колега.Но тяхното послание надхвърля тези рамки. Те искат да покажат, че делото на Голунов засяга всички в Русия. То прави очевидно това доколко гражданите са под властта на корумпирания правоохранителен и съдебен апарат. За всички, които се радваха за домашния арест на Голунов, е ясно, че същинската борба срещу това този съмнителен процес да се увенчае с успех за неговите инициатори, точно сега започва. Иван Голунов все още е далеч от истинската си свобода и заинтересованата общественост е длъжна да продължи да се бори за него.Руската агенция Интерфакс съобщава, че кметската управа в Москва внася жалба в прокуратурата срещу планираното за 12 юни протестно шествие в защита на Голунов. „Ние ще се обърнем към прокуратурата. Инициаторите на протеста, планиран за утре, не дойдоха да обсъдим безопасността на гражданите. Предлагат ни да коментираме това в пряк ефир, а така не може“, казва вице-кметът Александър Горбенко.По-рано говорителят на президента Дмитрий Песков заяви в Кремъл, че шествието в подкрепа на Голунов ще развали празничната атмосфера на 12 юни – Деня на Русия.Факт е и първото уволнение на журналист, изразил подкрепата си за Голунов, съобщава Медуза – анулиран е договорът на Олег Дилимбетов с петербургското издание „Невские новости“, свързвано с бизнесмена Евгений Пригожин. В коментар за медията той е определил домашния арест на Голунов като подозрителен, а наказателното му преследване – като последователна лоша история, а освен това е подписал и петицията в подкрепа на колегата.", "date": "2019.06.11", "title": "Светът: Арестът на разследващия журналист в Москва заплашва всички в Русия"}
{"url": "https://offnews.bg/politika/zdravniat-ministar-obvini-manolova-che-sazdava-haos-v-zdravnata-siste-705166.html", "text": "Здравният министър Кирил Ананиев обвини омбудсмана Мая Манолова, че създава хаос в здравната система. Ананиев се обърна към Манолова през медиите, а повод за изявлението му стана нейно изказване на протеста на медицинските сестри в Стара Загора. Манолова обяви, че здравната система е \"добре организиран хаос, от който парите изтичат\". По думите ѝ нито едно от обещанията към протестиращите медицински сестри не е изпълнено. \"Обещаха, че от 1 юни стартовата заплата за медицински специалист ще бъде 950 лв. Реално увеличенията, които се случиха са в рамките на 20, 50 или най-много 80 лв.\", подчерта Манолова. Тя каза още, че според обещанието на Ананиев е трябвало до 20 април да има нови проекти на закони за съсловните организации, а до 10 май - нова методика за определяне на заплатите на медицинските сестри, но това така и не се е случило. \"Не приемам спекулациите Ви относно възнагражденията на медицинските специалисти и обвиненията, че „парите изтичат\". Предполагам, че става въпрос за отпуснатите от Министерския съвет допълнителни средства по бюджета на МЗ, както и за 50-те млн. лв. – разблокирани средства от резерва на НЗОК за увеличение на клинични пътеки, чиито цени години наред не са променяни\", обърна се Ананиев към Манолова.\"В тази връзка обръщам внимание на нещо, което, отново предполагам, отлично знаете, а именно – че болниците са търговски дружества и аз, като министър, няма как, колкото и да искам, да вдигам заплатите на персонала в лечебните заведения. Това, което мога да направя, е да защитя допълнителен ресурс за извършена медицинска дейност. Убеден, че българските професионалисти по здравни грижи и българските лекари заслужават достойни възнаграждения, го направих. Към момента лечебните заведения са получили единствено 30 млн. лв. - средствата, които Министерският съвет отпусна на 20 февруари – предназначени основно за общински и областни болници\", посочи той и допълни, че отпуснатите от Министерския съвет пари на 10 април, както и средствата за увеличение на клиничните пътеки ще достигнат до медицинските специалисти с юнските и юлските заплати.\"Този ресурс приоритетно ще отиде за възнаграждения за персонала на база извършена дейност, какъвто ангажимент действително съм поел. Обещах методика. Тя е готова. Представих я пред социалните партньори в Отрасловия съвет по здравеопазване. В момента постъпват техните предложения и се надявам в кратки срокове да бъде финализирана\", казва още Кирил Ананиев.Той отхвърли твърдението ѝ, че е обещал до 20 април да има нови проекти на закони за съсловните организации. Обещах единствено да проведа разговори с партиите от управляващото мнозинство по темата и го направих. Оттук насетне в техни ръце е законодателната инициатива, категоричен е той.", "date": "2019.06.11", "title": "Здравният министър обвини Манолова, че създава хаос в здравната система"}
{"url": "https://offnews.bg/kultura/samoa-zabrani-filma-za-eltan-dzhon-roketmen-705162.html", "text": "Самоа забрани биографичния филм за Елтън Джон „Рокетмен“ заради гей секс сцени.В Самоа хомосексуализмът е незаконен и се наказва с до седем години затвор. Главният орган за цензуриране в страната е казал на местна медия, че филмът не съвпада с културните и християнски вярвания на хората.Забраната идва след като Русия цензурира всички хомосексуални сцени във филма.Филмът разказва историята за издигането на музиканта в звезда и включва много секс сцени с мъже. Включени са снимки на Елтън Джон, неговия съпруг и децата им.Кино „Аполо“ в столицата на Самоа - Апия написаха на своята страница във Фейсбук: \"За съжаление, поради цензуриране, трябваше да отменим \"Рокетмен\".Според цензуриращите филмът \"не е добър за публично гледане и нарушава законите срещу еднополовите бракове\".“Филми, които включват много сексуални сцени, сексуално насилие, популяризиране на наркотици или обида към религията, са предмет на забрана“, казват от ABC.Около 97% от населението на Самоа е християнско. Не за пръв път страната забранява филм за \"културни и християнски вярвания\".", "date": "2019.06.11", "title": "Самоа забрани филма за Елтън Джон \"Рокетмен\""}
{"url": "https://offnews.bg/izvan-terena/belgijski-igrachi-nahluziha-shotlandski-polichki-i-naduha-gajdite-vid-705157.html", "text": "Нападателят на Челси и белгийския национален отбор по футбол Миши Батшуай се сблъска с шотландската култура преди квалификационната среща за Евро 2020 от Група I между \"червените дяволи\" и британците тази вечер.Футболистът се опита да свири на емблематичната за островитяните гайда. Освен това, на Батшуай му се наложи да облече и традиционната шотландска поличка.Компания му правеше съотборникът му в състава на Белгия - Торган Азар. Под зоркото око на инструкторите, играчите стриктно спазваха указанията, които в общи линии гласяха: \"Духай силно\".Двамата видимо даваха всичко от себе си, но опитът им да свирят на гайда бе неуспешен. Все пак трябва да се отбележи, че Батшуай в крайна сметка успя да изкара звук от традиционния шотландски инструмент. Белгия и Шотландия ще се изправят един срещу друг тази вечер от 21:45 часа българско време. \"Червените дяволи\" са лидери в групата с девет точки от три мача. Британците пък имат 6 пункта от две срещи.", "date": "2019.06.11", "title": "Белгийски играчи нахлузиха шотландски полички и надуха гайдите (видео)"}
{"url": "https://offnews.bg/sviat/bezpretcedentno-ruskiat-razsledvasht-zhurnalist-e-na-svoboda-705167.html", "text": "Наказателното дело срещу разследващия журналист Иван Голунов е прекратено заради липса на доказателства за извършено престъпление, съобщава изданието „Медуза“, на което той е кореспондент от Москва.Полицаите, които го задържаха на 6 юни, са уволнени от работа. Арестът на Голунов стана известен на 7 юни сутринта, а от този момент нататък в Москва и в други градове в Русия, както и в чужбина, се провеждаха масови протестни акции с искане журналистът да бъде освободен.Пред сградата на следствието при Главното управление на МВР в момента се събират хора в очакване Голунов да бъде доведен, съобщи в Телеграм един от адвокатите му Сергей Бадамшин. „Много е хубаво, че съвместните усилия на всички, които подкрепяха Иван, доведоха до това МВР да признае наличие на системен проблем и да започне да предприема конкретни действия за отстраняването му. Благодаря на всички за оказаната подкрепа. Това е ВАША победа“, написа защитникът.Ръководителят на МВР в Русия Владимир Колоколцев ще настоява пред президента Путин началникът на управлението за борба с наркотиците при Главното управление в Москва Юрий Девяткин и началникът на управлението по вътрешните работи на западния административен окръг на столицата Андрей Пучков да бъдат уволнени.„Делото срещу Иван Голунов е прекратено. Това е резултат от безпрецедентната международна кампания на журналистическата и гражданската солидарност. Ние всички заедно направихме невероятното: прекратихме наказателно преследване срещу невинен човек. Благодаря! Радваме се, че властта чу обществото. Така и трябва да бъде, когато се случва несправедливост“. Това написаха в „Медуза“ основателката на изданието Галина Тимченко, сегашният главен редактор Иван Колпаков и други колеги на вече свободния журналист.", "date": "2019.06.11", "title": "Безпрецедентно: руският разследващ журналист е на свобода"}
{"url": "https://offnews.bg/medii/10-medii-se-obediniha-sreshtu-razkrivaneto-na-imeto-na-uchenika-zadar-705159.html", "text": "10 пловдивски медии се обединиха против разкриването на самоличността на ученика, задържан за подготвян терористичен акт. Те изпратиха декларация до Съвета за електронни медии, Държаната агенция за закрила на детето, Националния съвет за журналистическа етика и Специализираната прокуратура, след като медии са разкрили самоличността на 16-годишния младеж. Декларацията е подкрепена от  БНТ-Пловдив, Радио Пловдив, БТА-Пловдив, Пловдив24, Марица, 24 часа Пловдив, Уча в Пловдив, Трафик нюз, Под тепето и Политика в Пловдив.\"Считаме, че с публикувани снимки, информация и пряко включване в извънредна емисия „Новини” от двора на училището от 10 юни 2019 година, свързана с лични данни на семейството и самия разследван ученик, е пряко нарушен Законът за закрила на детето, съгласно който децата могат да участват в медийни публикации, само ако не се разгласяват сведения и данни без тяхното и съгласието на родителите. В случая не е спазено условието да се вземе мнението на семейството и ученика как да се появят в медийната публикация (чл.11 А ЗЗДет.). Публикации, които назоваваха името на училището и ученика, имаше и в други онлайн медии\", обявиха те.Медиите настояха за проверка по случая. \"Нашите тревоги и въпроси имат основания в Етичния кодекс на българските медии – изразител на професионалните роли на журналиста. От медиите се изисква „да уважават и да защитават личния живот на хората от неразумни разкрития. Журналистите са длъжни да уважават правото на всеки човек на личен живот, здравен, семеен и социален статус, неприкосновеност на дома и личната кореспонденция”, написаха пловдивските медии.Асоциацията на европейските журналисти-България подкрепи пловдивските медии и обяви, че ще сезира всички възможни институции по въпроса. От съобщението на АЕЖ става ясно, че медията, разкрила самоличността на ученика, е агенция ПИК. \"Ученикът от Пловдив, за когото беше съобщено, че се е радикализирал, на първо място е жертва на опасна терористична мрежа, за която се твърди, че го е вербувала. Той не е бил защитен от държавата, а по-сериозни последствия са предотвратени единствено благодарение на навременната намеса на семейството му. За благодарност, че е изпълнило дълга си към обществото, това семейство е подложено на безпрецедентен тормоз от псевдомедия и нейните псевдожурналисти\", коментира АЕЖ.\"Пристъпвайки всички законови правила и норми на етичната журналистика, агенция ПИК, разкри самоличността на ученика, мястото където учи, подробности за семейството му. Репортер на агенцията разпита съученици на момчето, без да е поискал и получил съгласието на възрастните, които отговарят за тях. Агенцията извърши това с пълното съзнание, че пристъпва правилата и законите\", допълват от АЕЖ.Оттам подчертават, че това не би било възможно без съдействието на служители в държавни институции, които трябва да бъдат разкрити и да понесат отговорност. Заради това АЕЖ-България внася сигнал до Инспектората към Висшия съдебен съвет, Министъра на вътрешните работи, председателя на ДАНС с настояване да разследват изтичането на информация, известна единствено на служители на съдебната власт, МВР и/или ДАНС. \"АЕЖ ще попита по реда на Закона за достъп до обществена информация чия е била идеята за оповестяването на случая на пресконференция в Пловдив. Важно е обществото да научи тази информация, за да си направи изводите дали разгласяването на случая не е евтин пиар ход на някоя от институциите, който освен до сериозни последици за личността на ученика и семейството му, води и до компрометиране на борбата с тероризма и националната сигурност на България. В резултат на разгласяването на случая цялото внимание е насочено към едно дете, докато на хората, които са го вербували, е позволено да прикрият следите си и да се спасят от преследване. А и да вземат по-сериозни мерки при други подобни случаи. Осветено е най-ниското звено по веригата, а това със сигурност не е ефективна борба с терористична мрежа\".АЕЖ настоява още на агенция ПИК да бъде наложена санкция от Държавната агенция за закрила на детето.  Отговорност за действията на ПИК може да бъде потърсена и от Агенцията за защита на личните данни. Незаконното разкриване на самоличността на детето категорично не е от обществен интерес и в този смисъл не бива да се третира като журналистическа дейност, допълва Асоциацията.АЕЖ благодари на пловдивските медии, които излязоха с протестна декларация по случая. \"Псевдожурналистиката не бива да саботира усилията на професионалистите и е крайно жалко, че заради подобни безскрупулни злоупотреби страда образът на цялата професия\", коментира Асоциацията. Междувременно от Държавната агенция за закрила на детето обявиха, че са се самосезирали по случая. Незабавно са уведомени Дирекция „Социално подпомагане” – Пловдив и ОД на МВР – Пловдив, за да се окаже подкрепа на непълнолетния и неговото семейство, без да се възпрепятства провеждането на досъдебното производство. Изпратено е писмо и до специализираните служби за борба с тероризма и радикализацията с искане да бъдат дадени насоки за реакция в подобна ситуация с оглед гарантиране правата и интересите на детето и оказване на необходимата подкрепа на семейството, в т.ч. при наличие на други деца в семейството, също така и за целенасочени превантивни действия по отношение на всички деца, с оглед избягване на други подобни случаи.\"Апелираме да се подхожда с повишено внимание към отразяване на истории, свързани с деца, предвид тяхната незрялост и уязвимост, стриктно да се съблюдават посочените нормативни разпоредби, с оглед спазване на правата и защита на интересите на децата\", подчертават от ДАЗД.", "date": "2019.06.11", "title": "10 медии се обединиха срещу разкриването на името на ученика, задържан за готвен атентат"}
{"url": "https://offnews.bg/politika/i-bsp-kazanlak-brani-ninova-nuzhdaem-se-ot-tvardata-%d1%9d-raka-705163.html", "text": "БСП-Казанлък възложи на своите делегати на 49-ия Конгрес да гласуват вот на доверие на лидера Корнелия Нинова на заседанието в неделя, съобщават от низовата организация на Столетницата.Днес подобни, напълно спонтанни изявления, дойдоха от още два града, останали верни на лидера на лявата партия - Стара Загора и Пазарджик.Заявката за лоялност към соцлидерката дойде от председателя на казанлъшката организация Румяна Друмева, която дори организира пресконференция.Тя съобщи решението на Общинския съвет, с които социалистите изразяват пълното си доверие и подкрепа към председателя на БСП Корнелия Нинова.Те дадоха положителна оценка за усилията, положени в организационната, политическата и медийната дейност в предизборната кампания, в резултат на което БСП в община Казанлък бележи 6% ръст в резултатите спрямо 2014г.Друмева благодари на всички членове на СИК от квотата на БСП, на представителите на „БСП за България\" и на застъпниците, \"които се явяват гръбнака и стожерите на законосъобразната дейност в изборния процес\", съобщават социалистите от Казанлък.", "date": "2019.06.11", "title": "И БСП-Казанлък брани Нинова: Нуждаем се от твърдата ѝ ръка"}
{"url": "https://offnews.bg/bojni/tciganskia-kral-dzhoshua-triabva-da-se-pensionira-ako-zagubi-revansh-705139.html", "text": "Бившият световен шампион в тежката категория на професионалния бокс Тайсън Фюри посъветва колегата си Антъни Джошуа да се оттегли, ако не успее да победи Анди Руис младши в реванша.На 1 юни мексиканецът шокира света, след като свали от трона британеца, печелейки с технически нокаут в седмия рунд на голяма гала вечер в митичната зала \"Медисън Скуеър Гардън\" в Ню Йорк.\"Джошуа трябва да постигне няколко победи, за да убеди обществеността, че отново е боец. Върни се в училище, научи си урока. Посети ментален треньор, и това е всичко. Опитай се да се върнеш. Ако Джошуа не успее да се върне, ако той не успее да победи Руис младши, няма да направи нищо срещу Тайсън Фюри, Дионтей Уайлдър или някой друг свестен боксьор от тежка категория.Ако Джошуа не може да надвие Анди в реванша, тогава той е свършил, край с бокса, чао, лека нощ. Ако той не успее да победи Руис в реванша, тогава чисто и просто трябва да се пенсионира. Забрави за бокса. Откажи се. Той се справи добре, спечели малко пари, няколко титли и т.н. Браво.Ако не успея да победя Том Шварц, тогава и аз ще се пенсионирам. Така че двама нещастника по-малко в бокса, нали? Защото няма да има никакъв смисъл да продължавам кариерата си. Така виждам нещата. Ако загубя от Руис, ще се пенсионирам. И ако загубя за Том Шварц, също ще се пенсионирам. Е, първо ще проведем реванш и ако отново загубя, ще се пенсионирам на 100%\", каза Фюри.", "date": "2019.06.11", "title": "Циганския крал: Джошуа трябва да се пенсионира, ако загуби реванша срещу Руис"}
{"url": "https://offnews.bg/zvezdi/kritikuvaha-kajli-dzhenar-zaradi-parti-s-tema-istoriata-na-prisluzhn-705141.html", "text": "Когато Кайли Дженър публикува нов пост в социалните мрежи, тя получава хиляди лайкове и реакции, повечето от които комплименти и възхищения. Този път обаче не се получи.Абсолютната Инстаграм звезда беше критикувана, след като пусна снимки от парти с тема \"Историята на прислужницата\" (Handmaid's Tale). Сериалът, създаден по романа на Мартарет Атууд, проследява жена, принудена да живее като заложница в дистопично общество в близкото бъдеще. В тоталитарния Гилеад властват изкривени традиционни ценности, а правата на жените не съществуват. Тъй като раждаемостта намалява, тези слугини са принудени да имат деца за богатите и силните.Дженър бе организирала партито за своята приятелка Анастасия Караниколау.Кайли публикува видеа и снимки от вечерта, като гостите са облечени в червени роби и бели шапки, каквито носят прислужниците в сериала. Във видео звездата приветства своите приятелки, казвайки: „Похвалете се дами. Добре дошли. Знаете, че „Историята на прислужницата” е любимото ми шоу. Добре дошли в Гилеад”.Много от последователите на Кайли обаче не одобриха темата за партито. Коментирайки темата, един потребител от Инстаграм пише: \"Това е погрешно на толкова много нива. Дяволски глупаво е да се празнува на гърба на робството на жените и това само показва колко невежи са Кайли и нейните приятелки. Те очевидно не разбират темата на книгата или телевизионния сериал ... постъпката им е срамна\". Друг потребител в Туитър коментира, че не е никак забавно да се облечеш като жена, която е изнасилвана и няма човешки права.Някои потребители припомниха неотдавнашната промяна на законодателство за абортите в редица американски щати, като обявиха, че Кайли и нейните „привилегировани“ приятели изобщо не знаят какво правят.Алабама е последният щат, който прие забраната на абортите, дори и в случаите на изнасилване и кръвосмешение. Шестнадесет други щата се опитват да наложат нови ограничения върху абортите.По време на неотдавнашните протести срещу законите някои жени се обличаха именно в костюми на прислужници като тези в сериала.Снимка: P. Bernstein/ReutersВъпреки това имаше известна подкрепа за Кайли Дженър и нейните приятели. Феновете на звездата от социалните мрежи твърдят, че обидените хора са твърде чувствителни.\"Всички трябва да сте много комплексирани, ако мразите едно момиче, което просто се опитва да се забавлява с приятелите си\", коментира потребител на Инстаграм.", "date": "2019.06.11", "title": "Критикуваха Кайли Дженър заради парти с тема ''Историята на прислужницата''"}
{"url": "https://offnews.bg/medii/katci-vaptcarov-otpadna-ot-konkursa-za-shef-na-bnt-705140.html", "text": "Къци Вапцаров отпада от конкурса за генерален директор на БНТ. Днес Съветът за електронни медии взе решение, че той не отговаря на условията за участие в конкурса. В надпреварата за генерален директор на обществената телевизия ще участват седем кандидати - Емил Кошлуков, Сашо Диков, Стоил Рошкев, Сашо Йовков, Никола Тодоров, Явор Симов и Радостлав Главчев.СЕМ ще избере генерален директор на БНТ на 5 юли.", "date": "2019.06.11", "title": "Къци Вапцаров отпадна от конкурса за шеф на БНТ"}
{"url": "https://offnews.bg/kultura/brajan-adams-idva-v-plovdiv-prez-noemvri-705090.html", "text": "Канадският изпълнител Брайън Адамс идва в Пловдив. На 14 ноември той ще изнесе концерт в Многофункционална зала \"Колодрума\", обявиха организаторите от \"София мюзик ентърпрайсис\".Шоуто му е част от световното турне Shine A Light, с което Адамс представя четиринадесетия си студиен албум със същото заглавие, който излезе през март тази година и оглави националната канадска класация.Заглавното парче е записано съвместно с Ед Шийрън и има стотици хиляди гледания в Youtube.Българската публика ще може да чуе на живо някои от най-големите му хитове като Run To You, Everything I Do (I Do It For You) и Please Forgive Me.", "date": "2019.06.11", "title": "Брайън Адамс идва в Пловдив през ноември"}
{"url": "https://offnews.bg/kultura/magiata-na-iztoka-v-sofia-705146.html", "text": "На 15.06 Борисовата градина в София ще се превърне в една истинска „Магия на Изтока”. Фестивалът на азиатската култура ще покаже митични същества, зрелищни танци и пищни костюми от цяла Азия.Фестът е организиран от посолството на Индонезия в България, в партньорство с още 15 дипломатически мисии от Азия у нас. По традиция той се обявява в подкрепа на благородна кауза в партньорство с фондация “За нашите деца”.Билети за благотворителната томбола ще се продават на цената от 5 лв., а събраните средствата от събитието фондация „За нашите деца“ ще инвестира в подкрепа на уязвими семейства в риск от раздяла и ще спаси от изоставяне поне 15 деца в ранна възраст.Събитието ще бъде празник на азиатската култура, а София ще се препълни с майстори на танца, музиката, театъра и бойните изкуства. Всички те пристигат от различни кътчета на Азия за дълга над 10 часа програма.Посетителите ще могат да видят древния индийски „танц с очи” Катакали, с който ще бъде открит фестивалът. Ще бъде изпълнено нажежаващо изпълнение, разказващо митични притчи и религиозни епоси, единствено чрез мимики, жестове и израза на лицето и тялото, декорирано с пищни орнаменти и костюм. Твърди се, че един “майстор Катакали” се подготвя десетки години преди първото си излизане на сцена, а самото приготовление в костюм и грим отнема повече от четири часа.Ще може още да бъде видян митът за Баронг-Рангда или вечната борба между доброто и злото, който ще бъде представен на сцена от артисти от Индонезия и България, „Китайски дракон“ също ще предхожда гостите на фестивала, въвеждайки ги в екзотиката на азиатския континент.В Борисовата градина ще могат да се видят още традиционна мога от Виетнам, „Танц с ветрила”, „Танц с шапки” и „Ангелски танц”. Република Корея предлага програма за феновете на нашумелия корейски музикален стил к-поп със събиращите многобройна публика танцови състави „Cypher” и „Toxic”. Корейска фолклорна трупа ще ни потопи в традициите на страната, свързани с ритуалите за плодородие и благодат.Всяко посолство ще има свой щанд, на който ще се предлагат сувенири, произведения на изкуството, бижута, ръчно правени предмети, храни и напитки.", "date": "2019.06.11", "title": "Магията на Изтока в София"}
{"url": "https://offnews.bg/obshtestvo/skasa-se-iazovirna-stena-kraj-velikotarnovskoto-selo-nova-varbovka-705126.html", "text": "Скъсала се е част от стена на язовир Балиново край село Нова Върбовка в община Стражица, област Велико Търново. Преливането на язовира е започнало тази нощ. Риск за населението на селото няма, защото то се намира над водоема.Ген. Кирил Войнов, зам.-председател на Държавната агенция за метрологичен и технически надзор, който е на мястото на инцидента, съобщи, че е получил информация за преливането на язовира към 1 ч през нощта. Като причина той посочи обилните дъждове от последните дни, съобщи БНТ.  Друг язовир в същия район - „Чешме дере“, е прелял и наводнил няколко къщи и училището в съседното на Нова Върбовка село Камен. Двата язовира са каскадни.Ситуацията с двата язовира към момента е овладяна, съобщи областният управител на Велико Търново проф. д-р Любомира Попова, цитирана от Фокус. Създадена е необходимата организация, уточни тя.  ", "date": "2019.06.11", "title": "Скъса се язовирна стена край великотърновското село Нова Върбовка"}
{"url": "https://offnews.bg/futbol/bufon-mozhe-da-zamesti-kasias-v-porto-705164.html", "text": "Легендата на италианския футбол Джанлуиджи Буфон е първи избор на Порто за нов вратар, съобщава италианският \"Tuttosport\".Според изданието ветеранът влиза в ролята на заместник на друга икона - Икер Касияс, който наскоро получи инфаркт и се очаква да прекрати кариерата си.Припомняме, че преди няколко дни италианските медии информираха, че Буфон е на крачка от завръщане в Парма, откъдето навремето той тръгна за големия футбол.41-годишният вратар е свободен агент, след като отклони офертата на Пари Сен Жермен за нов договор. Голямата му цел бе да спечели с французите Шампионската лига за първи път в кариерата си, но това не се случи.", "date": "2019.06.11", "title": "Буфон може да замести Касияс в Порто"}
{"url": "https://offnews.bg/protesti/parviat-protest-sreshtu-zabranata-za-kampinguvane-sabra-stotina-pred-p-705168.html", "text": "Около 100 души се събраха тази вечер на първия протест под мотото \"Море от бетон\".Демонстрантите разпънаха палатка пред парламента. Те се обявиха срещу забраната за къмпингуване по българското Черноморие, презастрояването и заграбването на дюните. - гласи ироничното послание на Фейсбук групата \"Бетономорие\", която е сред организаторите на протеста.С днешната акция започва протестната седмица под мотото \"Море от бетон\".\"Бъдете в пълно бойно снаряжение, палатки, кърпи, шнорхели, плавници, чадъри, кофички с лопатки, пояси, слънцезащитни мазила, шатри и шезлонги, надуваеми дюшеци, джапанки и всякакви други плажни изненади. Рибарите да носят въдици!\" - призовават участниците в протестите.", "date": "2019.06.11", "title": "Първият протест срещу забраната за къмпингуване събра стотина пред парламента (снимки)"}
{"url": "https://offnews.bg/ikonomika/nov-epizod-na-borisov-live-shou-inspektira-kak-se-stroi-zhp-linia-705128.html", "text": "Премиерът Бойко Борисов продължава с епизодите на лайв шоуто с джипката, които обърнаха резултата от евровота. Днес той закара \"Тойотата\" на инспекция за полагането на нов железен път по отсечката София-Елин Пелин.Борисов бе придружен отминистъра на транспорта, информационните технологии и съобщенията Росен Желязков, министъра на финансите Владислав Горанов и вицепремиера Томислав Дончев.По пътя Борисов в характерен стил привикваше шофьори на камиони и багеристи на обекта да чуе от първо лице какво се случва на обекта: \"Ела, наборе, да се видя\", \"Живо здраво!\"Железопътната отсечка София-Елин Пелин е част от жп линията София-Пловдив. С изграждането на този и другите участъци ще се постигне намаляване на времето за пътуване между София и Пловдив до 1 час и 10 минути, твърдят от правителствената пресслужба.Кога и дали изобщо това ще се случи обаче не е ясно, тъй като търговете по най-важните и трудни за изпълнение отсечки по трасето се обжатват.Въпреки това от правителството обясняват, че новата жп линия ще създаде възможност придвижването на хората от крайградските зони към София и обратно да се поеме от жп транспорт в тясна връзка с градския транспорт, основно метрото. Така щяло да има удобна алтернатива на над 3000 човека от Елин Пелин, Казичене, Искър и др., които ежедневно пътуват с автомобилите си към София.При изпълнението на проекта ще бъдат реконструирани 6 броя мостове, ще се премахнат прелези и на тяхно място ще се построят 17 броя нови надлези и подлези. В 6 гари ще се модернизират пероните за улеснен достъп на гражданите и лицата с намалена подвижност. Проектът се финансира по Механизма за Свързана Европа и е на обща стойност 133 млн. лв., от които 113 млн. лв. безвъзмездна помощ от ЕС и 20 млн. лв. национално съфинансиране.В строителството на трасето са ангажирани 6000-7000 души, стана ясно от думите на транспортния министър Росен Желязков. След завършването на отсечката влаковете по нея ще се движат със 160-200 км/ч. В този програмен период се работи по рехабилитацията на 30 жп гари. Борисов направи оглед на приемното здание на гара Пазарджик, финансирано по Оперативна програма „Транспорт\" на стойност 3,63 млн. лв., от които 3,085 млн. лв. са от ЕС. Гара Пазарджик е завършена за 9 месеца в периода януари-септември 2014 г. Преди началото на проекта през гарата са минавали 231 000 пътници годишно. След модернизацията на гарата и на жп отсечката Септември-Пловдив броят на пътниците е нараснал на 260 000 души. От гара Пазарджик премиерът се качи на влак, с който ще премине по трасе за скоростно движение, изградено по европейските стандарти за проектиране на скоростни линии за пътнически превози. Кой ще кара влака?, попита Борисов, като се качи в локомотива и уточни: Аз книжка за влак нямам. ", "date": "2019.06.11", "title": "Нов епизод на Борисов LIVE шоу: Инспектира как се строи жп линия"}
{"url": "https://offnews.bg/futbol/zashtitnik-e-vse-po-blizo-do-desette-naj-dobri-realizatori-za-ispania-705129.html", "text": "Защитникът на Реал Мадрид и испанския национален отбор Серхио Рамос е много близо до топ 10 на най-добрите реализатори в историята на \"Ла Фурия\".Снощи бранителят се разписа от дузпа за успеха над Швеция с 3:0 в европейската квалификация в Група F. Това бе неговият гол №20 за испанците.Tака той се изравни с легендата Телмо Сара и е само на едно попадение от изравняване с Мичел, който е десети в класацията.Преди мача Рамос бе почетен със специален плакет, след своята рекордна победа №122, а след това добави още един успех в своя 165-и двубой с екипа на иберийците. Той можеше да вкара и още една дузпа, но преотстъпи изпълнението на Алваро Мората.\"Нападателите имат нужда да бележат, а Мората е истински килър. Затова оставих изпълнението на съотборник, за да натрупа увереност. Важен е резултатът, а не кой вкарва\", каза Рамос след мача.", "date": "2019.06.11", "title": "Защитник е все по-близо до десетте най-добри реализатори за Испания"}
{"url": "https://offnews.bg/izvan-terena/balgaria-kosovo-prez-ochite-na-edna-gratcia-705131.html", "text": "Започвам с края на моето преживяване, наречено мач България-Косово, когато колегата ми ме изпрати с думите \"съжалявам, че те доведох точно на този мач\".Истината е, че да, беше разочароващ, но за мен лично беше доста интересно да наблюдавам случващото се. Мислих си как да започна и реших да го направя с нещото, което най-ярко остави следа в мен. Влизайки на стадиона преди мача се чуваше единствено \"Българи, юнаци!\". На излизане обаче настроенията бяха доста по-различни - \"Долу БФС\".Пиша впечатленията си с уговорката, че това не е хейт, защото именно като бивш спортист, състезател по художествена гимнастика, винаги съм мразила хората, които коментират без да разбират, или тези, които знаят единствено да плюят. Така е не само във футбола - не ставаме, когато губим, България се гордее, когато печелим.И тъй като съм започнала, една от първите ми мисли, гледайки мача, не беше свързана със самия него. Бях изключително впечатлена как група татковци крещят: \"Ей, момчета, не се връщайте, не назад, не назад\", \"Вземи я\", \"Глава\", \"Не натам беее.. какво правиш, стегни се\", \"Браво, Ники.. ти успя да хванеш топката\" (да, то си беше цяло чудо, че я хвана. Бих предложила момчетата да направят няколко тренировки с ансамбъла по художествена гимнастика, та да видят как се прави).Коментарите обаче не стигат дотук, защото татковците бяха с децата си, които ясно попиват всяка дума, за да се стигне до: \"Изяж го тоя за закуска бе\", \"Айде опълченци\", \"уууу\", \"Абе, тате, тези са като мухи без глави\" и други подобни.Същевременно до мен имаше влюбена двойка, която сигурно така прекарва срещите си. Поцелуваха се на полувремето, после той й даде якето си. Друга луда фенка крещеше с пълно гърло и псуваше. Приятелят й беше впечатлен.Чувствата ми за тези мачове винаги са били смесени, защото определено се чувствам добре там. Харесва ми препълненият стадион. Харесва ми да гледам и да задавам въпроси, най-често \"Защо това е така?\".Едно обаче така и не съм проумяла. Личното ми наблюдение показва, че 50% от зрителите, а дори и повече, са на стадиона, не за да се наслаждават на играта. Да, дори и момчетата, които тренират всеки ден за това, да не са най-добрите и да не оправдават очакванията на зрителите, защо е нужно да ги плюем толкова? Защо този, който по цял ден стои на дивана и дава мнение, си мисли, че знае повече от тези, които са на терена? Защо за 5 минути разлика мъжете около мен издигнаха в култ и оплюха националите ни? Комплекси ли избиват, докато плюеха семки в гърба ми (не се оплаквам) и разправяха кой как трябва да ритне топката? Наистина не разбирам това мислене. Ами, ако знаете по-добре, защо не сте на тяхно място? Това се питам.Може би вината е комплексна. Признавам си, че не следя изявите на нашите. По-скоро знам отделни играчи. През целия ми живот не разбрах какво е засада и кога точно се дава фаул. Това обаче не ми попречи да си изградя няколко мнения.През повечето време нашите бяха доста неориентирани или така да кажа не играха като един отбор. Често връщаха топката назад, а щом атакуваха все пропускаха да се доразберат кой ще я удари. Вратарят ни беше на абсолютна разходка. Мисля, че има добри познания по математика и физика, защото още докато лети топката той сякаш изчисляваше: \"да се мръдна ли или не.. не няма смисъл... няма за влезе\". Три пъти не му се получиха сметките, а пардон 4 пъти, но нали отмениха един гол, слава богу, измъкнахме се. За първите два гола не ми трепна.. викам си \"Нищо, 1 точка, кой ти я дава\". За последния обаче ме хвана яд. От спорта знам едно - да се бориш докато не излезеш от терена, ама...ето че и в последната минута могат да ни вкарат гол.Имаше и такива моменти, които запомних с добро. Химнът, разбира се, но не само той. Момчетата се раздаваха. Иван Горанов направи няколко уникални отигравания и една \"мрежичка\", която беше супер, евала. Ивелин Попов им показа как се прави, а влезлият по-късно Кристиан Димитров доказа защо е на терена. Ясно е, че много не им достига, може би повече дисциплина и по-малко самочувствие, повече тренировки, повече лишения, повече подкрепа... и аз не знам. Със сигурност обаче не са виновни единствено 11-те на терена, събрани на тренировка седмица преди мача. Вина има всеки по малко, дори и феновете.Впечатленията ми не стигат дотук. Тъкмо си помислих, че обстановката е доста спокойна. Гледах жандармерията, наблюдавах какво правят. След това проследих и част от организаторите и пресаташето. Така да кажем поогледах малко наоколо. И извендъж всички започнаха да викат. Казах си: \"Еее, пак пропуснах да видя гола\". Жалко.Чудите се какво е мач без бой? Ами, и аз не знам. И на този не пропуснаха да се сбият, всички гледаха и снимаха сеира, полицаите се строиха. Всичко обаче отмина бързо. Изведнъж се чуха аплаузи. \"Какво стана?\", питам аз колегата, а той ми казва, че Ники се е намесил решаващо в трудна ситуация. Браво!За капак на цялата вечер заваля. \"Добре, че пропуснах да си изправя косата\", помислих си. Скрихме се, агитката на Косово не мръдна. Впрочем, бяха доста. Подкрепят се. И ние бяхме горе-долу колкото тях, но в България. Едната страна на стадиона казше \"българи\", а другата \"юнаци\". Така около 10 пъти. После се изморихме.След последния гол си тръгнахме. Не дочакахме дори повторението. Равносметката в главата ми беше: \"Хм.. много шум за нищо. Със сигурност ще запомня тази трагедия. Веднъж да отида на мач, а той какъв\". И така... до следващия. Добър или лош. Предстои да видим.", "date": "2019.06.11", "title": "България - Косово през очите на една грация"}
{"url": "https://offnews.bg/temida/bivshiat-shef-na-dabch-izliza-ot-aresta-sreshtu-100-000-lv-705136.html", "text": "Бившият шеф на Държавната агенция за българите в чужбина (ДАБЧ) Петър Харалампиев излиза от ареста срещу парична гаранция от 100 000 лв. Това реши Апелативният спецсъд, който измени мярката му за неотклонение от „задържане под стража“ в „парична гаранция“. Адвокатът му Николай Кокинов определи решението на магистратите като справедливо и подчерта, че \"след 18 дни изтича максималният срок за задържане“, каза Кокинов. По думите му близките на Харалампиев ще събират пари от познати и роднини и ще внесат сумата.В края на октомври миналата година Харалампиев бе арестуван след разследване на корупционна схема за незаконно издаване на удостоверение за българско гражданство, а при спецакцията в агенцията задържани бяха общо над 20 души, припомня Нова тв. Обвиняемите обаче бяха редуцирани до четирима, а от тях само Харалампиев и секретарят на агенцията Красимир Томов бяха задържани под стража.В края на миналия месец спецсъдът остави в ареста бившия шеф на ДАБЧ, след като той за първи път поиска по-лека мярка за неотклонение", "date": "2019.06.11", "title": "Бившият шеф на ДАБЧ излиза от ареста срещу 100 000 лв."}
{"url": "https://offnews.bg/politika/zapochvat-protesti-more-ot-beton-sreshtu-zabranata-za-kampinguvane-705142.html", "text": "Протести срещу презастроеното Черноморие, заграбените дюни и опитите за удар срещу правата на гражданите започват от днес пред Народното събрание. Организатор е група Бетономорие. Началото на протестната седмица е в 18,36 ч. На страницата на  организаторите пишат: Обединена група независими организации настоява за цялостна оценка на закона за изменение и на самия ЗУЧК и анализ на прилагането му от влизането му в сила на 1.01.2008 г. Списъкът с подкрепящи организации нараства и днес се присъединяват експертите от Камара на геодезистите в България, с председател Йоан Каратерзиян, гражданската организация Спаси Пирин – в подкрепа на ценностните искания, както и Българска асоциация по алтернативен туризъм също с експертно обхватно становище. Обединилите се организации на протестния апел са също Асоциация на парковете в България, Българска асоциация за алтернативен туризъм, Българска фондация биоразнообразие, Свободен Камен бряг, Софийски дискусионен форум, Интерактивна България, сдружение Да запазим Корал и съмишленици, Гражданска инициатива \"За Делфините\", Организация за закрила на българските граждани, поредица специализирани групи обединяващи любителите на кемпери и каравани. Исканията са подкрепени и от Румен Драганов от Института за анализи и оценки в туризма. Подкрепа изрично са изразили и професор д-р Сергинов, ас.д-р Б.Калоянова, гл. ас.д-р Иво Попов , доц.д-р Ралица Стефанова , ас. Руслан Лозев от Нов български университет, депарматент \"Дизайн\", които направиха наскоро на Корал, уникално международно творческо събитие в подкрепа на каузата за дивите свободни плажове, в която \"Корал\" беше пример, в защита на останалото необезобразено българско крайбрежие. Подкрепа идва и от средите на изкуството със списък на имена на музиканти, художници и артисти. Списъкът нараства, пишат от Бетономорие. Исканията на Бетономорие: Да се върнат в собственост на държавата 3272 декара продадените и заменени плажове и дюни в Крапец, Шабла, Камчия, Шкорпиловци, Несебър, Слънчев бряг, Аркутино, Корал и да се забранят бъдещи отчуждавания в полза на частноправни субекти. Да се отразят морските плажове (включително дюните) в кадастралната карта и кадастралните регистри, в съответствие със специализираните карти.Да се създаде превантивна устройствена защита за терените зад незастроените плажове и да не се допуска строителство по крайбрежната ивица, в потвърждение на наднационалното значение на природното ни наследство до изработване на национална устройствена схема на Черноморското крайбрежие.Да се защитят конституционните граждански права, качеството на живот и здравето на хората като отпаднат забраните за свободно къмпиране и драстично се засилят и прилагат стриктни санкции за замърсяване и увреждане на природата.Да се устроят зони за къмпинг на естествените им благоприятни места - зад плажовете и в страната, в потвърждение на българските традиции и световните тенденции за начин на живот и почивка, с регулации на гарантирано устойчиво управление на туризъм близо до природата.Да се създадат държавни политики в полза на развитието на къмпинг-туризма и поощряване на къмпинг - културата - с подкрепата и експертизата на неправителствения сектор.Да се създадат мерки против узурпирането на плажовете чрез концесии и наеми, които превръщат туристически бизнес в заложник на сенчестия сектор.Да се подложи този 22-ри по ред ЗИД и самия ЗУЧК на анализ на прилагането му от влизането му в сила на 1.01.2008 г. Само прозрачната публична дискусия ще избегне противоконституционните и лобистски поправки и възможностите за тежки корупционни практики, които днес ни държат вън от Шенген и Еврозоната.", "date": "2019.06.11", "title": "Започват протести Море от бетон срещу забраната за къмпингуване"}
{"url": "https://offnews.bg/kultura/sreshta-na-pogledi-na-mosta-na-vliubenite-ot-dnes-705158.html", "text": "Уникална фотозложба „Среща на погледи” бе открита на Моста на влюбените днес със съдействието на Столична община. Поводът е Шестият световен конгрес на информационните агенции, който се провежда в София от 13 до 15 юли и чийто домакин е БТА. В изложбата участват агенции от 55 държави с фотографии на тема културната идентичност днес и мястото на религията и изкуството в нея. „Въпреки, че сякаш светът отдавна е „разомагьосан” и имаме усещането, особено в Европа и Америка, че нашето време е на рационализъм и атеизъм, религиозният плам продължава да разпалва надежди и войни, да сплотява общностите и да крепи морала им. И изкуството като религиите е „авариен изход” за човека – от баналността на всекидневието му, от принудите на историята, от посредствеността и насилието. И е твърде печално, когато то, докато ни спасява, на свой ред трябва да бъде спасявано, какъвто мотив също присъства във фотографиите”, казва доц. Георги Лозанов, който заедно с Иво Хаджимишев са куратори на изложбата.В своята цялост тя представя пъстрата мултикултурна картина на съвременния свят.", "date": "2019.06.11", "title": "'Среща на погледи' на Моста на влюбените от днес"}
{"url": "https://offnews.bg/obshtestvo/maia-manolova-na-protest-v-druzhba-dovechera-seziraha-ia-predi-2-g-z-705144.html", "text": "Омбудсманът Мая Манолова ще подкрепи протест срещу застрояване в „Дружба“ 1 до блок 121. Хората настояват за запазване на зелените пространства, където да играят децата им, съобщиха от пресцентъра на омбудсмана. Недоволните още през 2017 г., от когато датират протестите им срещу затварянето на пешеходния път между втора и първа част на района.  Съществуващата над 30 г. алея между жк. Дружба 1 и 2 бе затворена „за извършване на довършителни строителни работи“ в реституиран имот. Две седмици по-късно собственикът на имота затвори окончателно пешеходната алея, информираха тогава организаторите на протеста.Хората искат промяна на ПУП, за да се възстанови алеята в предишното й трасе.", "date": "2019.06.11", "title": "Мая Манолова на протест в Дружба довечера, сезираха я преди 2 г. за затворена алея"}
{"url": "https://offnews.bg/izvan-terena/nov-v-tcska-spodeli-kadri-ot-parvata-si-brachna-nosht-705125.html", "text": "Новото попълнение на ЦСКА Тони Уот вдигна сватба с приятелката си Габриела Дзекино в петък. \"Най-хубавият ден в живота ми\", написа Уот. Новината за предстоящата сватба стана ясна още докато шотландецът беше в София, за да подпише с \"армейците\" за три години. Тогава половинката му качи снимки от моминското си парти. Доста любопитна снимка обаче качи Уот от първата си брачна нощ. Оказа се, че той е прекарал в компанията не на госпожа Уот, а в игра на Плейстейшън.25-годишният Уот е голям фен на игрите, като повечето му публикации в социалните мрежи са посветени на тях.Футболистът пристигна на \"Армията\" като свободен агент. В кариерата си той е играл за куп клубове, сред които личат имената на Селтик, Стандард Лиеж, Чарлтън и други. Преди ЦСКА той е носил за последно екипа на Сейнт Джонстън.", "date": "2019.06.11", "title": "Нов в ЦСКА сподели кадри от първата си брачна нощ"}
{"url": "https://offnews.bg/politika/bsp-stara-zagora-liderat-kornelia-ninova-da-ottegli-ostavkata-si-705133.html", "text": "Лидерът на социалистите Корнелия Нинова да оттегли оставката си, така призова Общинският съвет на БСП-Стара Загора на разширено заседание, което отчете действията в предизборната кампания за ЕП.„Резултатите от евроизборите не са повод за подобен акт. БСП е единствената партия, която повиши подкрепата си, въпреки че остана втора политическа сила\", направиха равносметка членовете на партийния съвет, които анализираха в детайли резултатите. В дискусия те изразиха своето несъгласие и заявиха, че Нинова трябва да остане начело на партията, за да води БСП към успешни местни избори.Членовете на общинското ръководство с притеснение и загриженост обсъдиха темите за вътрешно партийно разделение и се обявиха за действия, които да обединяват и обновяват партията.", "date": "2019.06.11", "title": "БСП-Стара Загора: Лидерът Корнелия Нинова да оттегли оставката си"}
{"url": "https://offnews.bg/tehnologii/pocheten-medal-na-mvr-za-shefa-na-vivacom-atanas-dobrev-705147.html", "text": "Главният изпълнителен директор на VIVACOM Атанас Добрев беше награден от министъра на вътрешните работи Младен Маринов заради постиженията на компанията при ограничаването на телефонните измами.За оказаното съдействие и конкретна помощ на МВР при противодействие на телефонните измами Атанас Добрев получи отличие „Почетен медал“ на МВР.В заповедта на министър Маринов се посочва, че в резултат на съвместните усилия на VIVACOM и МВР Главна дирекция \"Национална полиция\" е регистриран значителен спад на измамите по телефона. Само за два месеца – март и април, опитите за извършване на такива престъпления в мрежата на телекома са намалели над петдесет пъти.VIVACOM предприе активни действия за извънреден мониторинг и ангажира допълнителен човешки и финансов ресурс за максимално ограничаване на възможностите за извършване на телефонни измами спрямо своите абонати и клиенти, като отчете високата социална цена на бизнеса с телефонни измами, жертва на който са предимно възрастни хора.По данни на VIVACOM, през февруари 2019 г. броят на опитите за измами по телефона в мрежата на телекома е бил 81 000. В резултат на съвместната операция с МВР Главна дирекция \"Национална полиция\" през март 2019 г. опитите на измамниците да извършат престъпление вече са пет пъти по-малко – 18 792. През април злонамерените опити за свързване с абонати на VIVACOM са сведени до 1 515, което е 50 пъти по-малко.VIVACOM и МВР ще продължат дългосрочно тясното си сътрудничество за противодействие на измамите по телефона.", "date": "2019.06.11", "title": "Почетен медал на МВР за шефа на  VIVACOM Атанас Добрев"}
{"url": "https://offnews.bg/ikonomika/umishlen-palezh-ostavi-stolichnia-kvartal-druzhba-bez-tok-705149.html", "text": "Умишлен палеж на кабелна шахта на ул. Цветан Лазаров в столичния кв. Дружба предизвика повреда на кабелна линия и остави без електрозахранване около 5500 домакинства и фирми в района на ж.к. Дружба 2, кв. Гара Искър и 7-ми км.ЧЕЗ Разпределение възстанови електрозахранването по алтернативно трасе.Вследствие на пожара в шахтата са засегнати и други електропроводни линии. Дружеството стартира незабавно ремонтни дейности за привеждането им в нормално експлоатационно състояние и недопускане на допълнителни аварии. В тази връзка са възможни временни смущения на електрозахранването с цел да се обезопасят повредените кабели и да се гарантира животът и здравето на служителите на компанията.За умишления палеж са уведомени органите на МВР и представители на район Искър.В момента ЧЕЗ Разпределение извършва мащабна реконструкция на стойност 4,5 млн. лв. на подстанция „Фестивална“, която доставя електроенергия на кв. Дружба и други столични квартали. За периода на изпълнение на подобни обекти се използва алтернативно електрозахранване на потребителите. Това води до риск от претоварване на мрежата и е възможно възникване на аварии, както се случи в кв. Дружба предходни дни.Посегателства върху съоръжения от мрежата представляват сериозна заплаха за сигурността на алтернативното захранване и увеличават риска от аварии и неудобства за клиентите.", "date": "2019.06.11", "title": "Умишлен палеж остави столичния квартал Дружба без ток"}
{"url": "https://offnews.bg/futbol/arda-zapochna-podgotovka-za-uchastie-v-parva-liga-705148.html", "text": "Новият член на Първа лига ПФК Арда започна подготовка за историческото си първо участие сред елита на българския футбол. Наставникът Стамен Белчев събра футболистите, които вчера и днес минават медицински прегледи.По-късно групата заминава за Банско, където ще продължи първата част от своята подготовка. Там футболистите ще бъдат настанени в супер луксозния комплекс \"Катарино СПА\", където ще имат на разположение най-добрите условия за подготовка и възстановяване.До този момент Арда официално има подписан договор с един играч. Това е вратарят Николай Банков, който идва от Ботев Враца. Той преди това е носил екипите на Спартак Варна, Миньор Перник, Хасково, Пирин Благоевград, Добруджа и Локомотив Горна Оряховица. Банков има и кратък престой в полския Рух Хужув. Роден е на 19 ноември 1990 година. Очаква се до края на седмицата към отбора да се присъединят още двама футболисти.В Банско новакът в Първа лига ще остане до 29 юни и ще изиграе две контроли. Първата е на 22 юни с Поморие, а втората е предвидена за 26 юни с румънския Академика Клинчени, който от тази година ще играе в Първа румънска лига.Третата проверка на АРДА ще е на 29 юни срещу Ботев Пловдив, като срещата ще се играе на стадиона в Коматево. Тимът ще бъде официално представен пред феновете на 6 юли в Кърджали с мач срещу Ботев Гълъбово. Всички срещи привържениците на АРДА ще могат да ги наблюдават на живо в ютуб канала на ПФК Арда.", "date": "2019.06.11", "title": "Арда започна подготовка за участие в Първа лига"}
{"url": "https://offnews.bg/politika/i-sotcialistite-v-pazardzhik-protiv-ostavkata-na-ninova-705151.html", "text": "Областният съвет на БСП-Пазарджик излезе с декларация против оставката на лидера на левицата Корнелия Нинова.\"След тежки избори винаги идва моментът на равносметка. Убедени сме, че това е, с което трябва да се занимават партийните структури, а не с вътрешнопартийни противопоставяния\", се казва в декларацията на социалистите.По думите им БСП е постигнала победа в населени места, в които дълги години партията е била губеща. Според тях промяната на модела ГЕРБ може да се случи чрез успешно представяне на местния вот, който предстои само след броени месеци, и е изключително важно усилията да бъдат насочени си в тази посока.\"В тази връзка изразяваме несъгласието си с оставката на председателя на НС на БСП Корнелия Нинова и се надяваме партията ни да покаже мъдростта и отговорността си, чрез които съществува толкова много години, като обърнем погледите си към това да бъдем полезни на България, вместо да гледаме в себе си и да губим мотивация в противоборство\", пише още в декларацията на социалистите.", "date": "2019.06.11", "title": "И социалистите в Пазарджик против оставката на Нинова"}
{"url": "https://offnews.bg/futbol/jordan-lechkov-afektiran-sled-zagubata-ot-kosovo-bobi-mihajlov-zapazi-705124.html", "text": "Изпълнителният директор на БФС Йордан Лечков беше афектиран след изненадващата загуба на нашите национали с 2:3 от Косово в европейската квалификация в София.Героят от САЩ'94 все пак сподели мнението си. Президентът на Българския футболен съюз Борислав Михайлов обаче реши да го запази за себе си.Той предпочете да се скрие от въпросите на журналистите, които го очакваха пред главния вход на стадиона. Около един час след мача той напусна ВИП ложата през пистата, където в джипа му го чакаше личния му шофьор.\"Не знам кой какво е коментирал. Добре, че сте направили статистика на ударите. Футболът се играе на голове. Мисля, че днес трябва да бъдем по-мъдри и да не нападаме, защото успехът има много бащи, а неуспехът една майка.Не искам да сравнявам нашето поколение, защото това е лоша услуга за българския футбол. Виждате реалността каква е. От отбора на Косово колко от титулярите играят в чужбина, играят всеки мач, всеки ден тренират?Мисля, че по-добре от мен знаете тези неща и ние трябва да бъдем реалисти. Аз не търся вина в никого. Утрото е по-мъдро от вечерта, затова не искам да правя големи заключения.Това е реалността, какво значи да се примиряваме? Вече десет години говоря едно и също. Отново заставам пред вас, това не е геройство.Трябва да си видим вътрешното първенство, кой къде играе, какво правим. Всеки има мнение, дърпате ме за езика. Всички знаем каква е реалността. Футболът е такава игра, при 2:1 се радвахме всички.Ако играеш всяка сряда и събота, бориш се за Шампионска лига, за Лига Европа, за купата на страната, тогава ще изглеждаме по-добре. Нашето поколение всички играехме в чужбина.И тогава бяхме малка страна. Сега още по-малка страна от нас игра по-добрият футбол и заслужено спечели. Това е реалността\", заяви Лечков.", "date": "2019.06.11", "title": "Йордан Лечков афектиран след загубата от Косово, Боби Михайлов запази мълчание"}
{"url": "https://offnews.bg/izvan-terena/polugolata-blondinka-ot-finala-na-shl-se-okaza-nepristapna-705117.html", "text": "Сериозен морал демонстрира американският модел Кинси Волански, която пробяга полугола половината терен на \"Уанда Метрополитано\" в Мадрид по време на финала на Шампионската лига.22-годишната блондинка прекъсна двубоя между Ливърпул и Тотнъм (2:0) след четвърт час игра през първото полувреме, като се появи само по бански на терена.Върху оскъдните дрехи беше изписано името на канала в Youtube на гаджето й Виталий Здоровецки, който впоследствие стартира и едноименен сайт с щекотливи видеа.\"Няма да говоря с имена, но мнозина играчи на Ливърпул се свързаха с мен след мача и пофлиртуваха чрез лични съобщения в социалните мрежи.Един дори ми прати емотикони със сърца, а друг пък написа, че съм му направила силно впечатление, тъй като ме е видял отблизо.Честно казано, това не ме интересува, тъй като вече си имам приятел\", споделя Кинси Волански пред \"Сън\".Атрактивната дама стана истинска сензация по време на финала, а последователите й в Инстаграм скочиха от 300 000 на над 2,5 милиона.", "date": "2019.06.11", "title": "Полуголата блондинка от финала на ШЛ се оказа непристъпна"}
{"url": "https://offnews.bg/112/vzriv-v-avtomivka-v-nadezhda-tazi-nosht-705137.html", "text": "Автомивка е взривена в столичния квартал \"Надежда\" тази нощ. Няма пострадали, нанесени са материални щети на сградата.Сигнал за задействано самоделно взривно устройство в района на автомивка в кв. „Надежда“ е получен към 1.30 часа тази сутрин. На място веднага е пристигнал екип от експерти. Извършен е първоначален оглед, а днес се е състоял и втори оглед на място, съобщи МВР. Назначена е експертиза за установяване вида на устройството.Предприети са оперативно-издирвателни действия за установяване на извършителя на престъплението. По случая е образувано досъдебно производство и работата по него продължава под надзора на прокуратурата.", "date": "2019.06.11", "title": "Взрив в автомивка в Надежда тази нощ"}
{"url": "https://offnews.bg/obshtestvo/tapa-na-rakovski-speshen-remont-zaradi-dupka-v-asfalta-pred-operata-705138.html", "text": "Дупка в асфалта на пътното платно се отвори пред сградата на Софийската опера на ул. \"Г.С. Раковски\". ЦГМ затваря улицата в участъка между ул. „Врабча“ и ул. „Московска“, заради спешен ремонт, съобщиха от Центъра за градска мобилност. \"Раковски\" ще бъде затворена двупосочно до отстраняване на аварията. Тролейбусите от линия № 9 ще се движат по бул. „Васил Левски“ до отстраняване на аварията.", "date": "2019.06.11", "title": "Тапа на 'Раковски': Спешен ремонт заради дупка в асфалта пред Операта"}
{"url": "https://offnews.bg/futbol/portugalski-as-se-obvarza-s-tcska-za-3-godini-705118.html", "text": "Защитникът Нуно Томаш подписа тригодишен договор с ЦСКА. Бранителят игра на \"Армията\" като преотстъпен от Беленензеш през пролетния полусезон, а сега парафира постоянен договор и се присъедини към подготовката на \"червените\" в Тетевен.Финансовите детайли по сделката остават конфиденциални между клубовете.Нуно Мигел Адро Томаш акостира на \"Армията\" в края на февруари и макар да не бе водил подготовка с отбора, бързо се адаптира и записа 12 мача за първенство и 3 в турнира за Купата на страната, действайки в центъра и левия фланг на ариергарда.\"Щастлив съм, че оставам в ЦСКА. През тези 3 месеца се убедих, че това е наистина голям клуб, с който мога да сбъдна мечтите си и да печеля трофеи.Възхитен съм от подкрепата на публиката и се надявам да радваме феновете и занапред. Сега малко не ни достигна за титлата, но съм уверен, че ще ликуваме в предстоящия сезон\", заяви португалецът пред официалния сайт на клуба от Борисовата градина.През изминалия сезон ЦСКА остана втори в крайното класиране, като интригата за титлата  с Лудогорец остана до последния кръг.", "date": "2019.06.11", "title": "Португалски ас се обвърза с ЦСКА за 3 години"}
{"url": "https://offnews.bg/futbol/igrachite-na-levski-s-udarna-trenirovka-iz-halmovete-na-dobrinishte-v-705145.html", "text": "Левски проведе интензивна сутрешна физическа тренировка на подготвителния си лагер в Добринище. Треньорският щаб на \"сините\" бе заложил изцяло на бегови упражнения.Заниманието се проведе на хълмиста местност над хотел \"Русковец\", където е отседнал отборът. В тренировката се включиха всички налични на Петър Хубчев футболисти.Единствено вратарите Николай Кръстев и Петър Иванов се подготвяха отделно от останалите. Следобедната тренировка на отбора е от 18:30 часа.", "date": "2019.06.11", "title": "Играчите на Левски с ударна тренировка из хълмовете на Добринище (видео)"}
{"url": "https://offnews.bg/obshtestvo/bez-iznenada-poroi-i-buri-i-dnes-705121.html", "text": "Денят отново ще е топъл, на много места в Западна България слънчев, но динамичен с характерните за сезона летни бури, показва прогнозата за времето на НИМХ. Дневните температури ще са в интервала 25-30 градуса. До обяд валежите ще започнат в източната половина и по-конкретно на североизток. По-късно превалявания с гръмотевични бури ще има в почти цялата страна. Има опасност от градушки. Валежите ще са най-значителни в североизточните и централните части на страната.В планинските райони ще е облачно и превалявания и гръмотевици в следобедните часове. Температурата по високите части – около 13 градуса, в ниското – до 20. Денят по Черноморието ще започне с валежи и гръмотевици до обяд, а по-късно преваляванията ще намаляват и ще спират с тенденция вечерта да е суха. Температурите около крайбрежието – 25-27 градуса, на водата до 23 в района на Бургас.Атмосферата все още е нестабилна и ще създава условия за валежи и гръмотевични бури. В сряда явленията ще са по-активни южно от Стара планина. Под влияние на антициклон северно от България времето ще започне да се успокоява и до края на седмицата валежите ще намаляват с повече слънчеви часове. Температурите ще се повишават с тенденция да са около 30 градуса през почивните дни.", "date": "2019.06.11", "title": "Без изненада: порои и бури и днес"}
{"url": "https://offnews.bg/nashite-avtori/dopalnenia-kam-vsiaka-edna-sebeuvazhavashta-se-kashta-za-gosti-705105.html", "text": "О, неразумни юроди! Как си представяте къща за гости без поне едно джакузи? Това, че стандартът ви е нисък, да не кажа жалък не значи, че гостите в къщите за гости трябва да мизерстват. Нали? Защото там ще ваканцуват гости с главно „Г“, а не неразумни юроди.Помислете, юроди! Ако вие бяхте собственик на къща за гости, искате да си мерите къщата с комшийската къща за гости, с какво ще го правите? С покрив със стени? Че тези мизерни детайли ги има в къщата на всеки обикновен юрод. Екстри трябват! Екстриии…Затова:Не може къщата за гости да е без дувар. Дуварът да е два метра. На места - три. С вишки за въоръжена охрана. Да не могат разните там досадници да надничат, да цъкат с език и да задават въпроси.Без басейн също не може. Не басейн, а басейн с олимпийски размери. Защото, представете си, ако гостите са олимпийски шампиони по плуване къде ще плуват? Ще ги държите като миски в бара? Това е обидно! Това някаква сегрегация ли е?Расизъм?Не може и без водна пързалка. Представете си, че сте гост в къща за гости и получите остро пристъпно желание за плеснете в басейна, но с прихлъзване? Кво правим? Трябва спешно да ходим я до Малдивите, я до Сейшелите.Не може и без персонален лунапарк. Да има къде да си играят децата. В лунапарка да има няколко аниматора. Я гледайте колко безработни актьори има. Така се осигуряват работни места.Като казах работни места, та се сетих. Не може и без прислуга. Така де, персонал. Като е къща за гости, да е къща за гости.  Не може и без стрелбище, конна база и зоопарк. Защото, ако гостите решат да се правят на индианци от къде коне, пушки и пера за прическите?Без винарна изба? Двеста квадрата! Темпериратна. Нали трябва да се пие вино? Гостите вода ли да пият?Не може и без втора къща за гости, защото гостите ако решат да си викнат гости, какво правим?Не може и без летище. Ако гостите решат да дойдат с частния си самолет, какво правим?Както не може и без спомагателна къща за гости за домашни любимци. Нещо скромно - за не повече от сто бона. До три стаи. Все пак тази къща не е за хора? Нали?Също трябва и контролно-пропускателен пункт на входа. Да се пропускат само тези, които трябва. Щото, ако започне всеки да влиза? А?Накрая, ако има засечка в гепенето на пари от еврофондовете и се стига до връщане, да се представи сметката на неразумните юроди. Те затова са неразумни и затова са юроди.А, да. И да се сложи табелка: „За неразумни юроди - вход забранен!“", "date": "2019.06.11", "title": "Допълнения към всяка една себеуважаваща се къща за гости"}
{"url": "https://offnews.bg/politika/planat-na-bsp-pobeda-na-maia-manolova-v-sofia-po-formulata-s-rumen-ra-705122.html", "text": "БСП има намерение да спечели местните избори в София по модела \"Румен Радев\" като подкрепи кандидатура, която е извън редовете на партията, но събира голяма обществена подкрепа. Това заяви в сутрешния блок на Нова телевизия председателят на БСП–София и член на ИБ на БСП Калоян Паргов.На уточняващ въпрос дали Столетницата в столицата би подкрепила издигането на омбудсмана Мая Манолова за този пост, Паргов отговори: \"Категорично да\".Според него тя се е доказала като гласът на народа.Според лидера на софийските социалисти ситуацията, която се създаде в партията, отклонявала БСП от поставените й цели.На въпрос дали самият той би се кандидатирате за лидер на партията, Паргов бе категоричен:Той обаче не пропусна да разкритикува досегашния лидер на Столетницата.По думите му никой не е искал оставката на Нинова, а тя е драматизирала.", "date": "2019.06.11", "title": "Планът на БСП: Победа на Мая Манолова в София по формулата с Румен Радев"}
{"url": "https://offnews.bg/obshtestvo/12-chasa-bez-voda-v-chast-ot-bankia-shte-spira-na-oshte-4-mesta-v-sof-705052.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на спирателни кранове на резервоар в кв. „Градоман“ в Банкя налага спиране на водоподаването от 09:00 до 21:00 часа на Вилна зона „Банкя“ – ул. „Рила“, ул. „Зора“, ул. „Искра“, ул. „Железничарска“, ул. „Кос“, ул. „Кукувица“, ул. „Средна гора“, кв. „Градоман“.  Изграждане на сградно водопроводно отклонение на ул. „Карлово“ в жк. „Банишора“ налага спиране на водоподаването от 09:30 до 19:00 часа на ул. „Карлово“ от ул. „Враня“ до ул. „Козлодуй“. Във връзка с подмяна на сградно водопроводно отклонение на ул. „Дърводелица“ в Панчарево, се налага спиране на водоподаването от 10:00 до 16:00 часа на ул. „Дърводелица“ , ул. „Йованец“, ул. „Цар Иван Шишман“. Поради подмяна на сградно водопроводно отклонение на ул. „Любомир Миланов“ с. Владая, се налага спиране на водоподаването от 09:30 до 19:30 часа на ул. „Любомир Миланов“ от ул. „Страната“ до ул. „Реката“. Заради подмяна на сградно водопроводно отклонение на ул. „Св. Георги Победоносец“ в кв. „Кремиковци“, се налага спиране на водоподаването от 10:00 до 18:00 часа в района на ул. „Св. Георги Победоносец“ от ул. „Радивоя“ до ул. „Света Петка“. ", "date": "2019.06.11", "title": "12 часа без вода в част от Банкя, ще спира на още 4 места в София"}
{"url": "https://offnews.bg/futbol/vili-vutcov-sled-rezila-sreshtu-kosovo-varvim-stremglavo-nazad-705152.html", "text": "Атрактивният треньор Велислав Вуцов остана много разочарован от снощната скандална загуба на българския национален отбор по футбол.\"Трикольорите\" допуснаха шокиращо поражение при домакинството си на Косово с 2:3 в среща от Група А на квалификациите за Евро 2020.\"Развълнуван съм много, не успях да заспя до 04:30 часа сутринта. Хората, които са в българския футбол, не може да не им е мъчно за случилото се.В тези моменти много журналисти и хора, които са извън футбола, задават въпроса защо сме паднали от Косово. Ние мача не го загубихме вчера, не го загубихме преди два-три дни в Чехия, а ние го губим мача в последните 13-14 години, ние стремглаво вървим назад.Ние не работим. И като дойде националният отбор, искаме с магическа пръчка нещо да се случи и да побеждаваме\", каза Вуцов в предаването \"На Кафе\" по \"Нова\".", "date": "2019.06.11", "title": "Вили Вуцов след резила срещу Косово: Вървим стремглаво назад"}
{"url": "https://offnews.bg/obshtestvo/pochitame-sv-ap-vartolomej-i-varnava-705054.html", "text": "Църквата почита днес Св. апостоли Вартоломей и Варнава и Св.Богородица \"Достойно есть\". Свети апостол Вартоломей се смята от някои църковни историци за едно и също лице с Натанаил, когото апостол Филип довел при Иисуса Христа. Вартоломей бил в числото на Дванадесетте апостоли, които вървели подир Иисуса Христа и на които Господ дал сила да изцеряват болести и да правят чудеса чрез Неговото име.След слизането на Светия Дух, когато апостолите тръгнали да проповядват Евангелието, на Вартоломей се паднал жребият да отиде в източните страни, където отишъл и апостол Филип. Веднъж, когато те проповядвали отделно в градовете на Мала Азия, Вартоломей получил откровение, че Филип търпи притеснения и оскърбления, и Господ му заповядал да отиде и да му помогне. Вартоломей се вслушал в това внушение и оттогава вече не се разделил с Филип до смъртта му и делил с него трудове и опасности. Те били придружавани от Филиповата сестра Мариам. Всички те усърдно проповядвали словото божие и с търпение понасяли гонения и страдания.Във Фригийския град Йерапол, където апостолите отвърнали много езичници от идолопоклонство, идолските жреци възбудили против тях властта и народа, и поискали тяхното смъртно наказание. Св. апостоли били разпънати на кръст. Но изведнъж се появила страшна буря със земетресение. Изплашеният народ настойчиво искал освобождаването на мъчениците.Престарелият Филип вече предал душата си Богу, като се молел за своите мъчители, а Вартоломей бил снет от кръста още жив. Той заедно с Мариам погребал тялото на апостол Филип, след това кръстил повярвалите, поставил за епископ благочестивия старец Стахий и след няколко дни напуснал Йерапол, като посетил Индия - както говори преданието - и превел Евангелието на индийски език. Историкът Евсевий Кесарийски разказва, че знаменитият учен Пантен донесъл в Александрия евангелие, намерено от него в Индия, което предполагат, било занесено там от св. ап. Вартоломей.След това апостол Вартоломей посетил Армения, където обърнал към християнството много езичници и чрез Божията сила правел чудеса. Дъщерята на царя била много болна. Св. Вартоломей я изцерил и царят от благодарност му пратил няколко камили, натоварени със скъпи дарове. Апостолът върнал всички тия дарове, като казал: Не с тия неща аз търгувам, но гледам да придобия човешки души. Ако тях придобия и ги представя на Господа, то добър търговец ще бъда пред Него.Царят приел свето кръщение. С него се кръстили и голям брой негови поданици. В град Албанопол идолските жреци подбудили против ап. Вартоломей жителите. Апостолът бил разпнат на кръст с главата надолу; одрали му кожата и му отсекли главата с меч. Християните снели от кръста тялото на апостола и го поставили в оловен ковчег.По-късно мощите на св. апостол Вартоломей били пренесени в неополитанския град Беневент, а след това в Рим. Пренасянето на мощите на св. Вартоломей се празнува на 25 август.Св. апостол Варнава, който първом се наричал Йосиф или Йосия, се родил в остров Кипър. Родителите му били богати евреи от Левиевото свещеническо коляно. Те пратили младия си син в Йерусалим да се учи у знаменития тогава законоучител Гамалиил. Заедно с него се учел друг млад евреин на име Савел, с когото Йосиф се сприятелил.В същото време Спасителят започвал Своята проповед. Той бил дошъл от Галилея в Йерусалим и множество народ вървял подир Него, желаейки да чуе Неговото слово и да види чудесата Му. Йосиф видял Спасителя, слушал Неговите божествени слова, обикнал Христа от цялото си сърце и станал един от неговите ученици.Оттогава младият Йосиф вече постоянно вървял подир Иисуса Христа. Когато Господ избрал Седемдесетте ученици и им поръчал да проповядват Неговото Слово, Йосиф бил в тяхното число и апостолите започнали да го наричат Варнава, което значи син на утехата.След Възнесение Господне, когато апостолите, изпълнени със Светия Дух, живеели заедно в Йерусалим в единодушие и любов, Варнава продал имота си, донесъл парите на апостолите и заедно с тях проповядвал Словото Божие.В това време - както говори преданието - той често се срещал с предишния си другар Савел, който ненавиждал Христовата вяра и преследвал вярващите. Мъчно било на Варнава за ожесточението на Савел и се стремял да го спечели за Господа Иисуса Христа. Често Варнава тъгувал за упорството на бившия си другар, когото той нежно обичал и молел Бога да просвети душата му със светлината на истината. Варнава бил щастлив да срещне Савел, който от гонител на Христовите последователи, станал ревностен проповедник и рапространител на новото учениеСловото Божие бързо се разпространявало. Самото гонение допринасяло за това, понеже повярвалите се разпръснали по разни градове и навсякъде проповядвали Евангелието. Някои кипърци и киринейци започнали да проповядват и на елините (езичниците) в Антиохия Сирийска. Господ им помагал и мнозина от жителите на Антиохия повярвали. Като узнали за това, апостолите изпратили Варнава, за да утвърди новообърнатите във вярата, понеже - както говори Писанието - Варнава бил мъж добродетелен и изпълнен с Дух Светий и вяра. Господ благословил трудовете му и вярващите се умножавали всеки ден. Варнава повикал при себе си за помощник своя другар Савел. Те се трудели заедно и прекарали една година в Антиохия, където повярвалите започнали първи да се наричат християни. В това време се появил глад в Юдея. Антиохийските християни събрали средства и пратили Варнава и Савел с тая помощ при страдащите братя. След като изпълнили поръчението, се върнали в Антиохия като взели със себе си племенника на Варнава - Йоан - Марко.Апостолите Варнава и Павел проповядвали Божието слово в много градове на Мала Азия. Като прекарали втори път известно време в Антиохия Сирийска, светите апостоли предприели нови пътешествия. Павел заедно със своя ученик Сила се отправил в Дервил и Листра, а Варнава взел Марко и отпътувал в Кипър. Там Варнава продължавал наченатото дело. После той посетил Италия, бил в Рим и турил начало на християнската Църква в град Милано.След това Варнава се върнал в Кипър. В Саламин, главен град на острова, проповедта му извикала злоба у живеещите там евреи. Варнава предчувствал, че тук ще приеме мъченическа смърт. Той се простил с вярващите и се отправил в събранието на евреите, за да им проповядва. Те яростно се нахвърлили върху него и го убили с камъни. След това поискали да изгорят тялото му, но то останало невредимо в огъня и било погребано от Марко.Мощите на св. Варнава били открити в края на V век. На остров Кипър бил построен храм в негова чест.Легендата за иконата Достойно есть През десети век пред този свят образ на Божията Майка за първи път е било изпято песнопение, включено впоследствие в Божествената света литургия, което и до днес се изпълнява в целия православен свят.Точното предание за това събитие е записано през XVI век от тогавашния първенствуващ монах в Света гора ­ йеромонах Серафим, който разказва:“Близо до столицата на Света гора Карея, се намира долина, по-късно наречена “Долината на пението”, в която отдалечени една от друга се намират монашески килии, населявани от подвизаващи се аскети. В една от тях живеели двама монаси ­ старец на име Гавриил и послушник със същото име. Веднъж старецът, отивайки на бдение в Карея, казал на своя ученик: “Чедо, аз отивам на бдението, а ти остани тук и направи сам утринното последование в нашата килийна църква”.През нощта се потропало на вратата на килията. Когато отворил, послушникът видял пред себе си непознат калугер. Поканил странника да влезе, за да извършат заедно утринното последование. Стигайки до песнопението “Честнейшую херувим...”, непознатият с ангелски глас благоговейно запял към Пресвета Богородица: “Достойно е, наистина, да те облажаваме, Богородице, присноблажена и пренепорочна и Майка на нашия Бог”. След тези думи иконата на Божията Майка, която се намирала в килията и пред която те възнасяли своята молитва, внезапно засияла с необикновена светлина, а послушникът, изпълнен с духовна радост и плачещ от умиление, се обърнал към монаха със следните думи: “Отче, ние никога не сме слушали тази песен от древните. Моля те, напиши ми я за спомен!”Непознатият монах поискал мастило и хартия. Оказало се, че в килията няма такива неща. Тогава той казал на послушника: “Донеси ми каменна плоча!” След като я получил, инокът с ръка написал като върху восък думите на песента и заръчал на по-малкия си събрат: “От сега нататък така пейте всички православни!” След като изрекъл тези думи, той изведнъж станал невидим.Когато монахът Гавриил се върнал от бдението, неговият послушник му разказал за своя непознат тайнствен гост и показал на стареца си каменната плоча с текста на молитвата. Опитният духовник веднага разбрал, че в килията е бил самият архангел Гавриил, изпратен на земята да възвести на християните още една дивна песен в прослава на Божията Майка. Двамата съкилийници взели каменната плоча и я отнесли в Протата, като подробно разказали пред Събора на старците за станалото чудно събитие. Тогава всички братя с едни уста и едно сърце прославили Христа Бога, извършил такова чудо за слава на преблагословената Си Майка и є изпели новата песен, донесена на земята от архангел Гавриил.Плочата с изписаните върху нея букви на Богородичната песен била изпратена в Константинопол на патриарх Николай II Хризоверг като свидетелство за станалото чудо. Иконата на Пресвета Богородица, пред която била изпята за първи път молитвата, била взета от килията на светогорските отци и пренесена в съборния храм “Протатон” в Карея, където тя и досега се намира, като оттогава започнали да я наричат “Достойно есть”.По същия начин и килията още от времето на това чудно събитие е наречена и става известна на Свeта гора с името “Достойно есть”.Православната църква отбелязва това дивно събитие особено тържествено на празника “Св. Богородица - Достойно есть”, който се празнува на 11 юни, както и на втория ден на Великден, когато представители на всички светогорски обители изнасят с литийно шествие Богородичния образ, за да благослови Божията Майка всички онези, които се подвизават и се покланят в нейната градина ­ Света гора ­ Атон.В края на ХIХ и началото на ХХ век, килията, където станало знаменателното чудо, била населявана от българи. Монашеското братство било под ръководството на известния духовник йеромонах Йоан. На своето време той бил сред най-уважаваните духовници на Света гора и към неговото духовно ръководство прибягвали монаси от всички народности. Също така той и чрез писма наставлявал множество подвизаващи се в света миряни. През последните години от живота си отец Йоан ослепял. Преставил се в Господа през 1942 г. В наши дни в килията се подвизават отци от светогорската света обител “Пантократор”.", "date": "2019.06.11", "title": "Почитаме св. ап. Вартоломей и Варнава"}
{"url": "https://offnews.bg/ikonomika/oligarsite-blizki-do-vlastta-zaradi-tiah-sme-posledni-v-es-705098.html", "text": "Икономическият модел в България, при който редица бизнеси зависят от държавните поръчки, които наред с еврофондовете се считат за инвестиции, води до корупционни схеми и плаши както чуждите, така и българските инвеститори. Чуждите капитали, които влизат в българската икономика, продължават да бележат спад, като в основата му стои двойния стандарт на българските политици.От една страна, властта е убедена, че вносните капитали раздвижват българската икономика, но от друга съществува схващането, че чуждите инвеститори изнасят националното ни богатство.Близките до правителството бизнесмени - олигарси упражняват непропорционално високо влияние върху правителството и задържат икономиката на държавата ни в корупционна зависимост.Олигарсите са изключително опасни и отнемат много богатство и добавена стойност от нашето икономическо развитие, като това не ни дава възможност да се отлепим от последното място в ЕС.", "date": "2019.06.11", "title": "Олигарсите, близки до властта - заради тях сме последни в ЕС"}
{"url": "https://offnews.bg/obshtestvo/fandakova-nov-mandat-rano-e-da-se-kazhe-705123.html", "text": "Глобите за \"Граф Игнатиев\" може да стигнат един милион лева. Няма да има компромис за никого, налагала съм най-големите санкции в държавата и фирмите го знаят. Това заяви кметът на София Йорданка Фандъкова по БНТ, след новите проблеми с ремонта на Графа и поредната наложена санкция от 280 000 лева на Джи Пи Груп. Всеки има право да се защитава. Не приемам никакви оправдания, обяснения и прехвърляне на отговорност. Всеки, работил по този проект си носи отговорност. Санкции до този момент съм налагала както на изпълнителя, така и на проектанта, и на надзора, каза още Фандъкова. Нося всеки ден моята отговорност, но политически спекулации по тази тема няма да приема, категорична е тя. Обектът още не е открит. Предстои голяма комисия с външни участници за приемането и въвеждането в експлоатация, допълни кметът на София. По повод започващия днес ремонт на столичната ул. \"Житница\", Фандъкова обясни, че ще бъде направена цялостна промяна на настилките, нови тротоари и ново осветление.Очаквам чувствително облекчаване на трафика по бул. \"Цар Борис Трети\" след пускането на движението. Продължаваме ремонтите в Овча купел, допълни Фандъкова. Тя благодари за търпението на жителите на квартала. Смятам, че качеството на живот с изграждането на метрото там ще бъде наистина на много по-различно ниво. Наесен предстои да бъде пуснат и първият участък от третата линия на метрото, а само за 4-5 години 90% от наземният транспорт на София е обновен с модерни автобуси.40 нови камери вече са поставени в бус лентите по всички булеварди в града, така че призовавам шофьорите да не нарушават правилата за движение, подчерта Фандъкова. На въпроса дали ще се кандидатира за нов мандат като градоначалник на София, Фандъкова заяви, че още е рано да обявява своето решение по темата. ", "date": "2019.06.11", "title": "Фандъкова: Нов мандат? Рано е да се каже"}
