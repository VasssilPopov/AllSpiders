{"url": "https://offnews.bg/politika/niu-jork-tajms-kak-otraviane-v-balgaria-razkri-ruski-ubijtci-v-evropa-718107.html", "text": "Американският вестник \"Ню Йорк таймс\" помести днес в онлайн изданието си обширен материал на журналиста Майкъл Шуирц, озаглавен \"Как отравяне в България разкри руски убийци в Европа\", съобщава БТА, цитирана от \"Дневник\". В материала е описан случаят с  през 2015 г. От текста се разбира, че Гебреви са били тровени на два пъти, но оцеляват.\"Години наред членовете на таен екип са действали, без шефовете на западните служби за сигурност ни най-малко да си дават сметка за техните операции. Само че нападението срещу търговеца на оръжия в София Емилиян Гебрев става причина те да бъдат разкрити\", пише Шуирц.Заподозрян за отравянето на Гебрев и син е Сергей Федотов. Той влиза у нас незабелязано и се настанява в хотел в София, в непосредствена близост до офисите на оръжейния бос. По данни на вестника той е продавал муниции на Украйна. Федотов е ръководел екип от трима мъже.Дни след влизането на руснака в България един от мъжете в екипа му проникнал в гаража на търговеца и намазал с отрова ръчката на вратата му. После изчезнал, а камерата заснела размазан образ. Малко по-късно Емилиян Гебрев се среща с търговски партньори в ресторант, където започва да халюцинира и да повръща, пише авторът на \"Най Йорк таймс\".Гебрев-баща остава в болницата един месец. Втория пък, когато баща и син са тровени, е в лятната им къща на Черно море. И двата опита са неуспешни, но засягат бизнеса на Гебрев.\"Опитите за убийство от 2015 г. са невероятни не само заради наглостта и упорството им, но и поради факта, че ръководителите на силите за сигурност и на разузнаването на Запад не са забелязали всичко това от самото начало. Българските прокурори разгледаха случая, не откриха никакво доказателство и прекратиха делото\", пише \"Ню Йорк таймс\".По-късно обаче шефове на западни служби за сигурност и на разузнаването разбират, че случаите на отравяния в България са били много важна нишка, позволила да бъде разкрита кампания на Кремъл и широко разклонената му мрежа от разузнавателни агенти, чиято цел е да бъдат премахвани враговете на Русия.Майкъл Шуирц се спира подробно на случая \"Скрипал\" и санкциите на западните сили срещу Русия.В средата на декември  за отравянето на бизнесмена Емилиян Гебрев обявиха, че са заподозрели руската връзка и са свързали случая с отравянето на Сергей Скрипал заради съвпадението на единия от заподозрените по делото \"Скрипал\" и неговите посещения в България.", "date": "2019.12.22", "title": "Ню Йорк таймс: Как отравяне в България разкри руски убийци в Европа"}
{"url": "https://offnews.bg/politika/stanishev-smiata-che-bsp-varvi-po-patia-na-gerb-liderat-reshava-vsi-718105.html", "text": "Бившият лидер на БСП и настоящ председател на ПЕС Сергей Станишев излезе с поредната остра критика по БНТ. На въпрос дали БСП загуби “спечелени избори” при вота за Европейски парламент и за местни власти тази година той отговори: “Да, загуби ги заради политически грешки и заради неспособността на ръководството на БСП да извлича и анализира поуки. Дори след президентските избори БСП не успя да хване вълната на победата отново заради политически грешки в партията. БСП не можа да мобилириза левите избиратели на тези избори и да пробие към центра на политическото пространство, а историята сочи, че БСП печели само тогава, когато се насочи към центъра”, обясни Станишев.Според него БСП се “ГЕРБ-еризира” с резки послания, дързък стил на говорене, а това изобщо не помага на партията. “Не спечелихме и изборите за евродепутати, защото много малко се говореше за това каква е визията на БСП за Европа”, бе категоричен Станишев. Затова избирателине дори не са припознали кандидатите на левицата за ЕП.Недоброто представяне на партията на кметския вот пък се дължи на това, че кандидатите на БСП са били хвърлени да се борят сами срещу претендентите на ГЕРБ, а на местата, където кандидатите са били разпознаваеми, \"нямаше национална кампания, която да ги подкрепи\", каза бившият премиер.Той обяви, че към момента за него въпросът с шефското място в партията не стои. Така отговори на въпрос дали ще се кандидатира за председател на партията на изборите на 26 април, когато БСП има конгрес.“Проблемът с председателското място в партията е, че с последните промени, които конгресът прие, лидерът на партията се поставя над форума, над Националния съвет, и вече няма дебат. Лидерът става човек, който управлява с едноличната си воля, и е източник на еднолична власт, като налага своята воля на всички. Това е поредна част от процеса на ГЕРБ-еризацията на партията”, смята Станишев.", "date": "2019.12.22", "title": "Станишев смята, че БСП върви по пътя на ГЕРБ - лидерът решава всичко"}
{"url": "https://offnews.bg/evropa/us-poslanikat-v-germania-spiraneto-na-severen-potok-2-e-ot-polza-za-e-718104.html", "text": "Посланикът на САЩ във ФРГ Ричард Гренел увери в интервю пред BILD, че американските санкции срещу газопровода „Северен поток-2“ са приети в интерес на Европа.„15 европейски държави, Европейската комисия и Европейският парламент - всички те изразиха загриженост за проекта. Чухме от тях, че САЩ трябва да подкрепят усилията им. Следователно санкциите са много проевропейско решение\", категоричен бе дипломатът. Според него ограниченията са създадени умишлено, „колкото е възможно по-индивидуално, целенасочено и прецизно“, така че да засягат само малка част от участниците в проекта за газопровода.Според Гренел целта на САЩ от времето на администрацията на Барак Обама е „да предотвратят една или друга страна да придобие твърде голямо влияние в Европа благодарение на енергията“.Сенатът на САЩ одобри законопроекта за национално разрешение за отбрана (NDAA) за фискалната 2020 г., който задължава администрацията във Вашингтон да наложи санкции срещу газопровода „Северен поток-2“ и „Турски поток“. На 11 декември Камарата на представителите гласува документа.В петък той беше подписан от американския президент Доналд Тръмп и влезе в сила. На този фон базираната в Швейцария Allseas, компания за полагане на тръби за газопровода „Северен поток-2\", обяви спирането на работата си от събота, 21 декември.", "date": "2019.12.22", "title": "US посланикът в Германия: Спирането на Северен поток-2 е от полза за Европа"}
{"url": "https://offnews.bg/evropa/vanshniat-ministar-na-rusia-severen-potok-i-turski-potok-shte-ima-718109.html", "text": "Руският външен министър Сергей Лавров заяви, че  ще заработят, независимо от американските санкции, съобщио агенция Интерфакс, цитирана от БТА. „Русия възнамерява да отговори на новите мерки”, каза Лавров.В петък президентът на САЩ Доналд Тръмп подписа закон за налагане на санкции на компании, полагащи тръби за газопровода „Северен поток-2\". Целта на проекта е да удвои газовия капацитет на северния газопровод към Германия \"Северен поток\",съобщи Ройтерс.Лавров заяви, че Русия е готова да включи тежката ракета \"Сармат\" и хиперзвуковата ракета \"Авангард\" в нов договор за намаляване на стратегическите оръжия СТАРТ, ако той бъде продължен.„Москва е готова и да демонстрира ракетата „Сармат\" на САЩ”, каза руският външен министър.Лавров съобщи, че американският президент е изпратил кратко писмо до руския си колега Владимир Путин по въпроса за Договора за ликвидирането на ракетите със среден и по-малък обсег. „В него се казва, че те са готови да продължат търсенето на начини за преодоляване на проблемите в нашите отношения\", допълни той.Писмото на Тръмп било в отговор на предложението на Путин да бъде наложен мораториум върху разработването на ракети, които са забранени от договора.През август САЩ официално напуснаха споразумението с аргумента, че Русия го нарушава и вече е разположила тип забранена ракета - обвинение, което Кремъл отрече.", "date": "2019.12.22", "title": "Външният министър на Русия: Северен поток и Турски поток ще има"}
{"url": "https://offnews.bg/zimni/johanes-tingens-bio-otvia-konkurentciata-v-ansi-lio-gran-bornan-718108.html", "text": "Суперзвездата на биатлона Йоханес Тингeнс Бьо триумфира в първия масов старт на 15 км за сезона от Световната купа в Анси льо Гран Борнан.Норвежецът допусна само една грешка при третата стрелба и финишира с време 41.36:3 минути. Второто място зае французинът Емилен Жаклен. Той също показа отличен мерник днес, като направи един пропуск, също в третата стрелба и завърши на 42.1 секунди от победителя.Трети се класира братът на Йоханес Бьо - Тарей. Той направи много силно състезание, като бе безгрешен в първите три стрелби, но направи един пропуск в четвъртата и това му попречи да се пребори за втората позиция. Тарей Бьо остана на 51.8 секунди от брат си.Българският представител в днешното състезание Владимир Илиев, нямаше ден в стрелбата. Спортист номер 1 на България за тази година направи 6 пропуска (1+1+4+0) на огневия рубеж, като 4 от тях се случиха в третата стрелба.Илиев обаче показа великолепно бягане, бе безгрешен в последната четвърта стрелба и завърши на 20-о място, на 3:34.8 минути от Йоханес Бьо.В генералното класиране за Световната купа норвежецът е лидер с 374 точки. Втори е Тарей Бьо с 313, трети е Кентен Фийон Майе с 281, а Мартен Фуркад е четвърти с 267. Владо Илиев е 24-и със 102 пункта, а Красимир Анев е 46-и с 26.", "date": "2019.12.22", "title": "Йоханес Тингенс Бьо отвя конкуренцията в Анси льо Гран Борнан"}
{"url": "https://offnews.bg/evropa/pochina-aktiorat-toni-britan-718113.html", "text": "На 95 години почина британският актьор Тони Бритън, съобщи дъщеря му Фърн.В туитър тя написа следното: „Баща ни почина рано тази сутрин. Велик актьор, режисьор и чародей“.Бритън е роден през 1924 г. Служи в армията, известно време работи в завод, след което се увлича от театъра.Актьорът има много участия в игрални и телевизионни филми.Известни са превъплъщенията му в „Има едно момиче в супата ми“, „Неделя, проклета неделя“ и „Денят на чакала“.", "date": "2019.12.22", "title": "Почина актьорът Тони Бритън"}
{"url": "https://offnews.bg/tenis/ofitcialno-simeon-slavchev-veche-e-futbolist-na-levski-718115.html", "text": "Националът Симеон Славчев подписа днес договор с Левски, като контрактът на полузащитника е за период от 3 години.Халфът започва кариерата си в столичния Септември, преминава през академията на Литекс и играе за първия отбор. На 19 декември 2013 г. е избран за \"Най-прогресиращ футболист за 2013 година\".През 2014 година подписва договор със Спортинг Лисабон. През 2018-ата пък преминава в азербейджанския Карабах, където играе за последно преди идването си в Левски.През септември 2009 година с юношеския Национален отбор на България до 17 г. взима участие на XXIV международен турнир по футбол Сиренка в Полша, a през 2012 г. получава първата си повиквателна за младежкия национален отбор.Дебютът му за първия състав на България е на 15 октомври 2013 година в световната квалификация срещу отбора на Чехия.", "date": "2019.12.22", "title": "Официално: Симеон Славчев вече е футболист на Левски"}
{"url": "https://offnews.bg/sviat/13-dushi-postradaha-na-chastno-parti-v-chikago-718117.html", "text": "Най-малко 13 души са пострадали при стрелба на частно парти в Чикаго, съобщи местната полиция, цитирана от световните агенции.Четирима от ранените са в критично състояние. Всички пострадали са настанени в болници.Полицията е задържала един заподозрян, у когото е открит револвер.Очевидци съобщават за няколко изстрела, първият от които прозвучал от вътрешността на сградата.", "date": "2019.12.22", "title": "13 души пострадаха на частно парти в Чикаго"}
{"url": "https://offnews.bg/dw/prezidentski-izbori-v-harvatia-poveche-shou-otkolkoto-politika-718120.html", "text": "Хърватската президентка Колинда Грабар-Китарович не се притеснява да показва емоции и патриотичен ентусиазъм. Така тя демонстрира близост с народа и едва ли не безгранична любов към страната. Сигурно си спомняте как през 2018 г. на Световното първенство по футбол в Русия тя седмици наред се представяше пред света като пръв фен на националния отбор, неизменно облечена в червено и бяло - традиционните цветове на спортния екип на отбора. Цяла Хърватия заговори за сълзите, които тя спонтанно проля при визитата си в почти разрушения от войната през 1990-те години град Вуковар, която визита беше излъчена на живо по телевизията.Политиката като шоуПодобни силни емоционални прояви са свързани обаче не само с настоящата предизборна кампания, казва политическият анализатор Зарко Пуховски. Според него, през петте години от първия си мандат Грабар-Китарович е превърнала ролята си на президент в шоу, в безкрайна сапунена опера. \"Още в самото началото тя се опита да спечели благоразположението на различни хърватски знаменитости - футболисти, актьори, певци. Не много отдавна Грабар-Китарович се дистанцира донякъде от управляващата партия \"Хърватска демократична общност\" (ХДО), от чиито редици произлиза и самата тя. Но отново промени позицията си, когато видя, че се нуждае от подкрепата на партията, за да бъде преизбрана\", обяснява Пуховски. Според него, досега Грабар-Китарович се е показала като \"слаб и неуспешен президент\".Грабар-Китарович не е единствена в опитите за булевардизация на политиката. Включително фаворитите сред конкурентите й за президентския пост обичат да си служат със сходна реторика и символика. Бившият министър-председател Зоран Миланович, който е част от ляво-либералния политически спектър, се опитва да се хареса с релативиращи съпоставки за историческата роля на усташите, хърватските фашисти през Втората световна война и на партизаните от антифашистката съпротива.Мирослав Шкоро, който се опитва да спечели гласовете на десните избиратели, заяви, че ако бъде избран за президент, щял да амнистира четниците, осъдени за военни престъпления през 1990-те, на които затворът никак добре не им понасял.По време на предизборната кампания нито един от тримата не представи ясна и съдържателна политическа програма. Фокусът бе върху мобилизирането на избирателите чрез емоции, а не толкова чрез съдържателни политически програми.Ограничени отговорностиФункцията на президента в Хърватия е предимно представителна, пояснява политологът Пуховски. Но фактът, че тази политическа фигура се избира пряко от народа, създава впечатлението, че хърватските президенти разполагат с повече власт и възможности, отколкото е в действителност. И допълва: \"Преди пет години Грабар-Китарович обещаваше чудеса, които нямаше как да изпълни, защото оперативната власт е в ръцете на правителството и на премиера.\" Президентът в Хърватия е главнокомандващ и по време на война може да назначава или освобождава генерали, както и да назначава посланици и да контролира тайните служби. Освен това негова задача е да задава и да адресира определени теми и активно да участва в обществените дебати. През последните пет години обаче Грабар-Китарович нито веднъж не се възползва от това, а по време на настоящата предизборна кампания и тримата кандидати избягваха да участват в щекотливи дискусии, обяснява Пуховски.Спорна външна политикаСпоред конституцията, хърватският президент разполага с известна независимост в конципирането на външната политика. Грабар-Китарович действително се възползва от това през петте години на управлението си. За голям свой успех тя смята инициативата “Три морета”, която е опит за установяване на по-тесни взаимоотношения със страните на Балтийско, Черно и Адриатическо море. Същевременно обаче Грабар-Китарович търси сближаване с Полша и Унгария, които са оспорвани в рамките на ЕС заради позициите им по определени въпроси, отбелязва Пуховски.Той посочва също така, че Колинда Грабар-Китарович не винаги е действала в духа на добросъседските отношения спрямо непосредствените си съседи. Тя смята, че интересите на живеещите в Босна и Херцеговина хървати са застрашени и не пропуска възможност да критикува босняшкото мюсюлманско мнозинство в страната. По време на посещение в Израел Грабар-Китарович дори окачестви Босна като „нестабилна страна“, изпаднала „донякъде под влиянието на войнствения ислям“, и предупреди за опасността от „многобройните завръщащи се бойци на Ислямска държава“. Тя обаче не представи никакви доказателства за тези твърдения. Що се отнася обаче до бившия враг във войната - Сърбия, хърватската президентка неведнъж е правила опити за нормализиране на отношенията между двете държави, често въпреки съпротивата на партийните й съмишленици.Според политолога, в крайна сметка обаче не е толкова важно кой ще спечели изборите за хърватски президент. Защото реалната власт е в ръцете на премиера Андрей Пленкович, който е и председател на управляващата партия ХДО. Партията ще избере новото си ръководство през пролетта на следващата година, докато парламентарните избори са насрочени за есента. \"Ако Колинда Грабар-Китарович се провали на президентските избори, това ще отслаби Пленкович\", смята Пуховски. Защото тя всъщност е „неговата“ кандидатка.", "date": "2019.12.22", "title": "Президентски избори в Хърватия: повече шоу, отколкото политика"}
{"url": "https://offnews.bg/zimni/henrik-kristofersen-be-naj-barz-v-alta-badia-i-oglavi-generalnoto-klas-718110.html", "text": "Хенрик Кристоферсен спечели гигантския слалом от Световната купа по ски-алпийски дисциплини в италианския зимен център Алта Бадия.Норвежецът завърши състезанието с време 1:57:33 минута. Той беше шести след първия манш, но със солидно второ спускане достигна до 20-а победа в кариерата си.Французинът Сиприен Саразен остана втори на 31 стотни от секундата след феноменален втори манш. Той беше едва 22-и след първото спускане, но беше най-бърз във второто и за втори път се качи на подиума след победата си преди три години и три дни в паралелния гагинтски слалом в Алта Бадия.Трети на 39 стотни от секундата завърши словенецът Жан Кранец. Той продължи силната си серия в гигантския слалом с четвърто поредно класиране в топ 4 в дисциплината, като в три от тях беше в тройката.Друг норвежец Александър Аамод Килде се нареди четвърти на 46 стотни, а швейцарецът Марко Одермат, който беше втори след първия манш, в крайна сметка остана пети на 83 стотни. Марко Шварц беше най-добър от австрийците с шестото си място на 88 стотни зад победителя.Българският представител в алпийските ски Алберт Попов не завърши първия манш. Той стартира последен с 63-и номер, допусна грешка в средата на трасето и отпадна.С успеха си днес Кристоферсен излезе начело в генералното класиране за сезона с 343 точки, следван от специалиста в скоростните дисциплини Винсент Крихмайер (Австрия) с 312 точки и от завършилия осми днес Алекси Пентюро (Франция) с 296 точки.Попов е 69-и с 22 точки. За малката Световна купа в гигантския слалом Кристоферсен също води със 193 точки, пред Кранец със 170 и Томи Форд (САЩ) със 161.", "date": "2019.12.22", "title": "Хенрик Кристоферсен бе най-бърз в Алта Бадия и оглави генералното класиране"}
{"url": "https://offnews.bg/obshtestvo/fandakova-obeshta-nova-sistema-za-taksuvane-bez-povishenie-na-biletit-718114.html", "text": "Нова система за таксуване в градския транспорт до края на следващата година, без увеличение на цената на билета. Това обеща столичният кмет Йорданка Фандъкова пред БНТ. Фандъкова обясни, че има два варианта за изчисляване на цената на билетите в градския транспорт предвиждат от Столична община. До края на следващата година ще се плаща на изминато разстояние, тоест зониране на транспорта, или за определено време. До края на пролетта се очаква да заработи и част от третата линия на столичното метро.На три етапа ще бъде пуснат третият лъч на метрото в столицата, съобщи още кметът.\"Първият етап от първите четири километра от Красно село до Кино \"Одеон\" ще бъде пуснат тази пролет и ще продължат тестовете на влаковете, веднага щом приключат, ще се пускат поетапно всички участъци.\"Нощен градски транспорт ще има и следващата година, въпреки загубите за общината. Ще продължи и увеличението на заплатите на шофьорите, както и на други служители в общински дружества.\"Това, което залагаме ние от нашия бюджет, е увеличение на заплатите на медицинските сестри, които работят в детските ясли и градини и в училищните здрави кабинети\", каза кметът на София.От повишаване на част от данъците догодина общината очаква в бюджета на общината да влязат допълнително 38 млн. лева, като те ще отидат за инвестиции в кварталите, градския транспорт, паркове и градини.За замърсяването на въздуха Фандъкова каза следното: \"Въздухът, който дишаме, всъщност го правим ние, генерираме замърсяване и географското положение на града ни е такова, че в определени дни с температурни инверсии, всичко, което излъчваме, остава на ниски нива. Ние трябва да си помогнем като граждани, да променим част от навиците си, няма нужда в дни със замърсяване да палим камините си. Да зная, че е по-уютно, по-приятно, но в София има много камини и това са хора, които могат да си позволят да се отопляват на ток поне в дните с превишение\", допълни тя.Фандъкова коментира и водната криза в Перник и бе категорична, че столичната община не би могла да помогне, поради липса на технически възможности. През 2025 г. изтича концесионният договор на Софийска вода, който няма да бъде продължен, обяви Фандъкова.", "date": "2019.12.22", "title": "Фандъкова обеща нова система за таксуване, без повишение на билетите"}
{"url": "https://offnews.bg/futbol/valeri-bozhinov-ne-vizhdah-razvitie-v-botev-vratca-718111.html", "text": "Головата машина Валери Божинов говори по всички най-интересни теми в българския футбол и пожела на всички млади играчи да бъдат в отборите, в които са били той, Димитър Бербатов, Мартин Петров и Стилиян Петров.Божигол се включи в благотворителния футболен турнир \"Надежда за Криси\". Инициативата е в подкрепа на борещия се с коварно заболяване Кристиян Йорданов Николов.\"Надявам се да има повече такива каузи в България. Нашата държава има нужда от такива неща. Искам да поздравя всички, които са част от това днес.Мое бе желанието да си тръгна от Ботев Враца. Не виждах развитие. Миналата година беше таван. Миналата година показах 1000 процента от себе си в отбора. Успехите няма да се повторят дълго време там. Аз съм много добър приятел с Ники Митов, но това не означава, че ще ходя в Хебър.Кажете ми друг българин, който е играл в такива отбори в България? Пожелавам на всички момчета да играят, където са били Бербатов, Мартин, Стилиян и аз. Вчера Партизан продаде бранител за 10 милиона евро на Монако, а къде играят нашите футболисти?Ние не можем да продадем Стаси Иванов, който е водещ футболист и играе в Левски. В Лудогорец няма един българин. Венци Стефанов продава играчи, но не на това ниво, което гледаме в Сърбия и другите страни\", каза Божинов.", "date": "2019.12.22", "title": "Валери Божинов: Не виждах развитие в Ботев Враца"}
{"url": "https://offnews.bg/evropa/pochina-emanuel-ungaro-718116.html", "text": "Модният дизайнер Емануел Унгаро е починал в Париж на 86-годишна възраст, съобщиха членове на семейството му, цитирани от АФП.Унгаро се оттегли от модата през 2004 г. Той е починал в събота след две години в \"отслабено здравословно състояние\", заяви член на семейството.Унгаро е роден в Южна Франция на 13 февруари 1933 г. в семейство на италиански имигранти и се премества в Париж през 1956 г., където чиракува при испанския дизайнер Кристобал Баленсиага.През 1965 г. Унгаро създаде модната къща, носеща неговото име.", "date": "2019.12.22", "title": "Почина Емануел Унгаро"}
{"url": "https://offnews.bg/obshtestvo/do-18-gradusa-v-parvia-zimen-den-zhalt-kod-za-silni-vetrove-v-21-obla-718089.html", "text": "Жълт код за силен вятър е в обявен за 21 области на страната днес. На места поривите на вятъра ще достигнат до 24 метра в секунда, съобщават от Националния институт по метрология и хидрология.Предупреждението за опасното явление е в сила за областите Монтана, Враца, София-град и област, Перник, Кюстендил, Благоевград, Ловеч, Габрово, Велико Търново, Търговище, Сливен, Ямбол, Хасково, Кърджали, Разград, Шумен, Силистра, Добрич, Варна и Бургас.Днес точно в 6 часа и 19 минути започна астрономическата зима. Днес в сутрешните часове ще има по-малко облаци, които обаче ще се увеличат още преди обед. След пладне се очакват валежи, които ще започнат от западна България. През нощта срещу понеделник дъждовете ще обхванат цялата страна.В първия зимен ден ни очакват максимални температури между 13 и 18 градуса, показва прогнозата на НИМХ. ", "date": "2019.12.22", "title": "До 18 градуса в първия зимен ден, жълт код за силни ветрове в 21 области"}
{"url": "https://offnews.bg/politika/domuschiev-darzhavata-da-kontrolira-bolnichnite-ili-da-plashta-parvit-718121.html", "text": "Плащането на първите три дни от болничния от работодателя е въведено от държавата по време на криза, дошло е времето отново управляващите да поемат тази си функция. Това обяви председателят на Конфедерацията на работодателите и индустриалците (КРИБ) Кирил Домусчиев в интервю пред Нова тв, притежавана от него. Според него сегашното положение може да остане, но само ако държавата упражнява контрол при издаването на болничен.В края на ноември спорът за изплащането на първите три дни болнични разгневи работодателите и те напуснаха заседанието на тристранния съвет. Работодателите пратиха отворено писмо през медиите до премиера Бойко Борисов по темата. В него те припомниха, че задължението на работодателите да изплащат първите три дни болнични беше въведено като временна антикризисна мярка за една година през 2010 г., а действа вече девет години.\"Расте броят на болничните. Трябвало да прибира картофите или да работи в завода и си пусне болничен. Държавата не осъществява контрол. След като беше временна мярка, защо пак държавата не си ги плаща тези три дни болнични. Затова, че държавата не си върши работата, ние трябва да плащаме тези три дни, без дори да държим контрола върху издаването\", възмути се Домусчиев.Според него трябва да се изработи формула за минималната работна заплата, защото тя може да се вдига с 20, 50 или 200 лв. според показателите на страната за годината. По-важно е каква е средната работна залата, смята Домусчиев.\"Не са нужни правителствени мерки за вдигане на средната заплата. Ако тя расте, значи икономиката расте. В КРИБ не е тема минималната работна заплата\", допълни шефът на КРИБ.", "date": "2019.12.22", "title": "Домусчиев: Държавата да контролира болничните или да плаща първите три дни"}
{"url": "https://offnews.bg/obshtestvo/silniat-viatar-ostavi-sled-sebe-si-iztragnati-darveta-padnali-lamarin-718122.html", "text": "Бурният вятър нанесе щети и остави без ток потребители в общините Враца, Мездра и Мизия, както и в региона на София, където прекъсвания на тока имаше в Княжево, Враждебна, Бояна, предаде БНР.От бурния вятър са нанесени много щети по сгради и обекти във ВрацаЗасегнати покриви и фасади на сгради, потрошени стълбове, изкоренени дървета и паднали клони. Това са част от щетите, които от вчера причинява силният вятър. Поривите му достигнаха до 100 километра в час.\"Падна една огромна ламарина – с размери, може би, два на метър и нещо. И точно преди това беше минала една жена. Ламарината според мен беше смъртоносна, тежка и докато ние се спасявахме от вятъра, паднаха още четири-пет ламарини наведнъж. Видяхме обърната будка, видяхме изкоренено дърво, много керемиди имаше счупени, стъкла, общо взето доста страшно\", разказа очевидец пред националното радио.Силният вятър наклони коледното дърво в центъра на Враца. Повредена е и найлоновата шатра на заведението, част от Коледния базар.\"Аварийни екипи отстраняваха повреди по електрическата мрежа. Възложено е на фирмите, които обслужват парковете и градините да огледат обектите си за паднали и за опасни дървета\", каза Красимир Димитров, шеф на дирекция \"Аварийна помощ и превенция\":\"196 сигнала сме получили през нощта - 94 са за паднали дървета и клони, около 40 имаме за паднали оградни пана или за опасни фасади на сгради. По-засегнатите райони са Панчарево, Банкя, район Витоша, по специално Владая-Мърчаево\", допълни той.Над 40 са сигналите за паднали дървета върху електропреносната мрежа. Аварийно прекъсване на електроподаването имаше във Враждебна, Бояна, Княжево, Манастирски ливади, Киноцентър-1, Владая, Горни и Долни Лозен, Герман, град Банкя и село Клисура.Днес най-силен е бил вятърът на Черни връх - около обяд той е достигнал скорост над 125 километра в час. Заради очаквания и утре силен вятър Националният институт по метеорология и хидрология обяви предупредителен жълт код за голяма част от Северна България.Жълт код е обявен за понеделник за Видин, Враца, Монтана, Плевен, Велико Търново и Русе, както и за областите на юг от Стара планина - Пазарджик, Пловдив, Стара Загора и Сливен. В тези райони се очаква да духа вече северозападен вятър, отново с пориви до над 80 километра в час.", "date": "2019.12.22", "title": "Силният вятър остави след себе си изтръгнати дървета, паднали ламарини и спиране на тока"}
{"url": "https://offnews.bg/zimni/legendarniat-noriaki-kasaj-propuska-chetirite-shantci-718085.html", "text": "Легендарният Нориаки Касай ще трябва да пропусне предстоящия силен турнир “Четирите шанци”. Това вече е официално потвърдено, но и досега през сезона в Световната купа феновете очакваха подобно развитие.47-годишният японец успя само два пъти да премине квалификациите в първите четири кръга от СК, като и в двата случая остана извън топ 30 с класирания на 45-а и 33-а позиция. Така резултатите му бледнеят пред останалите членове на японския състав.Таку Такеучи и Кейчи Сато ще получат шанс да се представят на ниво в “Четирите шанци” заради добрите си изяви в Континенталната купа. Другите членове на състава на Япония са защитаващият титлата си от миналата година в Световната купа Рьою Кобаяши, Дайки Ито, Юнширо Кобаяши, Юкия Сато и Наоки Накамура.Касай ще остане с 27 участния в “Четирите шанци”, след като дебютира през сезон 1989/90, а сега ще пропусне състезанията за първи път от 1992/93.\"Четирите шанци\" ще се проведе между 28 декември 2019-а и 6 януари 2020 година. Спирките са Оберсдорф, Гармиш-Партенкирхен (Германия), Инсбрук и Бишофсхофен (Австрия).", "date": "2019.12.22", "title": "Легендарният Нориаки Касай пропуска \"Четирите шанци\""}
{"url": "https://offnews.bg/offtopic/tozi-93-godishen-chovek-li-e-diado-koleda-717993.html", "text": "Има хора, които биха направили всичко, за да не остане никое дете без подарък за Коледа.Всяка година на Рождество Христово 93-годишният производител на играчки Ед Хигинботам от Пенсилвания дарява стотици свои ръчно изработени дървени играчки на малчугани в нужда.Възрастният човек прави това добро дело от около 30 години, а местната полиция му помага да разпространява играчките в приютите за деца, както и на социално слаби семейства в околността.Хигинботам е самоук майстор. Превърнал е дървообработването в свое хоби. Първоначално си търсел разнообразие, но лека-полека заниманията с дървото се превърнали в истинска страст, с която решил да радва и други хора.Всеки ден след като стане от сън човекът не мързелува, целогодишно се труди от 8 до 16 ч в работилницата си край Питсбърг, стремейки се да направи достатъчно играчки за празниците.Дърводелецът изработва колички, камиончета и трактори. Внимава и за най-малките детайли, като стълбата на пожарна кола или юздите на конете.Когато го питат дали се чувства като Дядо Коледа, той отговоря:", "date": "2019.12.22", "title": "Този 93-годишен човек ли е Дядо Коледа?"}
{"url": "https://offnews.bg/obshtestvo/evreite-praznuvat-hanuka-718090.html", "text": "От днес евреите по целия свят започват да празнуват Ханука - празника на неугасващата духовна светлина.С Ханука евреите почитат чудото на вярата и, подобно на Рождество Христово, празникът е семеен.По време на тържествата, които продължават 8 дни се изпълняват специални песни.За евреите истинският смисъл на празника е победата на шепа еврейски бунтовници през 168 година преди Христа над най-силната армия, завладяла тогава целия Изток, обясняват от БНР.", "date": "2019.12.22", "title": "Евреите празнуват Ханука"}
{"url": "https://offnews.bg/nashite-avtori/na-svetlo-razkaz-s-prodalzhenie-ot-zdravka-evtimova-718020.html", "text": "Тя влезе в „Соларис” и изведнъж стана тихо, като че бяха утрепали някого. Беше облечена, както всеки ден, в сини панталони, бяла блуза. Прошарената й коса сивееше, вързана на опашка; тъмно, високо чело, висока жена, тънка като сабя. Тя пристъпи към бара, каза:- Един чай от шипки – но барманът, момче с рядка брада, въобще не помръдна от мястото си. Очите му избягаха към мъжа с рижата коса и потънаха в кървавите кичури, по-алени и наперени от дясната страна, някак клекнали отляво. Рижата коса продължи да пие на малки глътки от онова нещо в чашата си и не помръдна. - Шефе, да й давам ли?Шефът не каза дума. Наведе палеца на дясната си ръка към пода. Барманът с рядката брада подскочи с поглед към вратата, после обърна глава към новодошлата. Гледаше я право в лицето, но като че не виждаше нищо, съзерцаваше нещо по-съществено пред себе си и същевременно надигна някаква чашка – може би кафе, уиски или кой знае какво слагаха в такива чаши. В кафенето пиеха двама мъже с гипс на десните си ръце - седнали на една маса с чаши пред тях. Те гледаха влязлата в кафето втренчено.Единият, най-едрият в раменете, наедрели още повече заради якето с подплънки, което бе навлякъл, се надигна пръв. Вовата. Може ми секунда и половина след него, може би дори по-малко, Павко също скочи. Те двамата си приличаха, макар че не бяха братя, нито братовчеди. Големите мъже с гипсирани десни ръце пристъпиха към вратата на кафенето и се изпречиха зад гърба на жената.Тя не трепна, не се обърна назад. Приближи до рижия, протегна ръка, хвана неговата и я разтърси в дълго ръкостискане. После се обърна към вратата и се насочи с бавни, равни като дялани камъни стъпки към двамата исполини с гипс на ръцете.- Какво беше това, ма? – скърши думите рижият, сякаш носеше в гърлото си ренде. – Стой малко, Елено. Стой, ма!До двамата с гипс на китките рипнаха още трима, затвориха й пътя, а барманът, онзи с рядката брада, я блъсна. Елена изопна внимателно блузата си, като че ако не бе премахнала току що появилата се гънка, кой знае какво щеше да се случи.Случи се.- Какво искаш, ма! – отряза рижият и скочи от стола си. Носеше сигурно два номера по-големи оранжеви джинси. Мускулите му се бяха удвоили, ръцете, раменете и вратът се бяха утроили. Фланелката щеше да се пръсне заради яките мускулни влакна под нея. Няколко черепа с различни размери бяха татуирани върху лявата ръка на човека. Над тях с внушителни лилави букви лъщеше татуировка с името СИЯНА. На другата ръка, където не блестеше нито един череп, с черно мастило майсторът на татусите бе издълбал в кожата на човека надпис на английски SIYANA. До масата, която бе с позлатена повърхност, стърчеше стол, но не обикновен – трон беше, в който можеха да се разположат трима великолепни джентълмени с мускулни влакна като въжета на бесило - та в края на масата, в златна рамка блестеше фотография на жена – кестенява коса, кафяви очи, нищо особено. Под снимката на български и на латински беше изписано: – Сияна. Siyana love.Ръката с трите черепа сграбчи лакътя на Елена.- Какво, ма? Защо се довлече тука? - Пиеше ми се чай от шипки – каза равно жената, без да го погледне. - Като те фрасна, ще станеш на гьол от черва – каза червенокосият. - Ще стана – каза жената. - Ти си мръсна вещица, но скоро ще те намерят умряла в канавката. - Ще ме намерят. Със сигурност. - Ще те сплескам, ма.Барманчето с рядката брада я блъсна от едната страна, Вовата я препъна от другата. Ударите не бяха силни, дори не я разклатиха. Чак тогава жената се обърна – без да бърза, просто пиеше чая си от шипка и искаше да погълне повече от аромата. Изпъчи се, беше висока и по това я познаваха на улицата, но дори изпъната не стигна до носа на червенокосия.- Риж Димитре, ако бях на твое място – помни какво ти говоря! – още след час, после ще бъде много късно – та ако бях на твое място, щях да отскоча до Елена дългата, мръсната вещица, както ме нарече преди малко. Барманчето отстъпи на половин метър от нея, сякаш го ужили оса. Вовата прибра гипса на ръката си към колана и също отстъпи. - Защо? Защо, мръснице, да идвам до тебе, а? – гласът на Риж Димитър бе пълен с парчета натрошено стъкло и чакъл. - Стиснах ти ръката, нали? След двайсет минути ще почнат да се появяват червени мехури. Първо около пъпа ти, после на бузите, на челото. След около два часа ще пламнеш и ще захване да те сърби. - Гадна мръсница. - Гадна мръсница съм, но не правя мръсни неща – каза жената. - Предателка мръсна. - Да, предателка, но не съм предала никого.Червенокосият сви юмрук и понечи да я удари. Седемнайсет юмрука се свиха след неговия и в кафенето въздухът изчезна. Имаше юмруци. Потрепваха от енергия и чакаха.- Ако съм на твое място, Риж Димитре, нямаше да пречукам Елена Дългата. В болницата ще ти правят изследвания. Те излизат най-рано след четири часа. Дотогава мехурите може да се спукат. Тия отвън добре, ще изтекат. Но тия отвътре, по белия дроб и карантиите – ще стане вътрешен кръвоизлив от гной, Риж Димитре. - Лъжеш и блъфираш! – ревна рижият и косата му запали пожар сред трънака от юмруци. - Да, прав си. Лъжа и блъфирам – каза спокойно жената. – Но ако бях на твое място нямаше да сплескам Елена Дългата от бой точно сега. Ако отидеш преди три часа при Дългата Елена, може да изпиеш едно много гадно, ама наистина смрадливо и лепкаво нещо. Ще се задавяш десет пъти, ще плюеш. Но ако го изпиеш, мехурите ще закъкрят, ще се съберат. Много ще те сърби – една седмица, дори десет дни. - Мръсница! – изскърца рижият. - Мръсница, която може да ти свари този гадна, смрадлива и лепкава каша. - Прави я. Почвай да я правиш тука. Веднага. - Риж Димитре! Дългата Елена има едно условие и го казва пред всичките ти гавази. Ела при Дългата Елена, но искам сам да си счупиш дясната ръка – ей тука - изрече равно тя и докосна китката на Рижия. На ръката, точно върху огромния мускул, спеше на латински името SIYANA. - Куха лейка. Крава. Вещица – гласът бе изгубил парчетата натрошено стъкло, сега в него бе останала само тиня. – Ще те нарежа на четири парчета. Ще те дам на кучетата. - Момчета, много е заразно – каза спокойно Елена дългата.Момците, начело с бармана с рядката брада изведнъж се дръпнаха към стените на кафенето, към прозорците, зад масите. Двама трима се измъкнаха през вратата като мокри върви. - Риж Димитре, може Вовката да ти строши ръката ей на онова трупче. На него ти строши ръката на внучето ми. Ако искаш, може да извикаш „Бърза помощ“ да ти помогне. Може и да те закарат до „Пирогов“.Рижият хвърли поглед към дясната си ръка с латинската SIYANA. Пръстите му вече се бяха зачервили.- Защо се здрависа с Елена Дългата, Риж Димитре? – прошепна тихо, но ясно тя. – Тя е мръсница и вещица, нали знаеш.След това с отмерени бавни стъпки сивокосата тръгна към вратата на „Соларис“. Никой от момците с яки мускулни влакна не се изпречи на пътя й.- Довиждане – каза тя, без да се обръща назад. -------------- ------------- ---------------Може и да си го измислят тия от Старо село, на тях не трябва много-много да им вярва човек. Те звездите гледат и ти разправят, че е дошло време за закуска. Освен това като лъжат, лъжите им пропаст копаят. Не можеш ги прескочи, падаш вътре и драскаш да излезеш, целият се олющваш и кръв ти тече, раните сърбят като барутен погреб, идва ти да напълниш с кал устите на тия лъжци, но като ти мине ядът, си казваш:– Ей, лъжци, шапка ви свалям за тая тлъста измама, големи сте!Кой ли знае кога за пръв път гръмна един дебел и сочен като печено агне слух – един от тукашните мафиоти, хората се бояха да му казват името, щото бил бесен и пяна му излизала не само на устата, но през носа, ушите, очите и от други места – та тоя най-големият из големите, дето като седнел до някое момиче в кръчма, то, без да чака, светкавично правело онова, дето всяка от тези места знаела какво трябва да прави на Риж Димитър - точно за тоя човек става дума.Той, разправят лъжците от Старо село, уж сам си строшил ръката. Така му била заръчала оная, дето лекува с билки и варива, Елена от Старо село; същата, която излекувала жената на оня депутат и още дузина големи началници от София. Та в Старо село идваха хора от Радомир, Варна, Кюстендил, София, Перник, Елов дол, Владимир, Опалово и Стефаново, от Гърция и Македония – народът с очите си видял един мъжага като дъб с гипс на ръката.- Вярно ли е? – обърнали се комшиите към Елена билкарката. - Аз лекарство за смърт и за болка съм се заклела пред Господ и пред гроба на мама на никого да не давам и никога да не варя – казала Елена дългата.Няколко седмици пред портата й намирали китки – лалета, обикновена иглика, букетче от глухарчета, трендафил – така цял месец. Малки цветя.Народът ги откъсвал от полето или от градината пред къщи. Народът бил пропищял от оня с гипса на ръката. Така разправят местните от Старо село. Но можеш ли да им вярваш? Искаш, но можеш ли? Затова тичаш до полето, накъсаш някакви цветчета, дето не им знаеш имената, ама са шарени и хубави, правиш нещо като букетче и като минеш край къщата на Дългата Елена, ги оставяш.Толкоз хора е измъкнала от болката на светло тази жена.", "date": "2019.12.22", "title": "На светло: разказ с продължение от Здравка Евтимова"}
{"url": "https://offnews.bg/offtopic/top-10-na-naj-dosadnite-koledni-pesni-718088.html", "text": "\"Джингъл бел, джингъл бел, Венци е дебел\"...Да, това е коледна песен, която си пея, за да се мотивирам да пазя диети.Аз хубаво си я пея, ама как по Коледа да пази диети човек. То баници, то баклави, то прасенца, пуйки, кисело зеле - все диетични и полезни за здравето блюда, ама какво да се прави - Коледа чука на вратата, всички сме празнично настроени и плюскането ще започне всеки момент... Само да минем първо през МОЛ-а и да си купим новия Айфон на изплащане (само по 200 лева на месец за две години).Коледа е след, има - няма, два дни. Понеже съм на почти 50, аз свързвам този светъл празник с... опашките за банани. Редяхме се с тате, светла му памет, на пазара в Кюстендил. Всеки имаше право да закупи 2 килограма банани. Купувахме 4 кила и после ги ядяхме като хляб по времето на купонна система през втората световна война в СССР - по мъничко, че следващите банани - чак следващата Коледа.Но днес няма да си говорим за банани.Днес ще си говорим за друго.С какво свързвате Коледа?Освен със \"Сам в къщи\" по телевизията?Аз лично свързвам Коледа с коледните песни. Тези песни започват да ни дебнат още в края на ноември и в началото на декември вече не се търпи.В МОЛ-а, в колата, вкъщи, по улиците, в медиите - абе навсякъде се лее коледна музика.И понеже тази музика ме преследва (а подозирам, че и вас) и няма прошка, днес реших, в рамките на собствените си чувства и предколедна депресия да се опитам да класирам десетте най-досадни коледни песни.Класацията е чисто субективна, не е базирана на пазарен принцип, макар че, ако имах много пари, щях да купя правата на всичките песни в класацията и после да ги забраня за изпълнение....Но това е друга, тъжна тема.За ваша радост никога няма да имам много пари, така че не ми обръщайте внимание.И нека класацията да започне сега!!!10. Santa Claus Is Comin' to Town\"Санта Клаус идва в града\" - тази песен има хиляди различни изпълнения. То Майкъл Бубле ли не искаш, то Джъстин Бийбър ли, то Марая Кери ли...Дори Брус Спрингстрийн я е изпял човека. Само за Веско Маринов не знам дали не е записал кавър по български текст на Цветан Цветанов и екип на Евроатлантическия център за сигурност. Нещо с псалм 91 в текста...Песента между другото, извън празничното си и приповдигнато звучене звучи доста стряскащо:Не знам, на мен от текста на тая песен започва да ми се струва, че добрият старец хич не е добър, а някой зъл норвежки джендър, който има дълъг стаж като агент на тайните служби...Абе, за всеки случай проверете дома си за бръмбари и подслушвателни устройства преди Коледа. Не е приятно, след като си хапнал пълнени чушки с боб да разбереш, че някой е записвал в спалнята ти стомашната компресия...9. Jose Feliciano - Feliz NavidadАко не друго, то поне текста на тази култова латино коледна песен се помни лесно.Изумителен текст, в който се появява и мултилингвистичен елемент, защото в някакъв миг лирическия герой решава да пее на английски и изпява:Този минималистичен текст обаче не пречи песента да е класирана от ASCAP (Асоциацията на американските композитори, автори и издатели) в Топ 25 на най-великите коледни песни евър.Млади български певци, композитори и текстописци! Вземайте пример от дедо ви Хосе. Песен се прави с 3 акорда и 5 думи. Какви са тия фермани, какви са тия сложни композиции? Айде, моля ви се, веднага да сядате и да пишете хитове, че дедо ви Коледа няма да ви донесе подарък тая година...8. Rudolph the Red-Nosed ReindeerАко питате мен, тази песен за елена Рудолф, който имал сияещ нос не е написана току така...Според мен този елен е напипал запасите на дядо Коледа от водка и си е посръбвал цяла година, докато е добил характерния за пияниците червен нос...Не знам дали това е така, но аз лично всеки път, след като чуя тази песен, изпитвам желание да се насвяткам с лавандулов спирт, разреден с лимонада в съотношение две към едно.Разбира се, лавандуловият спирт си има своят чар, съчетан с уютния и благоуханен коледен дух, но вместо това ви предлагам да се концентрираме в текста - Рудолф имал светещ нос, всички елени му се подигравали, но когато паднала зловещата скандинавска мъгла, дядо Коледа отишъл при него и му рекъл - Рудолф, моля те, стар пияница такъв, да ми светиш с тоя нос.И Рудолф пийнал един литър концентрат на екс, па светнал с всичка сила.Ето какви ползи носи пиенето.Само да съм чул, че алкохолът в огромни количества не бил полезен...7. Mariah Carey - All I Want For Christmas Is YouВтора песен на Марая Кери в класацията...Да не си помислите, че имам някакво лошо отношение към нея!НЕ! Тя е великолепна певица. Отделен въпрос е, че аз съм пънкар е предпочитам не чак толкова великолепни певици (например Pink е моята любимка с главна Л).Тази песен обаче наистина може да ме подлуди. Правил съм си експеримент - колко мога да издържа, слушайки:Марая, не знам твоят любим колко е як, ама защо, по дяволите, трябваше в продължение на няколко декади да слушаме как го желаеш за Коледа.То и аз, като бях на 20 желаех Клаудия Шифър за Коледа (тогава тя беше мацката с главно М), ама не написах нищо по темата. А можех! Сега щях да съм известен композитор, а нямаше да свиря по разни съмнителни места за жълти стотинки...Както и да е, това е любовна песен със звънчета и, колкото и да го отричате, всички си представяте младата Марая Кери, облечена като Снежанка...ИЛИ СЪБЛЕЧЕНА КАТО СНЕЖАНКА, НАЛИ, ПЕРВЕРЗНИЦИ ТАКИВА???6. Kylie Minogue - Santa BabyВсички обичаме Кайли!Аз я заобичах особено много, след като записа дует с Ник Кейв, в който той я беше убил и й носеше рози.Пълен маниак!Но не за това ще говорим днес, а за тази култова коледна песен.В нея лирическата героиня, в случая - класическата кифла - с най-прелъстителния си глас пее за простите неща в живота - за малките и скромни подаръци като например една мъничка, скромна диамантена мина...Абе, с други думи текстът напомня на онази прословута смешка - \"какво му трябва на човека - коричка хляб, бутилка уиски, една яхта\"...А, да, забравих, че и тук героинята иска яхта. Но ако Кайли Миноуг ти поиска яхта, не задаваш въпроси! Теглиш кредит, продаваш си бъбреците и купуваш яхта!Коледа е в крайна сметка!5. We Wish You A Merry ChristmasТова е някакъв вид западна коледарска песен. В нея милички дечица ви пожелават Весела Коледа, но искат пудинг, при това веднага.Значи, това с пудинга не го разбирам! Толкова ли не могат да пият по ракия милите дечица? Студено е, трябва да зачервят бузки, да се сгреят...Както и да е, песента ще ви изпържи мозъците до края на Коледа, така, че да не сипвам допълнително сол в раната.Направете пудинг, че ако довтасат евроколедари и ви поискат вместо вредни мазни баници и сладкиши рукола, киноа и спитулина, ще се видите в коледно приключение.А ние се впускаме в галоп напред, за да видим какво ни е подготвила класацията на своето четвърто място.4. Silent night, holy nightТая песен дори Елвис я е пял.Коледа не може да дойде, ако не сте чули поне 20 различни версии на \"Тиииииииихаааа нооооооощ, свяяяяяяяяяятааааааа ноооооооооооощ\" - по радио, по телевизия, в магазини..., навсякъде.Песента, бай дъ уей, е написана в далечната 1819 година от австрийския начален учител, композитор и органист Франц Грубер. Текстът е на младия свещеник Йозеф Мор.Ето как е изглеждала тази църковна песен преди около 2 000 000 поп певци да й запишат кавъри:А сега да оставим тихата и свята нощ за след два дни и да видим кои са първите три места в класацията3. Wham - Last Christmas\"Последната Коледа ти дадох сърцето си\" - това, изпято от две палави млади мъжлета, винаги ни навежда на определени мисли.Обаче няма да кажа какви, защото оставам с впечатление, че песента е написана не само заради сърцето. Сигурно и други органи са били дадени на тая палава Коледа, но млъкни о ти, мръсно подсъзнание...Каквото и да се е случило зад стените на планинската хижа по Коледа, то ще си остане там. Щом младите се харесват, да се вземат! Ние сме за любовта и за това ревем с пълен глас:Аз лично бих турил тази песен на първо място сред най-досадните коледни мелодии евър, но, като се замисля, има и по-досадни неща. Например - Криско, облечен като коледно джудже в реклама на верига магазини за детски играчки...Както и да е, с удоволствие бих чул кавър на \"Last christmas\" от Венци Венц, Павел Пав feat Криско Бийтс бейби.Вътре биха влязли и някои характерни за новия естраден бг рап изрази като:Обаче, вместо да чакаме, да се ориентираме към победителите в класацията.2. Rockin' Around The Christmas TreeТази песен е посветена на куфеенето около коледното дърво.В коледно дърво може да се превърне всеки един от вас, ако вкара 5-6 питиета под звуците на празничния концерт на Планета Пайнер. Но, ако сте гледали \"Планета Пайнер\" в празничната коледна нощ, едва ли ще ви се куфее точно на тази песен. Тогава сигурно ще предпочетете да куфеете на \"Ръгъдъ - дъгъдъ - дъг - абе, не моа да се запра\" и ще ви е все тая за някакви там досадни коледни песни.Впрочем - наясно ли сте дали Миле Китич има коледна песен?Нещо от типа:Абе, това й е хубавото на Коледата - колкото и да са досадни песните, винаги може да стане много по-зле.Например - Графа и Гери Никол да запишат коледна песен заедно...Но да не си причиняваме тия кошмарни размисли и да видим кой е Победителят!!!!1. ДЖОРДЖАНО - КОЛЕДАДа знаете - няма по-велика коледна песен, появявала се на белия свят.Мисля, че и на вселенско ниво това е безспорният победител във всички класации!Песента на бог Джорджано притежава всички белези на коледен хит:- има еленчета- има палав певец- има модерен аранжимент (както казвахме едно време на бръснаря по времето на соца - \"отзад дълго, отгоре - модерно\")Е, да, Джорджано пее като човек, който, преди да влезе в студиото е бил на военно учение в НАТО и е стрелял 7 часа с танк, без да си сложи антифони, като, освен това, се е разболял от тежка хрема, граничеща със синузит.Но на кой му дреме!Коледа е!Отпуснете се малко!УДРИИИ, БАЙ ДЖОРДЖАНО!!!!!С това моята скромна класация на най-досадните коледни песни приключва.И да, знам, знам, че сега мнозина ще скочат и ще напишат - ти ли бе, некадърник, направи ти една песен хит, па тогава пиши, неуспял политик и неуспял музикант такъв.Да, така е. Хит се прави трудно, а в живота и в кариерата се успява още по-трудно.Но това не означава, че понякога, подпрял лакти на масата и аз, както и всички останали българи, не започвам да говоря в стил - \"Тоя па колко е зле, оня па колко е по-зле от тоя\".Такива сме си.И Коледа, уви, няма да ни направи по- обри.Затова стига сте чели текстове.Идат празници!Сипете си нещо, излезте и се поразходете, вижте се с приятели.И, за бога -  не обръщайте внимание на всичко, което се пише по медиите.Ако обръщате внимание на всеки лузър като моя милост, който ви обяснява нещата от живота, докъде ще стигнете?Хайде, оставям ви и ви прегръщамКоледа е!Казват, че на Коледа стават чудеса.Аз в чудеса не вярвам...Но вярвам, че, както казваше добрият войник Швейк - \"Никога не е било някак да не е било\"...", "date": "2019.12.22", "title": "Топ 10 на най-досадните коледни песни"}
{"url": "https://offnews.bg/futbol/simeon-slavchev-podpisva-s-levski-dnes-718087.html", "text": "Симеон Славчев ще стане футболист на Левски днес. Националът ще подпише договор за 3,5 години. Това разкритие направи бившият нападател на гранда от “Герена” Лукаш Гикиевич. Той дори честити на Славчев в Туитър и на практика сложи край на спекулациите, че националът може да заиграе в Полша, където беше спряган за Лех.Славчев идва на “Герена” като свободен агент, след като в петък разтрогна с Карабах. За такава развръзка се говори от доста време насам. Първият контакт между Славчев и Левски е станал по време на лагера на националния отбор за мачовете с Парагвай и Чехия, твърди \"Меридиан Мач\".Малко преди това треньорът му в Азербайджан Курбан Курбанов заяви пред медиите в страната, че Славчев не му трябва и е свободен да води преговори с други отбори.Самият Славчев заяви вчера, че не желае да коментира темата “Левски”.“Приемам завръщане в България като вариант. В момента наистина размишлявам кои са негативите и позитивите. Близките ми хора и хората, които ме познават, знаят какво следва. Създал съм едно добро име в Полша и Кипър. Там също имам доста предложение, но нищо конкретно. Бих желал възможно най-скоро да се разбере къде ще играя, за да се концентирам върху новия си отбор”, коментира Славчев.", "date": "2019.12.22", "title": "Симеон Славчев подписва с Левски днес"}
{"url": "https://offnews.bg/futbol/levski-shte-zimuva-vtori-za-19-i-pat-v-istoriata-si-718091.html", "text": "Столичният гранд Левски за 19-и път в своята история ще зимува на второто място в класирането, пресметна \"Меридиан Мач\".До сега те 6 пъти са успявали от тази позиция да спечелят титлата. Това е точно една трета - 33.3% успеваемост в подобни ситуации. Само веднъж, преди два сезона, \"сините\" са падали с една позиция и са завършвали трети.През 2016-2017 Левски направи летящ старт с Люпко Петрович начело. Сърбинът напусна изненадващо и наследилият го Елин Топузаков не можа да удържи позицията. В края дори беше привлечен Николай Митов, който все пак спечели баража за Лига Европа срещу Верея.В пет от шестте пъти, когато Левски е ставал шампион, изпревареният тим е ЦСКА. Сега \"армейците\" са зад големия си съперник и също се надяват на подобрение през пролетта. През 1968 година водач през есента беше столичният Локомотив, който сега се подвизава във втория ешелон.През новия век Левски има само един обрат. През сезон 2005-2006 \"сините\" изоставаха със 7 точки от ЦСКА, но след това триумфираха с титлата след тоталния срив в \"червения\" лагер през пролетта.Статистиката показва, че шансът Левски да е след второто място е много малък. Това поне със сигурност ще класира тима за Лига Европа и ще бъде избегнат баража. От въвеждането на тази новост в родния шампионат и трите мача, определили последния български участник в Лига Европа се играха на стадион \"Георги Аспарухов\".Сезоните, в които Левски е печелил титлата от втора позиция са: 1967-1968, 1976-1977, 1978-1979, 1983-1984, 1987-1988, 2005-2006.Междувременно стана ясно, че Левски ще подпише нов договор с Мартин Райнов, след като сегашният му контракт с клуба изтича през лятото. \"Сините\" искат да задържат халфа поне още един сезон.  Още след победата над Черно море с 1:0 за Купата на България в началото на декември Райнов призна, че вече е започнал преговори с клуба за продължаването на договора му.Тогава той вкара единствения гол в мача. Очаква се подписването на контракта да стане в близките дни, тъй като след Нова година футболистът ще има право да преговаря с други отбори за трансфер през лятото.", "date": "2019.12.22", "title": "Левски ще зимува втори за 19-и път в историята си"}
{"url": "https://offnews.bg/futbol/lokomotiv-plovdiv-pribira-seriozna-suma-za-ozhbolt-718093.html", "text": "Локомотив Пловдив е на прага да осъществи голям трансфер на свой футболист в чужбина. Става въпрос за нападателя Ален Ожболт, който е желан от Слован Братислава. Словаците са изпратили до „Лаута“ оферта на стойност 350 000 евро с намерението да привлекат словенския футболист, пише „КотаСпорт”.Шефовете на Локо Пд най-вероятно ще приемат предложението, ако не получат по-изгодно такова. Оферта към Ожболт има и от Лудогорец, но не се споменава нейният размер.„Черно-белите” са приели, че ще се разделят с един от голмайсторите си през зимата, и се оглеждат за негови заместници. Ако ударят на камък, то напролет повече минути ще получава Анте Аралица.Хърватският таран е едно от малкото разочарования в иначе доста успешния сезон на Локо. Вместо да прогресира, Аралица свали нивото през настоящата кампания.Освен Ожболт, „Лаута“ през зимата напускат бранителят Стивън Езе и рекордьорът по мачове в елита Георги Илиев, който прекрати състезателната си кариера.", "date": "2019.12.22", "title": "Локомотив Пловдив прибира сериозна сума за Ожболт"}
{"url": "https://offnews.bg/obshtestvo/neshtastie-debne-kashtata-ako-zhenite-rabotiat-v-denia-na-sv-anastas-717721.html", "text": "Православната църква почита днес паметта на великомъченица Анастасия. Имен ден празнуват съименичките на светицата, както и Анастас, Ася, Сия и Сийка. Името е от гръцки произход и означава \"възкръснала\". Великомъченица Анастасия е покровителка на аптекари и лекари.Анастасия била дъщеря на знатен и богат римлянин. Баща й бил езичник, а майка й изповядвала християнската вяра. Анастасия се славела както с голяма красота, така и с много познания. Благодарение на заможното си семейство тя била добре образована. Неин учител бил Хрисогон, който освен всички знания й предал и най-безценното съкровище – вярата в Бога.Анастасия имала труден живот. Баща й я омъжил против волята й, а още като дете тя загубила майка си. Но за всичките си трудности в живота тя намирала утеха в молитвите към Бога. Мъжът й бил езичник. Щом узнал за вярата на Анастасия и за това как помага на бедни и болни хора, той я затворил. Това били дълги и тежки дни на изпитание за нея. Не след дълго мъжът й починал. Анастасия отново получила свободата си и посветила целия си живот на бедните и болни хора. Посещавала тъмници и затвори и носела храна на затворниците. На няколко пъти посягали на нейния живот заради вярата й, но тя винаги оцелявала.Накрая Анастасия била привързана към четири стълба и изгорена в 290 г. Една християнка погребала тялото й, което останало невредимо в огъня. Мощите й след това били отнесени в Цариград.В народните представи светицата е християнизираният образ на смъртта. Някъде наричат празника Черноризие, защото тогава започнали болките на Богородица и тя си боядисала дрехите в черно. На този ден жените, особено майките, не работят нищо, за да не се разболеят децата им. Вярва се също, че ако се наруши тази забрана, някой в къщата е заплашен от нещастие. Традицията изисква още да се приготвят питки с мед. ", "date": "2019.12.22", "title": "Нещастие дебне къщата, ако жените работят в деня на св. Анастасия"}
{"url": "https://offnews.bg/kultura/preporachvame-vi-kontcert-na-vienna-mozart-orchestra-v-sofia-718072.html", "text": "Classic FM радио ще отпразнува 25-тия си рожден ден с тържествен концерт на Vienna Mozart Orchestra. Един от най-известните класически оркестри в света ще зарадва българската публика на 22 декември в зала 1 на НДК, по повод годишнината на единственото радио за класическа музика в страната и на Балканите.„Нашата програма ще включва и барок, и класицизъм и малко романтизъм. Ето защо концертът ни ще бъде необикновен. Най-важна ще бъде музиката, но интересно е да споделя, че ще бъдем облечени в костюми от епохата на Моцарт и преживяването ще бъде уникално”. Това заяви диригентът на Vienna Mozart Orchestra Андраш Деак в ексклузивно интервю за Класик ФМ радио.„Съставът на Vienna Mozart Orchestra е наистина международен. Концертмайсторът е от Ирландия, а вторият водач на цигулките е от Словакия. Водъчът на виолите е от Тексас, САЩ, а водачката на виолончелите е българка”, коментира унгарският маестро.Дивертименто в ре мажор KV 136 и Дивертименто във фа мажор KV 138, както и „Малка нощна музика” от Волфганг Амадеус Моцарт, но също така Менует от Луиджи Бокерини, Танцът на Анитра из Сюитата „Пер Гинт” на Едвард Григ и творби от А.Дворжак, Й.С.Бах и П.И.Чайковски ще прозвучат в празничната програма. По думите на Андраш Деак, включен е рядко изпълнявания Валс, оп.257 „Момичетата от Баден” от австрийския композитор Карл Комзак.„Ще бъдем облечени в традиционни костюми, изработени в типични цветове и материи, характерни за 18 век – епохата на Моцарт. Всеки музикант се отличава съвсем малко по цвета на костюма си от своя колега. Ще носим и специални перуки, с които ни е много топло на сцената, но ние сме свикнали и ги използваме по всяко време, дори и през лятото в концертните зали. Може би сега няма да ни е чак толкова горещо в София”, допълва с усмивка маестро Деак.Концертът ще започне в 20:00 часа и ще се състои от две части с 15 минутен антракт между тях. За да могат всички да се настанят навреме, вратите на залата ще бъдат отворени в 19:00 часа.Билети ще откриетe в , в системата на и тяхната партньорска мрежа.", "date": "2019.12.22", "title": "Препоръчваме ви: Концерт на Vienna Mozart Orchestra в София"}
{"url": "https://offnews.bg/ikonomika/v-gartcia-shte-davat-po-2000-evro-za-vsiako-novorodeno-718096.html", "text": "Гърция се бори срещу демографската криза с помощи и данъчни облекчения за младите семейства. Поради липсата на деца в момента се затварят детски градини и училища, съобщи БНР.Рязко спадане на раждаемонстта и миграция на младите хора, поради високата безработица отчитат проучванията в Гърция. Това са само част от причините, довели до демографската криза, която заплашва да намали населението на страната с 30%.От януари следващата година влизат в сила първите мерки на правителството в помощ на младите семейства с деца.Две хиляди евро помощ за всяко новородено дете, увеличава се необлагаемия доход на родители с малки деца, намалява се ДДС за детските стоки и храни от 24% на 13%.Правителството обсъжда законопроект с данъчни облекчения за фирми, които наемат на работа родители с малки деца.", "date": "2019.12.22", "title": "В Гърция ще дават по 2000 евро за всяко новородено"}
{"url": "https://offnews.bg/zimni/psihichno-bolen-potroshil-dzhipa-na-rado-iankov-718086.html", "text": "Сноубордист №1 на България Радослав Янков е бил неприятно сюрпризиран от случка в родината, докато е на състезание в чужбина. Психично болен мъж е потрошил предоставения му от федерацията по ски автомобил Ауди Q5, съобщава “Телеграф”.Ключовете за колата бяха връчени на Янков преди началото на сезона, като подобни автомобили получиха също алпиеца Алберт Попов и ски скачачът Влади Зографски.Инцидентът с автомобила на Янков е станал в четвъртък в столичния квартал “Драгалевци”. Извършителят е въздворен в психиатричната болница в Курило.Мъжът на име Александър Г. започнал да буйства още в сряда вечерта. Полицаите от столичното 6-о РПУ получили сигнал от съседи в комплекс “Водолей” и се отзовали на адреса.Органите на реда заварили Александър да крещи “Умри, умри” и да хвърля предмети от балкона. Оттам полетял и огромен телевизор, който се стоварил върху паркирания джип на Янков и му нанесъл сериозни щети.Да усмирят изпадналия в криза Александър пристигнали психолози. Той обаче се барикадирал с майка си в дома си, но в крайна сметка след преговори отключил вратата и бил задържан и изпратен на лечение.", "date": "2019.12.22", "title": "Психично болен потрошил джипа на Радо Янков"}
{"url": "https://offnews.bg/futbol/v-botev-plovdiv-tarsiat-zamestnik-na-fero-718092.html", "text": "Ръководството на Ботев Пловдив търси нов шеф на школата на клуба. В момента тази роля се изпълнява от старши треньора Ферарио Спасов, който бе привикан на пожар да спасява ситуацията в „жълто-черния” клуба, след като Желко Петрович бе уволнен заради незадоволителни резултати.След назначението на Феро, Ботев значително вдигна нивото и записа няколко победи в шампионата.Специалистът ще подпише постоянен контракт с клуба и от януари ще се съсредоточи върху работата си с първия състав. Това налага назначаването на нов шеф на школата.Спасов ще продължи да бъде само консултант в ДЮШ на клуба, пише „Тема Спорт”.Ботев подновява занимания на 6 януари, а зимната подготовка на „канарчетата” ще се проведе в Турция, където ще изиграят пет контролни срещи. Ботев подновява шампионата на 15 февруари с мач срещу градския съперник Локомотив.", "date": "2019.12.22", "title": "В Ботев Пловдив търсят заместник на Феро"}
{"url": "https://offnews.bg/obshtestvo/buriata-nanese-seriozni-shteti-vav-vrachansko-718097.html", "text": "През изминалото денонощие скоростта на вятъра в община Враца и част от община Мездра, в района на с. Моравица достигна 97 км/ч. Силният вятър нанесе щети на сгради и съоръжения в областния център, съобщават от областната администрация. В близост до кръстовището на бул. „Руски“ са паднали тухли от стена на сграда, част от изолация на бул. “Демокрация“, 23, ламарини от сградата на Военно окръжие, ламаринена конструкция на бул. “Христо Ботев“, 140, улуци и ламарини от сграда на ул. “Ивайло“, 2, както и паднала улична лампа на Крайречен булевард. Щетите се отстраняват от екипи на Пожарна безопасност и защита на населението по подадени сигнали на граждани и институции. ПБЗН – Враца отстранява и паднали дървета на ул. “Текстилец“, ул. “Дико Илиев“, ул. “Васил Кънчов“ – в района на Митницата и Картинг пистата. Екипи на ОП“БКС“ – Враца работят по отстраняват паднали ламарини пред бл. “Орбита“, 3 и стълб на уличното осветление пред блок № 11 в ж.к. “Дъбника“.Без цялостно електрозахранване към момента е с. Челопек , а частично прекъсване, поради паднали жици има на ул. „Стара планина“, ул. „Цар Борис“ в гр. Враца и с. Моравица.По информация на ВИК – Враца, няма нарушаване на водоподаването в област Враца.Областно пътно управление – Враца информира, че няма затворени пътища на територията на областта.По отстраняване на авариите по електрозахранването, работят екипи на ЧЕЗ.За останалите общини от област Враца, по информация на дежурните по Общински съвети за сигурност, вятърът е бил слаб и няма постъпили сигнали за нанесени щети.", "date": "2019.12.22", "title": "Бурята нанесе сериозни щети във Врачанско"}
{"url": "https://offnews.bg/112/tir-se-obarna-na-magistrala-struma-i-ia-zatvori-kraj-petrich-718101.html", "text": "Тир се преобърна на магистрала „Струма” край Петрич. Движението в района е спряно заради тежката техника, която е разположена на пътното платно, съобщи Нова телевизия.Заради инцидента вече са се образували колони от автомобили.Първият опит на тежката техника да изтегли тежкотоварния автомобил не се увенча с успех.Работата по освобождаването на пътното платно продължава.", "date": "2019.12.22", "title": "Тир се обърна на магистрала Струма и я затвори край Петрич"}
{"url": "https://offnews.bg/politika/pargov-ochakvahme-biudzhet-na-promianata-v-so-a-ni-predlagat-oshte-o-718098.html", "text": "Очаквахме бюджет на промяната в Столична община за 2020 година, а ни предлагат още от същото. Това заяви лидерът на БСП-София и председател на групата на социалистите в СОС Калоян Паргов в сутрешния блок на телевизия \"Европа\". Той направи обзор на отминаващата политическа година и говори за предстоящите събития, свързани с БСП през 2020-та.Според Калоян Паргов, сливането на ресори в структурата на общинската администрация функционално не променя почти нищо.Лидерът на БСП-София е категоричен, че намаленият с около 50 милиона бюджет на Столична община за 2020 година няма да окаже съществено влияние върху работата.Калоян Паргов определи изминаващата 2019-та година като средно успешна за БСП.Лидерът на БСП - София посочи прекалено агресивното поведение в кампаниите като основна слабост на партията по време на избори.", "date": "2019.12.22", "title": "Паргов: Очаквахме бюджет на промяната в СО, а ни предлагат още от същото"}
{"url": "https://offnews.bg/futbol/popeto-bih-rabotil-s-hubchev-v-levski-718100.html", "text": "Бившият капитан на българския национален отбор по футбол Ивелин Попов призна пред колегите от \"Канал 3\", че би работил в Левски под ръководството на треньора Петър Хубчев.\"Конкретно предложение към мен от български клуб не е имало. Обаждания, подпитвания - да. От водещите отбори - Левски, Лудогорец. Завръщане в Левски? С оглед това, което се случва в България на този етап не. Трябва да се промени отношението към треньорите.По медиите пишат, че Хубчев е дефанзивен треньор. За мен не е дефанзивен треньор. Футболът много се промени. В България много малко хора разбират футбола. Хубчев е модерен треньор. Работи шест месеца. Този човек трябва да работи поне 4-5 години, за да построи отбора.Героят от САЩ'94 е точният човек за Левски. На 100%. По-подходящ не виждам от него. С Хубчев бих работил в Левски. Сега вече си имам ангажименти с Ростов. С него бих работил винаги. Познавам го като треньор. Знам вижданията му. Това е един съвременен европейски треньор. В момента Левски има отбор. Не са зависими само от един човек. Класата ще дойде с труд. Ако имаш по-малко класа, ще компенсираш с борба, агресия\", каза 32-годишният футболист.Героят от САЩ'94 е точният човек за Левски. На 100%. По-подходящ не виждам от него. С Хубчев бих работил в Левски. Сега вече си имам ангажименти с Ростов. С него бих работил винаги. Познавам го като треньор. Знам вижданията му.Това е един съвременен европейски треньор. В момента Левски има отбор. Не са зависими само от един човек. Класата ще дойде с труд. Ако имаш по-малко класа, ще компенсираш с борба, агресия\", каза Попов.", "date": "2019.12.22", "title": "Попето: Бих работил с Хубчев в Левски"}
{"url": "https://offnews.bg/razsledvane/tamniat-miliard-718103.html", "text": "В средата на декември 2018 г. на свое заседание Министерският съвет взема решение да насочи над 1.34 млрд. лв. от излишъка в държавния бюджет към държавната компания „Автомагистрали“. Идеята е тя да построи 134.2 км от магистрала „Хемус“. Въпреки че реално кабинетът използва съществуващ регламент от Закона за обществени поръчки (ЗОП), решението му е доста противоречиво.Първо, идеята се появява внезапно, не е коментирана в публичното пространство до въпросното заседание, а все пак става въпрос за най-голямата държавна поръчка за пътно строителство през последните години. Второ, подобно директно възлагане премахва възможността за прозрачно състезание между компании, при което да бъде избрана най-добрата оферта по пазарен начин. Трето, самата компания досега няма опит за изграждането на такъв голям обект и неофициално се коментира в строителния бранш, че тя ще използва услугите на частни компании в нарушение на ЗОП.ЕДИН ТАЕН ДЕН ПРЕЗ ДЕКЕМВРИСъвсем изненадващо, на заседание на Министерския съвет (МС) на 12 декември, стана ясно, че сумата от 1 349 856 000 лв. от излишъка от държавния бюджет отива за изграждането на 134 км от магистрала „Хемус“ между пътен възел „Боаза“ и път I-5 Русе–Велико Търново. Парите бяха насочени към бюджета на Министерството на регионалното развитие и благоустройството (МРРБ), което е принципал на пътната агенция (Постановление № 308 от 13 декември 2018 г.). Институциите мълчаха около седмица как точно ще бъдат изразходвани средствата, тъй като те трябваше да бъдат изхарчени в рамките на 2018г., за да не отидат във фискалния резерв.Над една седмица след въпросното заседание на МС – в петък, 21 декември, точно преди празниците, по време на парламентарен контрол регионалният министър Петя Аврамова каза, че Агенция „Пътна инфраструктура“ (АПИ) ще сключи договор с държавната компания „Автомагистрали“ на основание чл. 14, ал. 1, т. 6 от Закона за обществените поръчки. Фирмата е с принципал МРРБ и така без отворен търг поръчката може да бъде възложена директно на нея на т.нар. принцип на in-house възлагане. От отговора на министъра стана ясно, че проект на обявяване за възложена поръчка вече е изпратен в АОП – тоест идеята се е мислила от известно време, но не се съобщаваше публично. Самият договор между АПИ и „Автомагистрали“ беше публикуван чак един месец по-късно.Ако беше проведена открита процедура за обществена поръчка, тя щеше да отнеме месеци, дори година, щом става въпрос за толкова дълго трасе. За сравнение, поръчките за „Хемус“ за отсечки, дълги 9 км и 16 км, отнеха съответно една година и осем месеца от обявяването им до сключването на договор. При търг за участък, дълъг 134 км, вероятно щеше да има разделение на обособени позиции и така щеше да се разглеждат повече оферти и да има риск от повече обжалвания пред Комисията за защита на конкуренцията.НЕПРОЗРАЧНОТО ХАРЧЕНЕДа се възложи внушителната сума от 1.349 млрд. лв. на една-единствена фирма без конкуренция е противоречиво решение, тъй като не се съобразява с някои от основните принципи в ЗОП – равнопоставеност, недопускане на дискриминация и свободна конкуренция. Този ход е още по-притеснителен, щом става дума за договор на толкова голяма стойност. За сравнение, за цялата 2018 г. сключените договори на АПИ (което не включва въпросния с „Автомагистрали“) са на стойност 534 млн. лв. Освен това няма отговор как точно е изчислена сумата за тези 134 км. В свое интервю пред „Капитал“ изпълнителният директор на „Автомагистрали“ Стоян Беличев каза, че е силно вероятно цената да се промени, тъй като част от лотовете са все още на етап идейни проекти (Чернева, 2019). Малко по-рано, по време на парламентарен контрол през декември 2018 г., регионалният министър Петя Аврамова обясни, че след като приключи техническото проектиране на първите три отсечки от трасето, е възможна корекция на дължината на участъка, а оттам и в сумата (Чернева, 2019б).Липсата на конкурентна състезателна процедура също може да е в ущърб на държавния бюджет. За сравнение – след тръжните процедури за отсечките преди и след тунел „Железница“ на магистрала „Струма“, където ще строят фирмите ГБС и „ПСТ груп“, цените са паднали с около 10% спрямо прогнозните стойности. След проведени открити процедури по обществени поръчки стойностите на договори за проектиране и строителство съответно на 9.3 км и 16 км от „Хемус“ пък са 66 млн. лв. и 143.7 млн. лв. с ДДС. И в двата случая цената е била критерий за оценка на офертите и така е постигнато ниво от между 7 и 9 млн. лв. на километър. В случая с „Автомагистрали“ цената е поне 10 млн. лв. на километър.Не на последно място, един от аргументите за това припряно решение на Министерския съвет беше да се завърши по-бързо магистрала „Хемус“. Първата є копка все пак е през 1974 г., а на нея присъства Тодор Живков. Регионалният министър Петя Аврамова неведнъж заяви, че цялата магистрала ще е готова до 2024 г. Това обаче е малко вероятно дори и с възлагането на голяма част от нея набързо на „Автомагистрали“. Към средата на октомври 2019 г. се строи само един км от това трасе, защото другата част от него не е отчуждена. Освен това не са избрани фирми за строителен надзор, а без тях изграждането няма как да започне по закон. Съответно можеше спокойно да се проведе конкурентна процедура през 2019 г. Единственият минус на тази хипотеза е, че въпросните над 1.34 млрд. лв. от излишъка нямаше да може да бъдат похарчени веднага. От друга страна, разплащанията щяха да се разпределят в годините и така финансов ресурс можеше да се задели, просто без да е наведнъж. Наред с това според договора на „Автомагистрали“ с АПИ и срокът може да се удължава, колкото искат, „в случаите, които правят невъзможно цялостното завършване на строежа на съответния участък“ (Договор Д-122 от 20.12.2018 г). Т.е. крайният срок може да е доста далеч във времето.ДОГОВОРКИ НА ТЪМНОДо миналия декември избраната фирма „Автомагистрали“ беше малко известна в публичното пространство. Дори някои представители на строителния бранш не знаеха много за нея. Единствената є дейност беше свързана с поддържането на почти всички части от магистралите „Хемус“, „Тракия“, „Марица“, „Люлин“ и „Струма“. Според източник от сектора те са „спасението на АПИ“, когато никой не проявява интерес към търговете за поддържане и зимно почистване. В поръчка за поддържане на 208 км от „Тракия“ и пътна връзка с „Марица“ през 2015 г. и друга за част от „Тракия“ и за „Хемус“ те се явяват сами и печелят с единични цени, равни на пределните – тоест с възможно най-високите. След това превъзлагат на подизпълнители, които често отговарят за 100% от работата по магистралите, разказват самите частни фирми. Сред подизпълнителите им са ГБС, „Пътища Пловдив“ (сега „Европейски пътища“, дъщерно на „Грома холд“), ПСТ, „ОРС – Инфраструктура“ и „Мегаинвест – холд“.Накратко, те досега не са изграждали обект от ранга на магистрала, а и за работата, която са вършили, разчитаха на съдействието на частния сектор. Освен това през ноември 2018 г., малко преди да сключи договора за милиард лева с държавната, „Автомагистрали“ сключва договори за изпълнение на строителни дейности, за наем на техника и за продажба на строителни материали с осем частни компании (Чернева, 2019в). В документите за наем на машини например пише, че наемодателите трябва да осигурят за своя сметка правоспособни оператори, да заплащат всички разходи за използване (гориво, резервни части), да контролират работниците, да осигуряват охрана за машините и да отстранят за своя сметка евентуални дефекти в строителството, изпълнени от наетата техника. Няколко източника коментираха, че това са си прикрити договори за подизпълнители. В случая с т.нар. възлагане in-house, на чийто принцип „Автомагистрали“ получи поръчката за „Хемус“ от регионалното министерство, фирмата няма право да превъзлага дейности от изграждането на магистралата. Поне формално.Така най-скъпата държавна поръчка за пътища беше дадена без конкурс и с прикрити договорки, а 1.349 млрд. лв. ще се харчат на тъмно – без отчетност и яснота кой получава колко пари и за какво. Всичко това ще се случи вероятно в разрез със закона, тъй като частните фирми отново ще свършат работата, просто без да са минали през открити процедури, какъвто е редът по ЗОП.Източници:Договор Д122- от 20.12.2018 г. Агенция „Пътна инфраструктура“.Постановление № 308 от 13 декември 2018 г. Министерски съвет.Станчев, Ивайло (2018) Стенограма 2018( 49) Министерски съвет. Чернева, Мила (2019а) Чернева, Мила (2019б) Чернева, Мила. (2019в) Б. ред. - Този текст е от \"Черна книга на правителственото разхищение в България 2019\", която се издава от Фондация за свободата \"Фридрих Науман\". Всички публикации в книгата са напълно свободни за препубликуване като идеята е да достигнат до възможно най-широк кръг читатели.", "date": "2019.12.22", "title": "Тъмният милиард"}
{"url": "https://offnews.bg/futbol/mari-stoilov-futbolat-e-izkustvo-a-ne-chalgoteka-718094.html", "text": "Бившият треньор на Левски Станимир Стоилов за последно бе треньор на националния отбор на Казахстан. От началото на годината той си почива и отхвърли няколко оферти, въпреки че бе спряган за няколко клуба. Специалистът призна, че вече е готов за ново предизвикателство.\"Имам някакви предложения, но на този етап няма нещо, което да ме удовлетворява. Починах достатъчно. Вече съм готов за работа, презаредил съм батериите. Бях изморен най-вече психически след седем години работа с много напрежение.Много пътувания, далечни дестинации, изключително трудни мачове в Европа. Естествено от другата страна са успехите, които ти дават криле да продължиш\", заяви Стоилов пред xnews.bg. Той отказа да коментира скандалите в БФС и оставката на Борислав Михйлов тази есен.  \"Тази тема не ми е приятна, а и не мога да кажа нищо. Българският футбол има много проблеми, но първо трябва да се създават бази, терени и цялостна инфраструктура.Да има силно развит детско-юношески футбол, както преди е било, и след това да говорим за националния отбор и класирания. Футболните клубове са частни, те сами си избират развитието.БФС могат да дават напътствия, да съветват и дават екипировки и топки за децата. Някои хора в нашата действителност си мислят, че футболът е чалготека – който дава парите, той поръчва музиката. Само че футболът не е чалготека, а изкуство – честна и почтена игра, измислена за джентълмени, за да радва хората\", каза още Мъри Стоилов.", "date": "2019.12.22", "title": "Мъри Стоилов: Футболът е изкуство, а не чалготека"}
{"url": "https://offnews.bg/obshtestvo/bednite-semejstva-shte-poluchavat-paketi-za-novorodeno-ot-2021-g-718123.html", "text": "Бедните семейства и тези, при които има риск да изоставят детето си, ще получават \"пакети за новородено\" от 2021 г. Това ще става благодарение на европейско финансиране, съобщи бТВ.От облагата ще се ползват около 15 хил. родители. Пакетите ще включват хигиенни и козметични продукти, най-вероятно ще се предоставят и кошарки и столчета.Освен това семействата ще получат и храна за малчугани между 10 месеца и 3 г., ако по някака причина не ползват детска кухня.Мярката ще обхване около 25 хил. деца годишно.Подпомагането ще се финансира по ОП \"Храни\", по която сега се раздава топъл обяд на хора в нужда. От това се ползват 200 общини, които имат целогодишна кухня за бедните.Хората в нужда ще получават и санитарно-хигиенни продукти. ", "date": "2019.12.22", "title": "Бедните семейства ще получават пакети за новородено от 2021 г."}
{"url": "https://offnews.bg/evropa/spasiha-12-moriatci-kraj-sardinia-718124.html", "text": "Рискована операция на италианската брегова охрана спаси 12 моряци от бедстващ кораб, съобщи Нова тв.Плавателният съд е пътувал за Испания.Търговският кораб се е ударил в брега на Сардиния заради тежките метеорологични условия.Бреговата охрана използва хеликоптер и две специално екипирани лодки, за да достигне 108-метровия плавателен съд в условия на ураганен вятър.Спасителите успяха да извадят целия екипаж с въжета от хеликоптера. Специални екипи следят дали от кораба ще изтече гориво или други вредни вещества.", "date": "2019.12.22", "title": "Спасиха 12 моряци край Сардиния"}
{"url": "https://offnews.bg/evropa/spored-ekzitpol-opozitciata-pecheli-parvia-tur-na-vota-v-harvatia-718125.html", "text": "Кандидатът на опозиционната Социалдемократическа партия Зоран Миланович води на първия тур от президентските избори в Хърватия, предаде Ройтерс, позовавайки се на екзитпол проучване.Миланович получава 29.6% от гласовете, а дясноцентристката президентка Колинда Грабар-Китарович от управляващата Хърватска демократична общност - 26.4 %.Независимият кандидат Мирослав Шкоро е на трето място с 24.1 на сто.Първите двама от общо 11 кандидати на днешните избори отиват на втори тур на 5 януари 2020 г.", "date": "2019.12.22", "title": "Според екзитпол опозицията печели първия тур на вота в Хърватия"}
{"url": "https://offnews.bg/112/fotoreporter-ot-burgas-be-napadnat-za-vtori-pat-718126.html", "text": "Фоторепортерът Борислав Пенков от Бургас е бил нападнат тази нощ в дома си. Около 3 ч. сутринта той е чул нетипичен шум, съобщи бТВ.Забелязал е мъж на около 35 години на терасата на жилището си, което е на първия етаж. Нападателят отворил комарника на вратата и чупил с ръка прозореца.Част от стъклата са наранили фоторепортера по лицето. Пострадалият се е обадил на тел. 112, но нападателят избягал. Случаят се разследва от полицията.Това е поредно посегателство срещу Борислав Пенков. Той беше нападнат, докато снима запалено заведение в Морската градина в Бургас. По-късно беше запалена входната врата на апартамента му.", "date": "2019.12.22", "title": "Фоторепортер от Бургас бе нападнат за втори път"}
{"url": "https://offnews.bg/politika/iznenadvashto-priznanie-teatarat-e-politika-718119.html", "text": "Председателят на Съюза на артистите Христо Мутафчиев направи изненадващо признание за пряката връзка между театъра и политиката.„Това, което правя в Съюза на артистите, е политика. Политика на възможността съсловието ми да се чувства добре. За последните 3 години чрез споразуменията, които подписахме с работодатели, синдикати и институции, доходите на хората, работещи в сферата на сценичните изкуства и на театъра, са се повишили с между 32 и 41-42%. За три години, не мисля, че е малко”, каза той пред Нова тв.„Не го усещаме веднага като заплата от 2000-3000 лева, което би ми се искало, но в крайна сметка 30% увеличение на заплатите не е малко. На колегите ми не им се налага да играят в множество театри и различни представления извън трудовите си договори, а желанието им да работят надделява. Аз играя в пет театъра. Много е, но ме привличат заглавията и режисьорите. Не ми се е налагало да играя в тези пет театъра, за да изхранвам семейството си, аз играя за удоволствие”, коментира Мутафчиев.Той оцени положително реформата в театъра, проведена от Вежди Рашидов, когато беше министър на културата, защото е напълнила залите.„Преди реформата никой не се интересуваше дали има, или няма публика. Хората си получаваха заплатите. След като се проведе реформата, колегите в театъра започнаха да търсят заглавия, пиеси, които да привличат публика”, коментира Христо Мутафчиев.„Поддържаме добър диалог с Министерството на културата и с институциите, от които зависи нашата работа. Искам да успокоя колегите си в театрите– не се очаква да има трус в системата”, заяви Христо Мутафчиев.", "date": "2019.12.22", "title": "Изненадващо признание: Театърът е политика"}
{"url": "https://offnews.bg/offtopic/brekzid-simvolizmat-na-karaiancheva-kojto-nikoj-ne-razbra-718095.html", "text": "\"Брекзид\". Това написа за дума на 2019 г. парламентарният шеф Цвета Караянчева. Тя гостува в предаването \"Годината\" на Дарик радио. Любопитният правопис на дамата от Кърджали стана обществено достояние благодарение на столичния общински съветник Борис Бонев, който също взе участие в предаването.Той публикува снимка от писанието на Караянчева във фейсбук профила си и то предизвика лавина от присмехулни коментари и споделяния.След няколко часа размисли как да се \"отиграе ситуацията\" на профила на председателя на НС в социалната мрежа се появи следното обяснение.Доколко това обяснение е логично или не, всеки сам може да прецени. Още повече, че при разкривеното изписване на думата на 2019 г. почти не се разбира дали Караянчева ползва главни или малки букви. Като гледаме по-долу как е написала \"председател на 44 НС\" изглежда, че тя се е опитала да изпише цялата дума само с главни букви.Така или иначе след обясненията на Караянчева ироничните коментари по неин адрес се преместиха на нейната стена. Ето и някои от по-забавните и по-малко обидните:Иванка Курвоазие: Не знам дали тук е мястото да го кажа, но символизмът е направление в изкуството, възникнало в края на 19 век във Франция и Белгия и разпространило се през следващите години в други части на Европа. Символизмът се проявява най-вече в поезията, но оказва влияние и на изобразителното изкуство, музиката, прозата, театъра. Вий можиби някаква символика сте предложили или просто харесвате Бодлер.Ivan Chervenkov: ИзхоТ - от “Идеално” и “Точен”, а не от “Ивънредно” и “Тъп”Stoil Hristov: Бобре! (това е \"добре\", ама Б-то е вместо \"Д\", понеже името на Бойко Борисов започва с \"Б\" - символика и хумор).Преди три години Караянчева се прочу и с познания по география.След това обясни, че случаят бил лапсус.", "date": "2019.12.22", "title": "Брекзид - символизмът на Караянчева, който никой не разбра"}
