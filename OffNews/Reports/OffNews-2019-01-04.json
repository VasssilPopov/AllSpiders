{"url": "https://offnews.bg/sviat/tramp-iskat-impijchmant-zashtoto-ne-mogat-da-specheliat-izborite-pre-694916.html", "text": "Американският президент Доналд Тръмп реагира на призивите на някои демократи за импийчмънт, заявявайки, че те настояват за това, само защото знаят, че не могат да спечелят изборите за Белия дом през 2020 г., предаде Асошиейтед прес, цитирана от БТА.\"Как ще свалите с импийчмънт президент, който е спечелил вероятно най-голямата изборна победа на всички времена, не е извършил нищо нередно и има най-успешните две години управление в сравнение с който и да било друг президент\", отбеляза Тръмп в Туитър и се обяви за \"най-популярния републиканец в историята на партията\".Председателката на Камарата на представителите в Конгреса Нанси Пелоси се изказа предпазливо за евентуално задействане на процедура по импийчмънт срещу президента, но поне двама нейни съпартийци, членове на Камарата, са готови да придвижат този въпрос.Конгресмените Брад Шърман от Калифорния и Ал Грийн от Тексас внесоха нормативен текст за импийчмънт срещу Тръмп още вчера, в първия работен ден на Конгреса в новия му състав. Шърман и Грийн поискаха импийчмънт на Тръмп и в миналото, през 2017 г. и 2018 г., но Камарата на представителите на два пъти блокира резолюциите с помощта на демократи, които определиха тази стъпка като преждевременна.Пелоси не изключи евентуален импийчмънт, но подчерта, че това е разединяващо начинание, което изисква подкрепа и от двете партии. Тя и председателят на Комисията по правосъдие Джералд Надлър бяха казали, че искат да изчакат резултатите от разследването на специалния прокурор Робърт Мълър за намесата на Русия в изборите през 2016 г. и контактите ѝ с хора от кампанията на Тръмп. Президентът каза, че кампанията му не е влизала в таен сговор с Русия.\"Те искат импийчмънт срещу мен, само защото знаят, че не могат да спечелят през 2020 г., твърде много успехи имам!\", заяви Тръмп в Туитър, визирайки президентските избори през 2020 г.", "date": "2019.01.04", "title": "Тръмп: Искат импийчмънт, защото не могат да спечелят изборите през 2020 г., имам твърде много успехи"}
{"url": "https://offnews.bg/futbol/tcska-otricha-za-transfer-na-edna-ot-zvezdite-si-694900.html", "text": "Ръководството на ЦСКА отрече за раздяла с Тиаго Родригес. Преди ден се появи новина, че \"червените\" са продали португалеца на Легия Варшава, като оставали само медицински тестове и подписване на договора.От \"Армията\" обаче опровергаха информацията със съобщение в официалния си сайт., гласи съобщението на ЦСКА.", "date": "2019.01.04", "title": "ЦСКА отрича за трансфер на една от звездите си"}
{"url": "https://offnews.bg/ikonomika/obshtinite-koito-iskat-patishta-bez-vinetki-shte-triabva-sami-da-gi-694897.html", "text": "Ако общините искат за някои пътища да не се плаща винетка такса, тогава сами да поемат разходите за поддръжката им, предлага премиерът.Това стана ясно от думите на регионалния министър Петя Авранова, цитирана от БТА, пред журналисти.Борисов е предложил на Националното сдружение на общините в България общините, които искат определени участъци от пътната мрежа да бъдат освободени от плащане на винетна такса, да поискат това от МРРБ с решение на съответния общински, като вследствие на това общината поеме поддръжката на този участък от републиканската пътна мрежа. Така Агенция \"Пътна инфраструктура\" (АПИ) ще прехвърли този път към общината и за него няма да се плаща винетна такса.Сдружението на общините е поело ангажимент до няколко седмици да уведоми членовете си за предложението.Председателят на УС на НСОРБ Даниел Панов напомни, че и досега има десетки общини, които са работили по тази позволена от закона схема и определени пътни участъци са станали собственост на общините. Той съобщи, че до няколко седмици ще уведоми държавата за съответните решения на общините, като допълни, че въпросът е дали това е подходящо да стане в момента на приемането на общински бюджети за 2019 година, добавя БТА.Кметът на Варна Иван Портних съобщи, че ще предложи на Общинския съвет да бъде разгледано предложението в рамките на Общия устройствен план на града пътните отсечки, които са част републиканската пътна мрежа, да бъдат изключени от нея и да преминат и като поддръжка към общината. Той допълни, че община Варна има финансова готовност да се справи с това.В отговор на въпрос Глосов напомни, че Северната скоростна тангента все още е в гаранционен срок. АПИ подменя за своя сметка само отстраняването на щети след катастрофи - ограничителни системи, пътни знаци. Той обаче изтъкна, че поддържането на такъв път излиза скъпо, защото тангентата е сред най-натоварените шосета, а животът на износващия слой на пътищата е от 6 до 8 години според натоварването.Коментарите дойдоха след срещата при премиера Борисов с УС на Националното сдружение, МРРБ, АПИ.", "date": "2019.01.04", "title": "Общините, които искат пътища без винетки, ще трябва сами да ги поддържат"}
{"url": "https://offnews.bg/sviat/zhena-i-dete-s-rusko-grazhdanstvo-zaginaha-pri-bombardirovka-v-siria-694893.html", "text": "Жена и дете с руско гражданство загинаха при въздушен удар на международната коалиция над Дейр-ез-Зор – район в Сирия, който е под контрола на Ислямска държава, предаде РИА Новости.Руската агенция се позовава на съобщението на Хеда Саратова, член на Съвета по правата на човека при президента на Чечня и на работната група по връщането на руски жени и деца от зоната на конфликта в Близкия Изток.Загиналата в Сирия Хава Ахядова е от Чечня и е на 35 г., оставя пет дъщери на възраст до 12 години, които са временно приютени в кюрдско семейство.Ракета е поразила и друг дом в същия район, загинал е 4-годишният Халид, внук на Роза Юзбекова от Дагестан. Майката на детето е получила тежка контузия в областта на таза и не може да се движи, другият ѝ син Умар е оцелял и е при нея, допълва Саратова. Тя твърди, че 15 жени са се свързали с нея и са казали, че дъщерите им са се обадили от обстрелвания район и молят за помощ, а всички те са майки на по няколко малолетни деца. Саратова подчертава, че загиналите при въздушната атака са с руско гражданство.„Тези жени се оказаха заложници на терористите, които не ги освобождават. Те сега са блокирани, умират от бомбите и молят роднините си за помощ. Всеки ден получаваме аудиозаписи с тези съобщения“, отбелязва правозащитничката. Освен руските жени, там се намират стотици жени с деца от други държави. Саратова призовава всички, които биха могли да повлияят на тази ситуация, да спрат гибелта на невинни деца в Шааф, Кишма и Сус, и да организират хуманитарен коридор.РИА Новости припомня, че през ноември м.г. държавната телевизия на Сирия съобщи за загинали мирни жители в село Аш-Шааф вследствие на въздушните удари на международната антитерористична коалиция, водена от САЩ. Америка и съюзниците ѝ от 2014 г. провеждат операция срещу Ислямска държава в Сирия и Ирак. ", "date": "2019.01.04", "title": "Жена и дете с руско гражданство загинаха при бомбардировка в Сирия"}
{"url": "https://offnews.bg/sviat/tropicheska-buria-bushuva-v-tajland-vanshno-poddarzha-vrazka-s-balgar-694898.html", "text": "Тропическата буря Пабук бушува в Тайланд. Според местните власти това може да се окаже най-силната буря в Тайланд за последните 30 години. Бурята предизвика поройни дъждове, ветрове, достигащи скорост от 80 км/ч, и 5-метрови вълни. Загинал е един рибар, а други е изчезнал. Повече от 100 туристи бяха спасени преди бурята от островчето Кох Рача край остров Пукет.В момента бурята Пабук бушува в Сиамския залив между островите Кох Самуи, Кох Пханган и Кох Тао, предпочитани от туристите за новогодишните празници. Стотици туристи са блокирани в региона. Над 60 000 местни жители, главно от Након си Тамарат, където бурята достигна най-рано, са били евакуирани.Очаква се Пабук да отслабне над Андаманско море, където се намират туристическите обекти Пукет и Краби, и да се насочи към националния парк Симилан.От Министерството на външните работи съобщиха, че са в контакт с група български туристи, които се намират на тайландския остров Кох Самуи, но не са пострадали от тропическата буря Пабук, като има готовност в случай на нужда да им окаже съдействие.Към този момент предпочитаните за почивка места в Тайланд като Пукет, Кох Самуи и Краби не са силно засегнати от проливните дъждове и силни ветрове. Няма данни за паника сред туристите, уточняват от ведомството.При нужда от съдействие българските граждани могат да се свържат с посолството на България в Ханой на тел. +844 3845 2908, с посолството в Джакарта на денонощния дежурен телефон +62 812 9600 0691, както и с дирекция \"Ситуационен център\" в МВнР: +359 2 948 24 04; +359 2 971 38 56 или на имейл: crisis@mfa.bg.", "date": "2019.01.04", "title": "Тропическа буря бушува в Тайланд, Външно поддържа връзка с български туристи на един от островите"}
{"url": "https://offnews.bg/zimni/kobaiashi-dokosva-goliam-shlem-na-chetirite-shantci-zografski-otnovo-694899.html", "text": "Японецът Рьою Кобаяши спечели старта от веригата по ски скок \"Четирите шанци\" в Инсбрук и се доближи на победа от постигането на Голям шлем.Кобаяши победи също така в Оберсдорф и Гармиш-Партенкирхен и при успех и в последното състезание ще запише името си до това на германеца Свен Ханавалд и поляка Камил Стох, които спечелиха и четирите старта съответно през 2002-а и 2017-а година.Българският скачач Владимир Зографски отново беше солиден и влезе в зоната на точките за Световната купа, като завърши 27-и. Зографски направи скокове от 120 и 111,5 метра и събра 197,4 точки. Това беше осмо класиране за Зографски в топ 30 от началото на сезона.Кобаяши беше повече от категоричен като скочи 136,5 и 137 метра и със сбор от 267 точки финишира пръв. Втори, на 12,5 точки зад него остана австриецът Щефан Крафт - 129,5 и 126,8 метра. Призовата тройка допълни норвежецът Андреас Стиернен със скокове от 131 и 123,5 метра и 24,3 точки по-малко от победителя.Надпреварата продължава в Бишофсхофен на 5 и 6 януари.", "date": "2019.01.04", "title": "Кобаяши докосва Голям шлем на Четирите шанци, Зографски отново в топ 40"}
{"url": "https://offnews.bg/obshtestvo/politciata-otkri-12-ot-otkradnatite-v-sofia-kartini-izdirva-se-oshte-694902.html", "text": "Полицията е открила 12 от откраднатите от дома на наследник на Владимир Димитров-Майстора картини. Още една се издирва, съобщи директорът на СДВР ст.комисар Георги Хаджиев.Той поясни, че по случая работят разследващи екипи на ГДНП, СДВР и Второ РУ.По-рано през деня от МВР обявиха, че откраднатите картини са общо 16, като 10 от тях са намерени, но след това оттам коригираха информацията. На този етап са установени и задържани двама извършители на престъплението, които от години се занимават с търговия с културно-исторически ценности. Предстои задържането на още двама, които са от активния криминален контингент по линия на кражбите.По думите на гл.инспектор Ангер Папалезов – началник сектор „Престъпления с културно-исторически ценности“ в ГДНП, за картините са били платени над 10 000 лв., предстояло е доплащане.Утре материалите по делото ще бъдат докладвани в СРП и ще се прецени повдигането на обвинения.От полицията разпространиха и снимки на част от откраднатите картини. ", "date": "2019.01.04", "title": "Полицията откри 12 от откраднатите в София картини, издирва се още една (снимки)"}
{"url": "https://offnews.bg/obshtestvo/api-si-kupi-dva-luksozni-dzhipa-za-222-hil-leva-694883.html", "text": "Агенция \"Пътна инфраструктура\" е купила два нови високопроходими автомобила за 222 хил. лева с ДДС, показва справка в информационната система за обществени поръчки.Първоначално обществената поръчка бе обявена на 31 август миналата година. Тя е на обща стойност 1,3 млн. лв. с ДДС и е разделена на две обособени позиции - за закупуване на 51 нови леки автомобила, както и 2 нови джипа за нуждите на централната администрация на АПИ.Четири дни по-късно министърът на регионалното развитие, към онзи момент в оставка, Николай Нанков нареди обществената поръчка да бъде прекратена, тъй като не е бил уведомен за нея.Поръчката е обявена отново на 22 октомври 2018 г. След проведена процедура е избран изпълнител само по втората позиция - за доставка на два нови високопроходими автомобила. Договорът е публикуван в четвъртък на сайта на АПИ.Фирмата \"Вестауто - М\" ООД със седалище в Бургас се задължава да достави два джипа Volkswagen Touareg до 60 дни. Те ще струват на Агенция \"Пътна инфраструктира\" 222 хиляди лева с ДДС.Автомобилите са модел 2018 и трябва да са оборудвани с кожена тапицерия, телефон, бордкомпютър, автопилот, сензор за дъжд, затъмнени задни стъкла и да са в цвят тъмен металик.OFFNews изпрати до агенцията запитване защо централното управление се нуждае от толкова луксозни автомобили. По-късно от оттам обявиха, че \"естеството на работа в Агенция „Пътна инфраструктура“ изкисква и наличието на високопроходими автомобили\". \"През миналата година беше проведена обществена поръчка за покупката на 51 нови автомобила, които са за областните пътни управления, които отговарят за текущото и зимното поддържане на близо 20 000 км републиканска мрежа, а с въвеждането на тол системата на тях ще се възлагат и редица други отговорности, свързани с поддържането на порталните рамки. Двата високопроходими автомобила са необходими за шофиране през зимата и при тежки метеорологични условия, когато трябва да може да се преминава безпрепятствено и безаварийно през високопланински райони, през пресечени терени и участъци в строителство и т. н., което е невъзможно да се осъществи с автомобил, предназначен за градски условия\", обясняват от АПИ.\"През 2018 г. и 2017 г. са бракувани 117 превозни средства, а над 65% от автомобилния парк на пътната администрация е над 10-годишен и това налага неговото обновяване\", уточняват те.", "date": "2019.01.04", "title": "АПИ си купи два луксозни джипа за 222 хил. лева"}
{"url": "https://offnews.bg/obshtestvo/samolet-na-balgaria-er-katcna-avarijno-vav-viena-694904.html", "text": "Самолет на „България ер” е кацнал аварийно във Виена. Причината е спукано стъкло в пилотската кабина, съобщи БНР.Полетът е бил от Прага за София. От авиокомпанията обясняват, че ситуацията не е застрашавала пътниците, но по правилата за безопасност пилотите са били длъжни да поискат аварийно приземяване.Пътниците са превозени със самолет на авиокомпанията, който изпълнява полет от Виена за София. Той се е приземил в столицата около 18.45 часа. ", "date": "2019.01.04", "title": "Самолет на България ер кацна аварийно във Виена"}
{"url": "https://offnews.bg/obshtestvo/viktoria-i-georgi-sa-naj-predpochitanite-imena-za-novorodeni-prez-2018-694905.html", "text": "Името Виктория продължава да държи първото място за най-предпочитано име за новородено момиче в България от 2007 г. насам. След две години прекарани на второ място името Георги изпревари Александър и се върна на лидерската си позиция от периода 2007-2015 г. като най-избирано име за момче.Според Националния статистически институт българите все повече предпочитат имена, които са популярни в целия свят пред традиционните за България. При момичетата челната тройка се запазва вече четвърта година, като тази година с името Виктория са били кръстени 674 момичета. На второ място е Мария с 591, а на трето се нарежда Никол с 586.В топ 10 на предпочитаните имена за момичета са още София, Рая, Александра, Дария, Габриела, Симона и Йоана. НСИ предоставя графики, на които се виждат промените, настъпили между 2008 и 2018 г. При момчетата с името Георги са кръстени 976 бебета, с името Александър - 930, а на трето място се нарежда Мартин със 748.В топ 10 на предпочитаните имена за миналата година са още Борис, Никола, Димитър, Даниел, Калоян, Иван и Теодор.НСИ публикува информация и за десетте най-популярни фамилии в България за 2018 г., от която става ясно, че те се припокриват и са подредени в една и съща последователност и за двата пола.Според НСИ пък най-много именици (779 225) има през януари заради Васильовден, Йордановден, Ивановден, Антоновден и Атанасовден, а броят на празнуващите името си в един ден е най-голям на Цветница - 370 962 жени и мъже. ", "date": "2019.01.04", "title": "Виктория и Георги са най-предпочитаните имена за новородени през 2018 г. (графика)"}
{"url": "https://offnews.bg/politika/pargov-pametnik-na-graf-ignatiev-da-ima-v-tcentara-na-sofia-694917.html", "text": "Освобождаването на София е от решаващо значение за изхода на Руско-турската освободителна война, с което се открива пътят към Пловдив и Одрин, пътят към Сан Стефано и мирния договор от 3 март.Това каза лидерът на БСП – София и заместник-председател на Комисията по образование и култура на СОС Калоян Паргов по време на тържественото честване на 141 години от освобождението на града пред паметника на Опълченеца, организирано от Столична община и Сдружението на приятелите на Русия „Александър Невски“.Той припомни, че епохалните събития на 4 януари 1878 г. бележат победния ход на храбрите воини на генерал Йосиф Гурко - онзи дързък и самоотвержен преход през скованите от студ и дълбок сняг склонове на Стара планина в името на свободата на София, в името на бъдещето на братския славянски и православен български народ. Припомни и проявата на солидарност със софиянци, която демонстрират европейските консули Леандър Леге - на Франция, Вито Позитано - на Италия и Йозеф Валдхарт - на Австро-Унгария, категорично отказали да напуснат София и така не допускат опожаряването на града и унижожението на населението.„Свободата на Отечеството има твърде висока цена. Тя е в саможертвата на хилядите знайни и незнайни синове и дъщери на България, на българските опълченци. Но нейното постигане и възтържествуване става възможно с пролятата кръв и себеотрицание на братския руски народ. Нашият народ оценява тази висша саможертва на Русия и руския народ като нравствен подвиг и определя Руско-турската война от 1877 - 1878 г. като Освободителна“, отбеляза в словото си Паргов.Лидерът на столичните социалисти изрази надежда, че представителите на различните политически сили заедно ще се противопоставят на всеки опит за разделение между българския и руския народ. „Ще кажем на висок глас - членството в Европейския съюз не означава прекъсване на вековни родови и исторически връзки с Русия. Не означава да загърбим православните ценности, да се отречем от вяра и културна идентичност. А означава да работим за възтържествуване на истината - европейската цивилизация е немислима без приноса на православните славянски култури, каквато е българската. Немислима е и без великата руска култура, която роди високи хуманни идеали“, категоричен бе Калоян Паргов.Председателят на групата на БСП в СОС призова кмета Фандъкова и всички общински съветници да подкрепят инициативата за изграждане на паметник на граф Игнатиев в центъра на София и на следващия 4-ти януари да имат възможност на положат цветя и пред него.", "date": "2019.01.04", "title": "Паргов: Паметник на граф Игнатиев да има в центъра на София"}
{"url": "https://offnews.bg/obshtestvo/razbiha-avtomobila-na-zhurnalista-hristo-hristov-694908.html", "text": "Разбиха колата на журналиста и основател на сайта за разследване на архивите на Държавна сигурност desebg.com Христо Христов.Посегателството е било извършено на 2 срещу 3 януари, става ясно от съобщение, а.Разбито е било задното стъкло на семейния автомобил на Христов, като това се случва за трети път.Христов е дългогодишен журналист и основател на сайтовете desebg.com, agentibg.com и pametbg.com, в които редовно публикува разкрития за публични личности с наследени от комунистическия режим в България зависимости, както и разследвания за неговия репресивен апарат.\"Материалите, които журналистът публикува на desebg.com, непосредствено преди последния инцидент, са свързани с отчетите на Комисията по досиетата за дейността ѝ през 2018 г., както и с публикуването онлайн на архивни документи за дефектни съветски доставки за АЕЦ „Козлодуй” през 1989 г. и антисъветски настроения сред българските работници в Коми (автономна република в състава на Руската федерация, бел. ред.) през 70-те години\", обявиха от desebg.com.Според поместената информация автомобилът на Христов е бил паркиран на обичайното място до жилищния му блок в столичния квартал, където живее. Според него деянието не е извършено с цел кражба, тъй като нищо от автомобила не липсва.Това не е първото посегателство срещу Христов. През април 2013 г. той получи смъртна заплаха за семейството си, а малко преди това четирите гуми на семейния им автомобил бяха спукани. \"Тези инциденти са предхождани с опит за хакване на сайта desebg.com (януари 2013 г.) и редица други анонимни заплахи и обири\", обясняват от сайта. Според текста през 2006 г. Христов получава анонимна заплаха, че ще бъде взривен, ако не спре с дейността си в разгара на скандала с нерегламентираното изваждане на досиета на група журналисти от тогавашния министър на вътрешните работи Румен Петков, довело приемането на нов закон за разкриване на сътрудниците на комунистическия режим и достъп до архива на Държавна сигурност.\"В периода 1999-2001 г., когато работи върху документалното разследване за убийството на писателя Георги Марков от ДС в Лондон през 1978 г., квартирите, в които Христо Христов живее, са разбивани и ограбвани три пъти, след като публикува първите документи на Държавна сигурност по случая във в. „Демокрация”, където тогава работи\", пише още в текста.", "date": "2019.01.04", "title": "Разбиха автомобила на журналиста Христо Христов"}
{"url": "https://offnews.bg/politika/predizborniat-shtab-na-gerb-zaraboti-ofitcialno-otnovo-nachelo-e-tcve-694896.html", "text": "Националният предизборен щаб на ГЕРБ проведе първото си заседание за предстоящите европейски и местни избори, които предстоят тази година, съобщи пресцентърът на партията.Ръководител на щаба отново ще е зам.-председателят на ГЕРБ Цветан Цветанов.На първото заседание е решено в дните от 7 до 11 януари да се изработят указания за организация на щабовете по места. Тяхното утвърждаване трябва да приключи до 20 януари. Съпартийците на Бойко Борисов са решили още номинациите на кандидати за евровота да се правят до 20 февруари.На 20 януари 2019 г. ГЕРБ ще проведе Национална предизборна среща в София. По време на форума Националният предизборен щаб ще представи всички мероприятия и организационни дейности, които трябва да извършат общинските, областните и националният предизборни щабове на ГЕРБ. В срещата ще се включат и министрите от квотата на партията.По време на Националната предизборна среща ще бъде обявена и инициативата за провеждане на Национален граждански диалог по основните секторни политики във всичките 29 области на страната. Гражданският диалог ще е под мотото „Европа в нашия дом“ и ще се проведе от февруари до април.През следващата седмица щабът на ГЕРБ ще заседава отново.", "date": "2019.01.04", "title": "Предизборният щаб на ГЕРБ заработи официално, отново начело е Цветанов"}
{"url": "https://offnews.bg/offtopic/i-pochvam-da-begam-bate-api-i-reporterite-video-694878.html", "text": "\"Да излизаме, че ще ни налазят\", казва директорът на новото тол управление към АПИ Антон Антонов на колегата си след .Камера е заснела репликата, с която Антонов подканя Олег Асенов, ръководител на отдел \"Информационно обслужване\" в АПИ, да се измъкнат от чакащите ги репортери.Видеото бе споделено на фейсбук страницата на \"Да, България\" и събра хиляди реакции. Там то бе публикувано с коментар \"Как директорът на Националното тол управление в Агенция \"Пътна инфраструктура\" Антон Антонов приключи извънредната пресконференция по повод срива в системата за електронни винетки. Положението е: “И почвам да бегам, бате...”Пресконференцията бе свикана заради възникнали проблеми с конвертирането на винетните стикери в електронни. Преди старта на този процес така и не стане напълно ясно дали това е задължително и какви ще са последиците за потребители с валидни стикери, ако не конвертират винетката в електронна. ", "date": "2019.01.04", "title": "И почвам да бегам, бате: АПИ и репортерите (видео)"}
{"url": "https://offnews.bg/sviat/kitaj-izprobva-naj-moshtnata-si-neiadrena-bomba-video-694901.html", "text": "Китай изпробва най-мощната си неядрена бомба, съобщи агенция \"Синхуа\", определяйки я като \"китайска версия на \"майката на всички бомби\" по аналогия с използваната в Афганистан американска мега-бомба, предаде Франс прес, цитирана от БТА.Държавната оръжейна компания \"Норинко\" публикува на своя сайт няколкосекунден видеозапис, показващ пускането на бомба.Тя избухва в степта и предизвиква огромна огнена топка и колона от черен дим. Бомбата беше пусната от китайски бомбардировач Н-6К (на латиница).Мощността ѝ \"отстъпва само на ядрените оръжия\", съобщават източници. Нито Норинко, нито държавната агенция \"Синхуа\" обаче са съобщили подробности за датата или мястото на експлозията или за обсега на действие на бомбата.През април 2017 г. САЩ използваха в Афганистан най-мощното конвенционално оръжие в своя арсенал - бомбата, известна като \"майката на всички бомби\". Официално целта беше да се унищожат подземни тунели на Ислямска държава в източната част на страната. Тогава президентът Доналд Тръмп заяви, че се гордее с американската армия и приветства успеха.Китайската бомба е с дължина около 5-6 метра, но е по-малка и лека от американския си аналог, според Вей Дунсюй, военен анализатор, цитиран от всекидневника \"Глобъл таймс\". Той подчерта, че бомбата предизвиква масирана експлозия, която може лесно и напълно да унищожи укрепени наземни цели.", "date": "2019.01.04", "title": "Китай изпробва най-мощната си неядрена бомба (видео)"}
{"url": "https://offnews.bg/futbol/radamel-falkao-zagubi-bashta-si-694906.html", "text": "Нападателят на Монако Радамел Фалкао загуби баща си. 61-годишният Радамел Гарсия Кинг е починал от сърдечен пристъп по време на игра на тенис.Той е паднал на корта в безсъзнание и въпреки, че бързо бил откаран в болница в град Санта-Марта, починал.Бащата на звездния нападател също е бивш футболист. Той е играл на професионално ниво и дори е участник в олимпийския отбор на Колумбия на игрите в Москва през 1980 година.Новината свари Фалкао в момент на търсене на нов отбор за продължаване на кариерата. Монако се представя под стандартите си и 32-годишният колумбиец иска да смени обстановката.В края на миналата година стана ясно, че той е предложил услугите си на Реал Мадрид, но от \"кралския\" клуб не бързат с привличането му, а и предпочитат по-млади футболисти.", "date": "2019.01.04", "title": "Радамел Фалкао загуби баща си"}
{"url": "https://offnews.bg/sviat/petima-sa-raneni-pri-eksplozia-na-gaz-v-zhilishten-blok-v-ankara-694914.html", "text": "Петима души са ранени след експлозия заради на газ в жилищен блок в Анкара, съобщават турски медии. Сред ранените са двама полицаи. Експлозията е станала в блок в квартал \"Пурсаклар\". Живеещ в блока мъж отворил крана на газта в опит да се самоубие, което причинило експлозията. Ранените са настанени в болница без опасност за живота.На мястото на инцидента са изпратени полицейски и пожарни коли, както и линейки.Не е ясно какво е състоянието на мъжа, опитал да се самоубие.", "date": "2019.01.04", "title": "Петима са ранени при експлозия на газ в жилищен блок в Анкара"}
{"url": "https://offnews.bg/kultura/nameriha-chast-ot-otkradnatite-kartini-na-majstora-694880.html", "text": "10 от изчезналите картини, сред които и на Владимир Димитров-Майстора, са намерени. Произведенията на изкуството са намерени в антикварна къща в столицата. Двама души са задържани. Издирват се и още съпричастни на кражбата. \"За нас е добре, че сме спасили част от произведенията на изкуството. Надявам се, вследствие на оперативно-издирвателните мероприятия, които продължават и в момента, да стигнем и до останалата част на откраднатите произведения на изкуството, така че да ги върнем на собственика, а и лицата, които са съпричастни към това престъпление, да бъдат задържани и предадени на прокуратурата и на съда\", коментира министър Младен Маринов.По-рано днес внукът на известния художник Цанко Лавренов - Лаврен Петров коментира, че откраднатото вече няма особени шансове да бъде пласирано, след като кражбата е добре известна от медиите. Именно заради това обаче крадците може да унищожат безценните платна. \"Тази кражба не е била насочена към тези конкретни картини. Тези произведения биха били ценни на пазара, но нямат висока стойност, когато са откраднати в България. Не мисля, че има чак толкова малоумни колекционери, които биха поръчали такова нещо\", каза пред БТВ Лаврен Петров.16 платна бяха откраднати от къща на Павел Антонов - син на племенничка на Владимир Димитров-Майстора.Картините не са били застраховани.", "date": "2019.01.04", "title": "Намериха част от откраднатите картини на Майстора"}
{"url": "https://offnews.bg/futbol/shampionat-na-anglia-zaplashen-s-izhvarliane-ot-evroturnirite-694871.html", "text": "На футболен Брекзит може да стане жертва шампионът на Англия Манчестър Сити заради нарушаване на финансовия феърплей.Заплахата беше отправена индиректно от шефа на отдела за анализ на финансовото състояние на клубовете на УЕФА Ив Льотерм пред \"Таймс\".В европейската футболна централа са получили кореспонденция, която съдържа информация за подписването на спонсорския договор с авиокомпанията Етихад през 2015 година. Съществуват съмнения, че сумата от 59,5 милиона паунда на практика е платена от собственика на Сити - Abu Dhabi United Group, а не от Етихад, чието име носи и стадионът на \"гражданите\".\"Ако това се потвърди, то ще бъдат взети мерки, включително и най-строгите\", коментира чиновникът.Новината помрачи настроението на феновете на отбора след снощната победа над лидера Ливърпул с 2:1, която върна Сити в битката за трофея.", "date": "2019.01.04", "title": "Шампионът на Англия заплашен с изхвърляне от евротурнирите"}
{"url": "https://offnews.bg/tehnologii/tehnologiite-i-avtomatite-navlizat-i-v-kurierskite-uslugi-694881.html", "text": "Помните ли колко странно сте се почувствали когато за първи път работодателят ви е казал, че заплатата ви вече няма да се изплаща на каса, а ще си теглите парите от устройство наречено банкомат?За мнозина това със сигурност е било премеждие. Как точно да вкарат картата и как точно беше ПИН-кодът? По-възрастните, а и не само те, си носеха паролите написани на листче. Но оттогава вече минаха години и сега дори и за хора в напреднала възраст работата с банкомат или ПОС терминал не крие тайни.На практика днес машините са навсякъде и просто правят живота ни много по-лесен и удобен. Пестим време и нерви, печелим - удобство.Дори и кафето сутрин е по-лесно и бързо да го вземем от вендинг машина, отколкото да се редим на опашка в заведение. Същото е с кроасана или сандвича.Днес почти не ги забелязваме, но срещите ни с тях са много чести. Закупуването на билетите за метро, зареждането на карти, системите за достъп. Все неща, с които сме свикнали.Технологиите и автоматите обаче навлизат във все нови и нови сфери на живота, а сред тях са дори и пощенските и куриерски услуги.Точно такава е Спиди Автомат. Това е автоматична пощенска станция (АПС) за получаване и изпращане на пратки. Машините се намират на удобни места - в търговски вериги и молове. Чрез тях клиентите могат да получат и изпратят пратка с въвеждане на уникален код и натискане на няколко бутона. Заплащането на всички услуги става бързо и сигурно - с дебитна или кредитна карта.Работата с АПС-ите всъщност е доста лесна и удобна и ако има някакво притеснение, то неминуемо е преди да ги използвате. След това устройството само ще ви \"каже\" какво да правите - нищо по-особено от операциите, които извършваме например на банкомат.За да получите пратка от Спиди Автомат трябва да имате 9-цифрен ПИН код, получен чрез SMS. Този код е уникален и се „набира“ директно на голям тъч-пад/екран на машината.Времето, в което можете да получите вашата пратка, е до 72 часа след получаване на уведомителния SMS/Viber.Всички пратки до АПС трябва да са еднопакетни и с размери по-малки от L (60 x 35 x 37 см). Спиди Автомат се състои от централна конзола и колони с клетки за пратки в четири размера:размер дълж. шир. вис.XS 50 cм 35 см 4,5 смS 60 см 35 см 11 смM 60 см 35 см 19 смL 60 см 35 см 37 смМаксималното тегло на пратка в автоматите на Спиди е 20 кг.Автоматите на Спиди се „зареждат“ възможно най-рано през деня, така че клиентът да има удобство да планира посещението си и да не се налага да чака на опашка. Освен това, благодарение на удълженото работно време на магазините и моловете, в които Спиди има близо 60 автомата, клиентите разполагат с времето си и решават сами кога да получат своята пратка.Освен това, дори да не успеете да получите своята пратка в рамките на 72 часа след зареждането й, след изтичане на този срок, тя ще бъде пренасочена към най-близкия офис на Спиди.Автоматични пощенски станции (АПС) има вече в много от по-големите градове на страната - Бургас, Варна, Велико Търново, Враца, Габрово, Елин Пелин, Казанлък, Кърджали, Ловеч, Монтана, Пазарджик, Перник, Плевен, Пловдив, Русе, Самоков, София, Стара Загора и Шумен.Точните им локации могат да се проверят на .", "date": "2019.01.04", "title": "Технологиите и автоматите навлизат и в куриерските услуги"}
{"url": "https://offnews.bg/politika/desnite-obviniha-gerb-v-nevmeniaemost-i-poiskaha-ostavka-na-shefovete-694882.html", "text": "Срамното фиаско на въвеждането на електронните винетки е поредното доказателство за управленската невменяемост на ГЕРБ и липсата на какъвто и да било капацитет за въвеждане на електронно управление. Настояваме за моменталната оставка на ръководството на АПИ и на всички, които имат отношение към възлагането и контрола по реализацията на поръчката.Това се казва в позиция на Демократична България.Десните декларират, че подкрепят електронизацията на винетките, въвеждането на електронна тол система и автоматизиране на контрола по пътищата с електронни средства, но не и начинът, по който те се реализират.От обединението на ДСБ, Да, България и Зелените уточняват, че в случая става дума за сравнително проста електронна услуга, изпълнението, на която, доведе до поредния унизителен за държавата ни хаос.Според тях това не е изолиран проблем, а системен провал по цялата верига:Десните настояват също персонално премиерът Борисов да даде бърз и конкретен отговор на следните въпроси:От Демократична България припомнят, че този провал идва след не по-малко срамния скандал със срива на Търговския регистър, за който все още няма нито обяснение, нито понесена отговорност. Той се случва в контекста на постоянното отлагане на въвеждането на система за електронна идентификация и електронни обществени поръчки. Случва се заедно с постоянни сривове на различни други публични електронни системи, включително на гранична полиция. Случва се непосредствено след позорния отказ да се въведе електронно гласуване, съгласно резултата от референдума за това, посочват десните.", "date": "2019.01.04", "title": "Десните обвиниха ГЕРБ в невменяемост и поискаха оставка на шефовете на АПИ"}
{"url": "https://offnews.bg/ikonomika/udrazhkite-varhu-pensiite-sas-zapori-s-promiana-zaradi-novia-razmer-na-694884.html", "text": "Удръжките върху пенсиите с наложени запори са с промяна заради новия размер на минималната работна заплата, напомня НОИ.Лицата със запори по реда на чл. 446 от Гражданския процесуален кодекс ще имат промяна в размера на удръжката в резултат от определения нов размер на минималната работна заплата за страната, който от 1 януари 2019 г. е 560 лв.Тези лица ще получат пенсиите си след 7 януари 2019 г. в зависимост от начина на изплащането им - с пенсионен запис, ако се изплащат чрез пощенска станция, или с допълнителен превод по личната сметка, ако се изплащат чрез банка.Изплащането на пенсиите за месец януари т. г. е в стандартния времеви период - ще започне на 7 януари (понеделник) и ще приключи на 21 януари (понеделник).", "date": "2019.01.04", "title": "Удръжките върху пенсиите със запори с промяна заради новия размер на минималната заплата"}
{"url": "https://offnews.bg/obshtestvo/bnb-puska-srebarna-vazpomenatelna-moneta-plovdiv-evropejska-stoli-694885.html", "text": "От 7 януари 2019 г. Българската народна банка пуска в обращение сребърна възпоменателна монета „Пловдив – Европейска столица на културата“.Цената на монетата е 78 (седемдесет и осем) лева.Монетата ще се продава в Българската народна банка – на две каси на пл. „Княз Александър I“ № 1 и на четири каси в Касов център на БНБ на ул. „Михаил Тенев“ № 10, както и в офиси и клонове на Банка ДСК ЕАД, Първа инвестиционна банка АД, Райфайзенбанк (България) EАД и Тексим Банк АД.В периода от 7 януари до 9 януари 2019 г. включително всеки клиент (физическо или юридическо лице) ще може да закупи от Българската народна банка до 2 броя монети, след което възпоменателната монета „Пловдив – Европейска столица на културата“ ще се продава без ограничения.Списък на офиси и клонове на банки, в които ще се продава новата възпоменателна монета „Пловдив – Европейска столица на културата“, емисия 2019 г. ().", "date": "2019.01.04", "title": "БНБ пуска сребърна възпоменателна монета 'Пловдив – Европейска столица на културата'"}
{"url": "https://offnews.bg/temida/kak-evropa-razbiva-mrezha-za-trafik-na-hora-video-690970.html", "text": "Работата на \"обикновените герои\" от няколко държави в ЕС, сред които и България, помага за разбиването на един от най-сериозните канали за трафик на хора през последните години. През юли 2017 г. 13 жени бяха освободени от хватката на жестока престъпна група. Манипулирани и заплашвани, те са откъснати от семействата си в България и отведени в Испания, където са принуждавани да проституират.Единственият начин за разбиване на мрежата и освобождаване на жените са общите усилия на няколко държави. Благодарение на Европол и Евроджъст испанската и българската полиция заедно предприемат мащабното разследване. И двете европейски агенции работят встрани от прожекторите, като помагат да се съберат доказателства и да се извършат арестите.След разкриването на жестоката мрежа за трафик на хора националните власти трябва да действат бързо. В рамките на една седмица 34 души от бандата са арестувани, а 13-те млади жени са освободени. Операцията дължи успеха си на общите усилия на европейските органи.„От сигурен източник получихме информация, че жени от България са принуждавани да проституират в Южна Испания. Трябваше да координираме арестите директно с българската полиция. Европол и Евроджъст ръководеха тази съвместна операция\", обяснява инспектор Давид Диего Монсерат от Националната полиция на Испания.„Тази престъпна банда лесно можеше да се премести в друга държава и да продължи да злоупотребява с жени“, посочва инспекторът.Колегата му от \"Европол\" Енрике Моралес поема следващия етап от случая.„След като получихме информация от Испания, започнахме да изготвяме профили на лидерите на бандата, на шофьорите и на пазачите на жените. Европол има достъп до огромна база с криминални разузнавателни данни. Ние се срещаме с националните власти, подпомагаме техните разследвания и координираме операциите, в които участват няколко държави“, казва Моралес.В акцията се включва и службата \"Евроджъст\". Тяхната задача е да премахнат всички възможни пречки пред извършването на арестите в България и Испания. \"Евроджъст\" е създадена, за да увеличи ефективността на националните разследващи и правораздавателни власти в случаи с тежка международна и организирана престъпност, както и да осигури бързо и ефективно изправяне на престъпниците пред правосъдието. Всяка от 28-те държави от ЕС изпраща свой представител в Евроджъст в Хага. Тези представители са опитни прокурори, съдии или полицаи със сходни правомощия.Цялата операция е планирана в Холандия.„Организирахме две срещи в Хага, за да планираме операцията. Заедно с испанските и българските власти определихме ключовите цели и наказателните обвинения. Евроджъст предоставяше консултации по всички правни въпроси, свързани с операцията, като издаването на заповеди за задържане и блокирането на банковите сметки на заподозрените. Подкрепата за жертвите също беше от изключителна важност: те се нуждаеха от физическа закрила и информация за правата си\", разказва служителят от \"Евроджъст\" Франсиско Хименес Виярехо - испанец, който работи в Холандия.Инспектор Иван Петров от Главна дирекция „Борба с организираната престъпност“ (ГДБОП) е българинът, работил активно по разбиване на мрежата. Самоличността на този непознат герой е запазена в тайна, за да бъде защитена личната неприкосновеност на участващите служители.„Толкова много неща можеха да се объркат, тъй като операцията се провеждаше едновременно в две държави. За арестите двама испански полицейски служители бяха изпратени в България, а двама български полицаи – в Испания. В крайна сметка на престъпниците бяха повдигнати обвинения, а жертвите бяха спасени“, споделя инспектор Петров.„Щеше да е невъзможно да разбием тази група без нашите испански и европейски колеги\", добавя той.След като момичетата са освободени и върнати в родината си, работата с тях не приключва. Често те са изпращани в приюти, където получават подкрепа след травматичното преживяване. Ръководител на такъв приют е Златка Мачева. „Редовно работим с полицията чрез координатора на Националния механизъм за насочване и подпомагане на жертви на трафик на хора. Жертвите на трафик на хора и сексуална експлоатация, които пристигат в нашия приют, обикновено са между 18 и 25 години. Някои момичета дълго време поддържат контакт с нас, докато се научат да се доверяват отново и да живеят независимо\", споделя Златка Мачева.В приюта младите жени получават медицинска и психологическа подкрепа, която им помага да се интегрират обратно в обществото.Инспектор Иван Петров, Златка Мачева, Франсиско Хименес Виярехо, Енрике Моралес и Давид Диего Монсерат са пример за обикновените герои, героите сред нас, които правят живота в Европейския съюз по-сигурен и защитен.Научете повече за обединената работа на европейските институции и граждани на страницата на кампанията ", "date": "2019.01.04", "title": "Как Европа разбива мрежа за трафик на хора? (видео)"}
{"url": "https://offnews.bg/futbol/udarna-doza-ispanski-futbol-v-efira-na-max-sport-2-694886.html", "text": "В първия уикенд за новата година MAX Sport 2 ще предложи на феновете цели 7 двубоя от испанската Ла Лига.Съботният футболен маратон ще бъде открит в 14:00 часа със сблъсъка между Валядолид и борещия се за своето оцеляване Райо Валекано. По-късно през деня от 17:15 часа петият във временното класиране състав на Алавес ще се опита да продължи отличното си представяне от 2018 г. и срещу Валенсия.Съботният ден в Ла Лига по MAX Sport 2 ще затворят отборите на Уеска и Бетис, които започват двубоя си в 21:45 часа. Домакините имат нужда от задължителни три точки, тъй като са твърдо на дъното в класирането, докато гостите също ще гонят успеха, който ще ги задържи в Топ 6 на класирането.Неделният ден на XVIII кръг ще предложи на феновете четири интригуващи двубоя, които отново ще са в ефира по MAX Sport 2. Програмата се открива в 13:00 часа с мача Ейбар – Виляреал, a oт 17:15 часа е време за голямото дерби между третия във временното класиране Севиля и втория – Атлетико Мадрид.Неделният ден от Ла Лига ще завърши с двубоите на двата гранда Барселона и Реал Мадрид. \"Белите\" са домакини от 19:30 часа на Реал Сосиедад и ще гонят първи успех за 2019 г. след ремито 2:2 срещу Виляреал в отложения мач, който се игра в четвъртък вечер. Каталунците, които са лидери във временното класиране, гостуват в 21:45 часа в мадридското предградие Хетафе за мача си срещу едноименния отбор.", "date": "2019.01.04", "title": "Ударна доза испански футбол в ефира на MAX Sport 2"}
{"url": "https://offnews.bg/kultura/nositeliat-na-grammy-horasio-el-negro-ernandez-s-parvi-kontcert-v-balg-694864.html", "text": "Хорасио El Negro Ернандез (Куба) и виртуозът на бас Йоргос Факанас (Гърция) се срещат на сцената на City Stage за истинско музикално пиршество за ценителите на музиката.На 25 януари (петък) сцената на City Stage посреща за първи път в София носителят на Grammy Хорасио El Negro Ернандез (Куба) и виртуоза на баса Йоргос Факанас (Гърция). Звездният състав на меломанското шоу допълват джаз любимците на България Мишо Йосифов (тромпет), Вили Стоянов (тромбон), Димитър Льолев (саксофон) и гръцкият им колега Димитрис Севдалис (клавишни).Кубинският барабанист Хорасио Ернандез е един от най-добрите и известни музиканти на световната джаз сцена, който в този проект комбинира собствения си оригинален джаз-латино звук с музиката на Йоргос Факанас.El Negro е многократен носител на награди Grammy, свирейки с джаз легенди като McCoy Tyner и Michel Camilo или рок икони като Carlos Santana и Steve Winwood, или като част от латино оркестъра Tinto Puente's Tropi Jazz All Stars. През годините Ернандез с право е заслужил признанието да бъде един от най-добрите барабанисти в целия свят!Работата на Йоргос Факанас включва музика за ,кино и театър, студийна и концертна дейност със звезди от ранга на Dave Weckl, Mike Stern, Frank Gambale, Dennis Chambers, Anthony Jackson, Brett Garsed, Bireli Lagrene, Eric Marienthal, Alex Acuna, Lew Soloff, Greg Howe, Lenny White, плюс огромен обем авторски композиции от соло парчета до оркестрови произведения.Автор е на 17 книги за теория на музиката. В последните години Йоргос Факанас разпродава напълно участия на сцени като COTTON CLUB в Токио, ART CENTER в Сеул, историческия 55BAR в Ню Йорк, SALA RADIO в Букурещ и още много, а авторитетни издания като Bass Player Magazine, Bass musician Magazine, Modern Drummer, Bass guitar magazine и Rhythm magazine го определят като един от най-креативните басисти и композитори на съвременната сцена.На сцената:Хорасио Ернандез (барабани)Йоргос Факанас (бас)Димитрис Севдалис (клавишни)Михаил Йосифов (тромпет)Димитър Льолев (саксофон)Велислав Стоянов (тромбон)Билети онлайн на EVENTIM.bg", "date": "2019.01.04", "title": "Носителят на Grammy Хорасио Ел Негро Ернандез с първи концерт в България"}
{"url": "https://offnews.bg/futbol/ludogoretc-privleche-balgarski-natcional-694858.html", "text": "Лудогорец ще се подсили с вратаря на националния отбор Пламен Илиев, съобщава bTV. Футболистът е собственост на румънския Астра Гюргево, но договорът му изтича в края на сезона.Между Лудогорец и Илиев вече има предварително споразумение. В Разград обаче се надяват вратарят с прякор Пацо Тигъра да пристигне още през зимата. За целта трябва да бъде постигната договорка със сегашния му отбор.Илиев се представя на ниво в румънското първенство, като в 8 изиграни мача допусна 6 гола и записа 3 \"сухи мрежи\". 27-годишният страж е юноша на Видима Раковски, а в периода 2011-2015 г. изигра 119 двубоя за Левски. След това Илиев премина в Ботошани, а от 2017 г. е в Астра.В последните години той се утвърди като избор №1 на националния селекционер Петър Хубчев.", "date": "2019.01.04", "title": "Лудогорец привлече български национал"}
{"url": "https://offnews.bg/obshtestvo/praznitcite-prodalzhavat-tihomir-slaga-masata-za-imen-den-694804.html", "text": "Църквата отбелязва днес Събор на 70-те апостоли. Имен ден празнуват всички, които са кръстени Тихомир и Тихомира. Името е славянско и означава \"тих и смирен живот\". Освен дванадесетте апостоли Христос имал и други - седемдесет, които също изпращал на проповед. След възкресението Му ведно с дванадесетте апостоли и те се разпръснали по света да проповядват и са страдали за Христа. Проповядвали не само със слово, но и с примера на добродетелния си живот, търпение, кротост, дела на християнска любов и вършили чудеса.Събор на 70-те апостоли означава общо празнуване. ", "date": "2019.01.04", "title": "Празниците продължават, Тихомир слага масата за имен ден"}
{"url": "https://offnews.bg/sviat/montirat-dron-prihvashtachi-na-hijtrou-i-getuik-694860.html", "text": "Летищата Гетуик и Хийтроу в Лондон ще изхарчат милиони британски лири за антидрон технологии, след като първото от тях бе блокирано преди Коледа, съобщи Би Би Си. Оборудването може да засече сигналите, предавани между дрона и оператора и е монтирано на покрива на Гетуик.Около 1 000 полети бяха отменени за три дни заради дроновете. От Гетуик заявиха, че са изхарчили около 5 милиона паунда, за да предотвратят бъдещи атаки, а от Хийтроу също потвърдиха, че ще купят системата. Повече от 140 000 пътници на летище Гетуик бяха засегнати по време на 36 часовия хаос между 19 и 21 декември.", "date": "2019.01.04", "title": "Монтират дрон прихващачи на Хийтроу и Гетуик"}
{"url": "https://offnews.bg/offtopic/a-bojko-koga-vazpiaha-erdogan-v-pesen-na-anglijski-video-694861.html", "text": "Писателят и преводач Тургай Еврен написа песен за турския президент Реджеп Тайип Ердоган. Песента е озаглавена „Ердоган, високият мъж“ (Erdoğan, A Tall Man) и беше разпространена в социалната мрежа от профилите на управляващата Партия на справедливостта и развитието, съобщава .В клипа на песента заемат място сцени от живота на Ердоган, свързани с младежките му години и политическата му кариера.Ето и текстът на песента, преведен от турския му вариант:Той се роди в епоха лишена от съвестизрасна в свят, който пази мълчание.Той не затвори очи срещу неправдата и корупциятане остана безразличен към онеправданите и клетитеЕрдоган, високият мъжвърви заедно с народа си,Ердоган, високият мъжизправя се срещу всяка жестокостТой живя в страна, изгубила самочувствиевидя как силните на деня, унижават беднитене престана да вярва в народа и историята сии никога не изгуби вярата си в състраданието и милосърдието", "date": "2019.01.04", "title": "А Бойко кога? Възпяха Ердоган в песен на английски (видео)"}
{"url": "https://offnews.bg/ikonomika/palen-absurd-s-vinetkite-samo-100-ot-500-te-terminala-za-e-stikeri-ra-694862.html", "text": "Пълен хаос цари с електронните винетки, а до момента едва около 100 от шумно рекламираните общо 500 машини, с които те могат да се купят, са монтирани и работят. Въпреки че от 1 януари е-стикерите са задължителни и шофьорите са задължени да са си ги купили, доставката на машините по обектите щяла да продължи чак до края на януари.Това се разбра от участието на съветника на регионалния министър Радослав Николов в сутрешния блок на Нова телевизия.В понеделник предстои в много голяма част от търговските обекти да бъде дадена възможност за закупуване на каса и заплащане на електронна винетка, каза той. Експертът уточни, че тази възможност не е предоставена по-рано заради много организационни дейности, които трябва да се осъществят.Предстои гранично контролно-пропускателните пунктове да бъдат окомплектовани всички с терминали за самообслужване.Той коментира и множеството сигнали за закупуване на електронна винетка.Заместник-министърът обясни и какви са причините за спирането на конвертирането на хартиените винетки. По думите му от тук нататък този процес ще бъде спрян, защото има общ риск да бъдат неправомерно конвертирани повече винетки, което ще създаде допълнително трудности.„Предоставянето на невалидни данни по отношение на валидността на винетката създава допълнителни рискове”, обясни той.Освен нашенци и чужденците не могат да си купят стикери на влизане в страната. Само на ГКПП „Капитан Андреево” има поставени апарати, но в четвъртък някои от тях блокираха. Апаратите, които са 7 на брой, се намират на трасето за входящи леки автомобили. Хората имат нужда от човек, който да им обясни как работят машините за винетки. Друг основен проблем е, че може да се плаща само с карта. Ако не успеем да закупим винетка от апаратите, може да го направим на първата бензиностанция след границата.", "date": "2019.01.04", "title": "Пълен абсурд с винетките: Само 100 от 500-те терминала за е-стикери работят"}
{"url": "https://offnews.bg/obshtestvo/uvolniavat-stopanite-na-zaslona-na-cherni-vrah-ostavili-premraznal-ch-694863.html", "text": "Хората, които стопанисват заслона на Черни връх, до който беше отказан достъп на измръзнал човек, ще бъдат уволнени. „Пандемията нощно ходене по планините продължава, два дни преди това тези хора бяха предупредени, че няма да работи заслона. Не мога да се съобразявам с всеки, който му е хрумнало да ходи нощем по планините, всеки си носи отговорност за себе си. Не знаехме че е измръзнал човека, когато разбрахме го пуснахме”, обясни управителят на заслон Черни връх – Чавдар Ефтимов.След опит да изкачи Черни връх в новогодишната нощ мъж едва не умира от измръзване, след като там му бе отказан достъп до заслона.Той и неговите другари са посрещнати враждебно, а запис направен от Димитър Кенаров – единият от групата, разкрива моментът на категоричния отказ, даден в изключително кризисната ситуация.„Единственият начин, по който ги накархме да отворят вратата беше след като бяхме извикали планинската спасителна служба – аз им казах по телефона – моля ви, обадете се на тези хора и ги накарайте да отворят вратата”, разказва приятел на измръзналия Кирил.Вкарах човека вътре, но му бяха крещели – беше в далечния край на стаята далече от печка, без да му предложат една чаша чай, споделя още туристът.Хипотермията не е като да си ударите пръста, един час по–късно можеше този човек да не е в съзнание, отбелязва още той.", "date": "2019.01.04", "title": "Уволняват стопаните на заслона на Черни връх, оставили премръзнал човек в снега"}
{"url": "https://offnews.bg/sviat/nobelovata-nagrada-za-mir-na-obama-triabvalo-da-go-ukrepi-no-ne-posti-694903.html", "text": "\"Връчването на Нобеловата награда за мир на американския президент Обама през 2009 г. не постигна каквото комисията се надяваше да постигне\", каза бившият секретар на комисията за Нобеловите награди за мир Геир Лундестад пред Асошиейтед прес, предаде BBC.Лундестад споделил пред АП, че комисията се надявала наградата да укрепи Обама. Вместо това обаче, решението било посрещнато с критика в САЩ. Според много хора Обама не бил направил достатъчно, за да заслужи наградата.Лундестад е заемал влиятелната, но лишена от вот позиция на секретар на комисията от 1990 до 2015. Той пише в мемоара си \"Секретарят на мира\", че дори самият Обама бил изненадан от избора.\"Никоя друга Нобелова награда за мир не е привличала повече внимание от тази, която дадохме на Обама през 2009 г.\", пише Лундестад. \"Много от почитателите на Обама също вярваха, че наградата беше грешка\", споделя той. \"В този смисъл комисията не постигна каквото се надяваше.\"Лундестад още разкрива, че Обама обмислял да не пътува до столицата на Норвегия, Осло, за да си получи наградата. От неговия екип направили запитване дали други победители са пропускали церемонията, но открили, че това се е случвало само в много редки случаи, когато например награденият е бил дисидент, задържан от правителството си.\"В Белия дом бързо осъзнаха, че ще трябва да дойдат до Осло\", пише Лундестад. Тези му думи нарушават обичайната потайност на комисията, чиито членове рядко дискутират решенията си. ", "date": "2019.01.04", "title": "Нобеловата награда за мир на Обама трябвало да го укрепи, но не постигнала целта си"}
{"url": "https://offnews.bg/obshtestvo/krizisnite-tcentrove-v-sofia-shte-rabotiat-denonoshtno-zaradi-niskite-694907.html", "text": "Кризисните центрове в София ще работят денонощно по нареждане на кмета Йорданка Фандъкова заради понижаването на температурите, съобщиха от Столичната община. В центровете се настаняват хора, останали без дом. Предоставя им се възможност за пренощуване, закуска и вечеря.Екипи на Столичната община ще правят обходи, за да съдействат на нуждаещите се.От Столичната община призовават гражданите да подават сигнали за бездомни хора на телефон 070017310, както и на телефон 112.", "date": "2019.01.04", "title": "Кризисните центрове в София ще работят денонощно заради ниските температури"}
{"url": "https://offnews.bg/nashite-avtori/kojto-umre-v-planinata-globa-694865.html", "text": "Туристи тичали в планината, моля ви се и не ги пуснали в частен заслон. Били нещо недоволни. Е, не може така. Туристите щели да пукнат от студ. Единият дори бил по къси гащи. Закалявал се е. Лъже! Ако иска да се закалява, да пие витамин С. Всички знаем как става закаляването. Как не го е срам? Ами ако го види някое дете, какво ще си помисли? А? Било е през нощта, ще кажете? Ами, ако детето е с уред за нощно виждане? А?Представяте ли си как зад вратата едни хора ядат и пият, пукат пиратки и бичат хора, а от другата страна едни други пукват от студ? На пръв поглед изглежда нечестно, ама дали е така?Първо!Какво очаквате през зимата? Да не е студ ли? Да не би да искате от топлинен удар да пукнат? Хайде да се придържаме малко към реалността.Второ!Планината не е за тичане. Ако искате да тичате, тичайте си вкъщи или на места обозначени за тичане. Същото важи и за ходенето. Малко ли алеи направи общината? Това тротоари, това градинки… Ама вие напук в планината. Да бутате властта искате.Трето!Били хвърляли снежни топки по прозорците. Това, както щете го наричайте, ама си е хулиганство.Четвърто!Активисти ли сте, зелени ли сте, филодендрони или еделвайси. Дайте да се разберем. Вие сте си вие – планината си е планина. Ако нещо не ви харесва – не го харесвайте. За останалото си има закони. Ето го и закона за частната собственост. Значи хората с пот на челото са си направили частен заслон, за да могат да си папат и пият в тесен семеен кръг, а вие ходите и им разваляте празника. Повтарям - частен заслон. Щом имат документи, значи е частен.И планините са частни. Ако са издадени документи, разбира се. И се развиват. Тоест, бочат се разни неща по тях с цел развитие на планината, от което планината автоматично става от обикновена, тривиална планина – развита планина. Носи приходи. Нещо като развитото социалистическо общество, но става въпрос за планина.Засрамете се малко, ако нямате морал, поне закона спазвайте. Ами ако вземе да се самосезира прокуратурата? А?  Плюс това кой е казал, че планината не е за пиене?Грешка! Планината е за пиене. Аз, лично съм пил на планина и от опит знам, че там е много подходящо. Дори може да се яде салам и руска салата. Сигурно ще кажете, че и яденето е забранено? Не драги ми опоненти. Щом не е забранено, е позволено. Това се нарича демокрация.Ако толкова държите да спортувате в планината, което след толкова много фитнеси около вас си е живо извращение, моля не пречете на пиещите и ядящите. Това се нарича толерантност.Ако искате красиви гледки – ми имате си компютри. Сложете си подходящ скриншот. Наслаждавайте му се. Дори може гледка от луната да си сложите.И последно! Който умре в планината, трябва да се глобява. Хората са измислили за тази цел болници, гробища и други заведения.Хайде честита нова година. И помнете! Ако искаме да уважаваме чуждото, трябва да уважаваме чуждото. Това все едно Божинката го е казал, ама не е той. Само по буквите си прилича.", "date": "2019.01.04", "title": "Който умре в планината – глоба!"}
{"url": "https://offnews.bg/obshtestvo/sech-preobrazaiava-koli-v-bojni-mashini-video-694646.html", "text": "С водещи английският играч на крикет Андрю Флинтоф - Фреди, рапърът Летал Бизъл и радио- и телевизионната водеща Вик Хоуп, \"Сеч\" е неповторимо шоу. Обикновени коли са преобразени в невероятни бойни машини - в свирепия пек на пустинята три гигантски арени предлагат фантастичен терен, където екипите да се сблъскат в поредица от епични битки.Поредицата можете да гледате ексклузивно по телевизионния канал Viasat Explore от петък, 4 януари, в 22:45.", "date": "2019.01.04", "title": "'Сеч' преобразаява коли в бойни машини (видео)"}
{"url": "https://offnews.bg/sviat/hakeri-atakuvaha-merkel-nemski-polititci-i-zhurnalisti-694876.html", "text": "Личните данни на канцлера Ангела Меркел и на стотици други немски политици са публикувани онлайн, съобщава Би Би Си.От хакерската атака са засегнати всички политически партии, с изключение на крайно дясната „Алтернатива за Германия”. В социалната мрежа \"Туитър\" са публикувани телефонни номера, адреси, информация за кредитни карти, както и съобщения от чатове. Хакерите се направили обществено достояние кореспонденцията на над 30 журналисти от обществените телевизии А Ер Де и Це Де Еф. Разкрити са и над 3,4 гигабайта данни и лични снимки на известния сатирик Ян Бьомерман.Все още не е ясно кой стои зад кибератаката, която беше определена от министъра на правосъдието в Германия - Катарина Барли, като \"сериозна\". \"Хората зад това искат да накърнят доверието ни в демокрацията и институциите ни\", коментира тя. Личните данни са публикувани преди месец от акаунт в \"Туитър\", последван от близо 17 000 човека. Немските институции обаче разбират за това едва преди няколко часа.От Феределаното бюро за информационна сигурност в Германия заявиха, че разследват хакерската атака и увериха, че правителствените мрежи не са засегнати.", "date": "2019.01.04", "title": "Хакери атакуваха Меркел, немски политици и журналисти"}
{"url": "https://offnews.bg/futbol/shef-v-levski-uspokoi-fenovete-za-litcenza-694870.html", "text": "Членът на Надзорния съвет на Левски Кирил Ивков успокои феновете на тима, че лицензът не е застрашен, въпреки зачестилите информации за искове към клуба. Според него, парите от новия спонсорски договор ще стигнат за покриване на задълженията от 1 млн. евро, които застрашават участието на \"сините\" в Европа от следващия сезон.\"Нямам притеснения по въпроса с лиценза. Парите ще бъдат платени. Ако ме питате откъде ще се вземат, мисля, че ще дойдат от новия спонсорски договор. Аз и синът ми знаехме за този казус поне два месеца по-рано. А глобата, която е в размер на 100 000 евро, няма да се плаща, а ще се приспадне от парите, които УЕФА дължи на Левски за участието в европейските клубни турнири.\"\"Така че спокойно - Левски ще го има. Клубът не изчезна по времето на Милко Балев когато ни наричаха \"фашисти\" и какво ли още не. Тогава оцеляхме, та сега ли няма да оцелеем - във времето на демокрация. Нали ще настане революция, ако Левски го няма\", заяви Ивков пред \"Меридиан Мач\" и коментира селекционните планове на тима през зимата.\"Знам със сигурност, че за старта на подготовката Славиша Стоянович ще е на \"Герена\". Моята информация е, че остава. За селекцията се спрягат 5-6 имена. За момента няма нищо сигурно освен, че Аймен Белаид си тръгва.\"\"Славиша иска да освободи 4-5 човека и да вземе толкова. Набелязал си е няколко българи от нашето първенство. Знам, че харесва Боби Цонев от Берое и Кристиан Димитров от Ботев. Стоянович не иска чужденци, а българи, които знаят какво означава Левски.\"\"За Давид Яблонски и Станислав Костов знам, че има вариант да бъдат продадени, но засега няма нищо сигурно. Истината е, че ни трябват много футболисти. Лошото е, че и имаме много, които взимат солидни заплати, но не играят. За съжаление, този филм при нас вече го има 10 години и е крайно време и този проблем да се реши.\"\"Не знам какво ще стане с Румен Чандъров и Павел Колев. На празниците не бях в София и не съм разговарял с никой от ръководството, включително и със Спас Русев, който е в чужбина. Мисля, че в следващите дни ще имам повече информация\", завърши легендата на Левски.", "date": "2019.01.04", "title": "Шеф в Левски успокои феновете за лиценза"}
{"url": "https://offnews.bg/112/sdvr-tarsi-svideteli-na-skandala-pri-kojto-biaha-namushkani-dvama-maz-694851.html", "text": "Двама мъже са били намушкани след скандал в София. Столичната полиция търси свидетели, които биха могли да дадат допълнителна информация.Двамата мъже - на 42 и 45 години, разказали, че са пострадали на кръстовището на булевардите \"Никола Габровски\" и \"Г.М. Димитров\" след възникнал скандал между тях и пресичащ мъж, който ги нападнал и им нанесъл нараняванията. Потърпевшите сами се придвижили до Университетска болница \"Св. Анна\", където са настанени за лечение с опасност за живота. Единият е намушкан в корема, а другият - в корема и рамото, съобщиха от лечебното заведение. При единия пациент порезната рана в областта на корема е била с дълбочина повече от 10 сантиметра. Нараняването в корема на другия също е сериозно. Двамата са били оперирани. В момента те са стабилизирани.Столични полицаи са предприети действия по издирването на извършителя. Работата по изясняване на фактите и обстоятелствата по случая продължава.От СДВР апелират всеки, станал свидетел на случилото се на столичното кръстовище или има информация за инцидента, да се свърже с тях.Гражданите могат да сигнализират на тел. 112 или в най-близкото поделение на МВР при гарантирана анонимност.", "date": "2019.01.04", "title": "СДВР търси свидетели на скандала, при който бяха намушкани двама мъже (обновена)"}
{"url": "https://offnews.bg/obshtestvo/tri-v-edno-studeno-snezhno-i-vetrovito-694859.html", "text": "Днес ще остане облачно и ветровито. В западната половина от страната вятърът ще е до умерен северозападен, а в източната - до силен от север-североизток.В сутрешните часове в южните и планинските райони от страната ще има значителни валежи от сняг. Там вятърът може да се усили до виелица. Преди обяд от север валежите ще започнат постепено да отслабват и спират. След обяд ще отслабва и вятърът.Минималните температури ще са между минус 6° и минус 1°. Максималните ще са между минус 3° и 2°.Над планините ще е облачно с валежи от сняг. До сутринта в Рило-Родопския масив и западните и централните райони на Стара планина снеговалежите ще са значителни. Ще духа силен, временно бурен вятър от север-североизток. Ще има условия за навявания.По-късно през деня валежите над планините ще отслабват и спират, най-късно в масивите в Югозападна България. Вятърът също ще отслабва. Температурите още ще се понижат и максималната на височина 1200 метра ще е около минус 7°, а на 2000 метра – около минус 12°.Край морето ще бъде предимно облачно с валежи от сняг. Вятърът ще е от силен до бурен вятър от север-североизток. След обяд валежите ще спират, а вятърът ще отслабва. Максималните температури ще са между 0° - 2°.", "date": "2019.01.04", "title": "Три в едно - студено, снежно и ветровито"}
{"url": "https://offnews.bg/kultura/hmsu-praznuvat-20-godini-dram-i-bass-kultura-v-balgaria-694872.html", "text": "20 години H.M.S.U. остават верни на басовите настроения и са основен проводник на drum & bass / jungle движението у нас. По случай юбилея на родната организация на 26 януари 2019 г. в столичната зала Универсиада се очакват над 25 международни и родни артисти, както и редица други изненади, които ще се случат за първи път в България.Специалното събитие ще бъде проведено в зала Универсиада, като участие са потвърдили всички H.M.S.U. артисти– ACIDTRIP, COOH, KONSPIRATOR, EXo, FAITH, L 33, LIUSY, OGONEK, MOCKS и TARGY. Освен това всеки от тях ще прибави специална изненада към представянето си, което ще доведе на обща сцена една от най-епичните програми, правени някога на събитие в България.Една от водещите родни организации за електронна музика в България е в центъра на всички най-големи събития, случващи се тук. Колективът от артисти е прецизно подбран, така че едва ли има спектър от дръм енд бейс музиката, който да не е застъпен в изявите и.Голяма част от тях са чести гости на най-масивните събития и фестивали по света и гордо поставят българския отпечатък в този винаги развиващ се и модерен жанр. Издават парчета и албуми за някои от най-големите лейбъли - едно допълнително доказателство за влиянието, което артистите от организацията оказват в международната дръм и басс среда.Заедно с активното промотиране на тази култура у нас, това печели уважение към родната организация и присъствието на България в челните редици на световната сцена. С проведени над 500 събития и поканени над 400 международни гости, HMSU e основното свързващо звено между различните организации и артисти от Балканите, а едва ли има друг подобен феномен, който да обединява в такъв мащаб всички държави около нас.За под 24 часа след пускането на билетите в продажба над 400 ду̀ши се сдобиха с пропуски за събитието, а бонусите при ранно закупуване и атрактивната цена от 20 лева са един своеобразен подарък от организацията към всички верни фенове.Билетите могат да бъдат намерени онлайн и в разпространителната мрежа на EVENTIM.bg в цялата страна. Повече информация на:  ", "date": "2019.01.04", "title": "HMSU празнуват 20 години дръм и басс култура в България"}
{"url": "https://offnews.bg/politika/borisov-kmetovete-da-predlozhat-koi-patishta-da-izliazat-ot-vinetnata-694874.html", "text": "Премиерът Бойко Борисов призова кметовете на общините да предложат пътища, част от републиканската пътна мрежа, които да бъдат извадени от списъка за винетната система.Премиерът допълни, че след като правителството бъде уведомено, пътят ще бъде предоставен за поддържане на съответната община и няма да се налага такса за движение по него. \"Има разделение на властите, демократично, въпросът е да ни уведомите“, заяви той в Министерския съвет след среща с представители на Националното сдружение на общините.Бойко Борисов изрази увереност, че до десетина дни ще се адаптира винетната система, за да може и чрез банкоматите да се купуват винетки, така че максимално да се улеснят гражданите.", "date": "2019.01.04", "title": "Борисов: Кметовете да предложат кои пътища да излязат от винетната система"}
{"url": "https://offnews.bg/obshtestvo/sofia-praznuva-141-godini-ot-osvobozhdenieto-si-694866.html", "text": "На 4 януари се навършват 141 години от Освобождението на София от турско робство.С празнично биене на камбаните на централните софийски храмове се отбелязва годишнината от навлизането на руските войски под предводителството на генерал Йосиф Владимирович Гурко в София и освобождението на града от турско робство.Благодарствен молебен ще се отслужи в храм „Света Неделя” от 10 ч. Именно там преди 140 години се е състояла първата заупокойна служба в памет на загиналите и Тържествен молебен за освобождаването на града. На тях е присъствал лично генерал Гурко.Литийното шествие и поднасянето на цветя и венци пред паметниците на Генерал Гурко и Цар Освободител ще бъде от 10.30 ч., а от 11 ч. ще се състои литературно-музикална програма и поднасяне на венци пред паметника на Българския опълченец.", "date": "2019.01.04", "title": "София празнува 141 години от Освобождението си"}
{"url": "https://offnews.bg/kultura/don-paskuale-na-donitceti-s-premiera-prez-ianuari-v-sofijskata-opera-694877.html", "text": "Софийската опера и балет предлага на почитателите на оперното изкуство да започнат новата 2019 година с още по-добро настроение като посетят премиерните спектакли на 12 и 13 януари на една от най-популярните и незабравими комични опери \"Дон Паскуале\".В нея композиторът Гаетано Доницети умело пресъздава един от добре познатите и вечни житейски сюжети – за любовта и перипетите, през които преминава тя, когато става дума за богатство и наследници.За да усети публиката чувствата и емоциите, вълнуващи стария ерген Дон Паскуале, който търси щастието си в брака с по-млада от него жена, ще помогне специалното участие на артистите от Корея - Джеонгхйеок Сео и Сеонкйонг Ева Джонг - ученици от майсторския клас на примата Райна Кабаиванска, както и на колегите им Георги Султанов, Диана Василева, Николай Петров,Илия Илиев, Хрисимир Дамянов.Всички те ще имат за задача да разплетат възела от комични ситуации и истории за предателства, вплетени в сюжета на операта.Режисьор на спектакъла е Светозар ДоневДиригент е Жорж Димитров.Операта „ Дон Паскуале ” е изиграна за първи път на 4 януари 1843 година в Париж и от тогава до днес се радва на огромен зрителски интерес.Първата и постановка в България е през 1932 година в Софийската опера. „ Дон Паскуале ” е определяна от критиката като една от най-ценните комични опери на Доницети в историята на музиката и на жанра – опера буфо.Творба, чиято музика композиторът създава само за осем дни и чрез нея прави публиката съпричастна на предлагания от сюжета възел от комични ситуации и истории за предателства - и всичко това в името на любовта.Билети за премиерните спектакли на „ Дон Паскуале” могат да се закупят на касата на Операта на ул.” Врабча” 1, както и на касите на EasyPay в цялата страна, в мрежата на eventim.bg и в интернет на адрес: operasofia.bg.", "date": "2019.01.04", "title": "'Дон Паскуале' на Доницети с премиера през януари в Софийската опера"}
{"url": "https://offnews.bg/futbol/na-gerena-chakat-otgovor-ot-ivankov-694868.html", "text": "Бившият вратар и бивш член на Управителния съвет на Левски Димитър Иванков трябва да даде отговор на ръководството на клуба дали ще се съгласи да влезе в треньорския щаб.“Сините” искат той да започне да отговаря за подготовката на играчите под рамката. Ако отговорът на любимеца на Сектор Б е положителен, то той ще замени Валентин Захариев, който заемаше този пост след освобождаването на Делио Роси и екипа му. По времето на италианеца вратарите на “Герена” бяха тренирани от сънародника му Доменико Ботичела. Захариев пък най-вероятно отново ще се върне в школата на “сините”, пише още “Тема Спорт”.Димитър Иванков е юноша на Левски. За “сините” той изигра общо 275 мача във всички турнири от сезон 1996/97 до 2004/05 включително. В тях той реализира 24 гола. Иванков спечели три титли и пет купи на България. През пролетта на 2013 година Димитър бе част и от Управителния съвет на Левски. Той обаче не заемаше поста дълго време, а предпочете да се оттегли от него.", "date": "2019.01.04", "title": "На \"Герена\" чакат отговор от Иванков"}
{"url": "https://offnews.bg/politika/desislava-ivancheva-niamalo-da-se-kandidatira-za-kmet-na-sofia-694875.html", "text": "Десислава Иванчева няма намерения да се кандидатира за кмет на София, обяви бившият пиар на община Младост Петър Кърджилов, който се изявява като неин говорител.Кърджилов използва случая и да призове от името на Иванчева и Петрова \"всички независими медии и журналисти да не спират да задават следните въпроси към отговорните длъжностни лица\":1. Към главния прокурор Сотир Цацаров и кмета на София Йорданка Фандъкова:Защо вече седми месец не се работи и няма резултати по сигналите за имотни престъпления в Район \"Младост\", извършвани по времето на кметовете на ПП ГЕРБ Петко Дюлгеров и Цвета Авджиева? Трите сигнала са заведени на 8 юни, 2018 г. от г-жа Евгения Каменова в качеството ѝ на началник отдел \"Управление на общинската собственост и жилищния фонд\" в Община Младост, от екипа на кмета на Младост г-жа Иванчева.2. Към главния прокурор Сотир Цацаров и СДВР:Защо вече девети месец не се работи и няма резултат по сигнала за фалшификации на документи от Димитър Логофетов и Христо Джампалски, подаден от г-жа Иванчева до прокуратурата и полицията на 23 март, 2018 г.? Логофетов и Джампалски са свидетели на Специализираната прокуратура в делото срещу г-жа Иванчева и г-жа Петрова.3. Към министъра на правосъдието Цецка Цачева:Защо вече месец г-жа Цачева не насрочва дата и не свиква съвещанието за условията в арестите, което публично обеща да свика на 4 декември, но беше отложено поради отсъствието на главния прокурор и вътрешния министър?", "date": "2019.01.04", "title": "Десислава Иванчева нямало да се кандидатира за кмет на София"}
{"url": "https://offnews.bg/obshtestvo/nov-proekt-zelen-tramvaj-i-lineen-park-ot-ruski-pametnik-do-pl-make-694887.html", "text": "Зелените релси по линията на трамвай №5 ще продължат от Руски паметник до площад \"Македония\". Реконструкцията предвижда районът да се превърне в Линеен парк с много зеленина, обяви главният архитект на София Здравко Здравков. Няма да се прави подземен паркинг, живеещите в района не са съгласни, обясни Здравков. Проектът предвижда обаче да се запазят 168 паркоместа, като колите ще паркират успоредно в локалните платна, а не както сега перпендикулярно в алеите около трамвайните релси. Ще се оформят велоалея от едната страна на трасето и пешеходна от другата, а между тях ще има \"джобове\" за почивка на колоездачите, обясни главният архитект. В разработването на проекта са участвали не само бг архитекти, но и екип от Париж, каза още арх. Здравков. По думите му процедурата по избор на изпълнител ще стартира през май. Столичният кмет Йорданка Фандъкова обаче настоя това да се случи още през април, за да може реконструкцията да стартира през 2020 г. Покрай релсите на трамвай №5 няма да има ограничители, а жив плет, обясни още арх. Здравков. ", "date": "2019.01.04", "title": "Нов проект: Зелен трамвай и линеен парк от Руски паметник до пл. 'Македония'"}
{"url": "https://offnews.bg/obshtestvo/rakovski-se-gotvi-za-posreshtaneto-na-papa-frantcisk-694873.html", "text": "В Раковски започна подготовка за посрещането на папа Франциск, който ще посети града на 6 май.По повод посещението на Светия отец, правителството отпусна на общините 2 и половина милиона лева за ремонт на улици. \"Девет улици са предвидени за рехабилитация, като основната част са в град Раковски, има още в селата Белозем и Стряма\", съобщи пред БНТ кметът Павел Гуджеров.Очаква се ремонтът да започне в края на януари.При посещението си в Раковски папа Франциск ще отслужи открита молитва на площад България, а след това ще даде първо причастие в църквата „Пресвето сърце Исусово\". От местната администрация вече подготвят подарък за папата, като вече е обявен конкурс сред местните художници за нарисуване на картина на църквата „Пресвето сърце Исусово\", където Светият отец ще благослови младите католици.Раковски е най-големият град в България, където преобладаващото население изповядва католицизъм. Очаква се в града да пристигнат над 50 000 поклонници от страната и чужбина.Наскоро Папа Франциск разкритикува лицемерите в Католическата църква.\"Колко често виждаме позорното поведение на онези хора, които ходят на църква и са там ежедневно, но водят живот, в който мразят останалите или злословят за други хора\", каза той по време на общата аудиенция във Ватикана.", "date": "2019.01.04", "title": "Раковски се готви за посрещането на папа Франциск"}
{"url": "https://offnews.bg/obshtestvo/fandakova-iska-skejt-park-zad-pametnika-na-savetskata-armia-694891.html", "text": "Скейт парк да бъде изграден в столичната Княжеска градина зад паметника на Съветската армия, иска столичният кмет Йорданка Фандъкова. Главният архитект на София Здравко Здравков проучва възможностите това да се случи на мястото, както и на още две локации в града, които да са удобни за младите хора, съобщи днес Фандъкова. По повод , че полицаи са започнали да прилагат новата наредба за опазване на обществения ред на Столична община, като са изгонили децата, каращи скейтборд пред НДК, за което алармираха от SofiaSkateCity на страницата си във фейсбук пред дни, кметът коментира: \"Наредбата категорично не забранява карането на скейтборд, а просто поставя някои ограничения.\"Фандъкова цитира текста от документа, в който се казва, че не се разрешава \"изпълнението на каскади с всякакъв вид средства за придвижване тип \"борд\", ролкови кънки и велосипеди\" по парапети, огради, пейки, бордове на фонтани и други места за обществено ползване\".По думите на кмета общината насърчава младите хора да спортуват, като посочи, че се финансират 3 събития годишно, посветени на екстремните спортове. Фандъкова посочи и че в София има място за каране на скейтборд - \"Скейт парк София\" в Студентски град. ", "date": "2019.01.04", "title": "Фандъкова иска скейт парк зад паметника на Съветската армия"}
{"url": "https://offnews.bg/sviat/nazriava-li-predizboren-bojkot-sreshtu-vlastta-v-turtcia-694888.html", "text": "Като скорпион с осем пипала е невижданата досега отровна кампания, която се разгръща в социалните мрежи, пише днес Емре Конгар в опозиционния турски всекидневник „Джумхуриет“. Ето какви послания е засякъл той в дните, когато вече са ясни кандидатите за кметове, а избирателните списъци са изнесени:1. Няма никакъв смисъл от изборите, властта така или иначе ще манипулира резултатите в своя полза.2. Който и да бъде избран, президентът ще го отстрани от длъжност и на мястото му ще назначи свой човек.3. Републиканската народна партия /РНП, главната опозиция в Турция/ по нищо не се различава от Партията на справедливостта и развитието /ПСР с лидер Реджеп Ердоган, управляваща в коалиция с националистите/. И двете партии са играчка на империалистите, кемалистите-патриоти са длъжни да ги накажат с бойкот.4. Опозиционната РНП е неадекватна и неефективна, тя само легитимира авторитарното управление.5. РНП не е в състояние да гарантира сигурността на урните, това вече го преживяхме и на референдума от 16 април 2017 г. (за поправките в Конституцията), и на изборите от 24 юни 2018 г. РНП трябва да бъде наказана – не трябва да гласуваме изобщо.6. Кемал Кълъчдароглу (лидер на РНП) е лош и неадекватен лидер. Да му организираме поражение, за да бъде принуден да подаде оставката си.7. Режимът на демокрацията се промени и каквото и да правим, режимът на авторитарния самодържец ще продължи, независимо от нас.8. Демокрацията не работи в недоразвита страна като Турция. Няма значение коя партия ще дойде на власт, тя ще доминира с груба сила и грабежи. Няма никакъв смисъл да се ходи до урните.В тези 8 точки се съдържа цялата истина за опустошенията, които за 16 години Ердоган и ПСР нанесоха на демокрацията.Какво да се прави? Страната е изправена пред дилема: или обществото ще възстанови своя 200-годишен курс на просветление и модернизация, или ще се предаде изцяло на религиозния фанатизъм. Това е оста на политическия и социален конфликт от този период.Лечението? Можем да спечелим. Това е трудно, но не и невъзможно. Обществото отново може да вземе съдбата си в свои ръце. Защото, преди всичко за по-голямата част от обществото е невъзможно да се предаде на арабско-салафитския фанатизъм. От друга страна, вътрешната и външната динамики, довели до властта на Ердоган и ПСР, се промениха радикално.Властта на Ердоган вижда това и всячески иска да удължи историческия си живот, и да преодолее прага на връщането назад. Поради тази причина тя е агресивна, хищна и потискаща. Затова на предстоящите местни избори републиканците, демократите и всички прогресивни сили на Турция трябва да се съюзят, за да се спре походът към катастрофата, да съберат сили и на всяка цена отново да спечелят доверието. Това е шансът им. Това е обективната картина. С други думи, налице е ситуация, която надскача имената и качествата на кандидатите за кметове. Защото наследството на Ататюрк принадлежи на демократичната република и е наложителна борба за запазването му.", "date": "2019.01.04", "title": "Назрява ли предизборен бойкот срещу властта в Турция"}
{"url": "https://offnews.bg/temida/balgarska-bankerka-arestuvana-v-london-zaradi-afera-za-2-mlrd-694894.html", "text": "Българска банкерка, работила за \"Креди Сюис\", е арестувана заедно с още двама бивши банкери за участие във финансова схема за измама за 2 милиарда долара, свързана с фирми в Мозамбик.Новината съобщи Би Би Си.Името на бившата банкерка е Детелина Събева. Тя е била задържана в Лондон заедно с Андрю Пиърс и Сърджан Сингх, а впоследствие тримата са пуснати под гаранция. Американските власти са поискали те да бъдат екстрадирани в САЩ. Решението за това предстои.По първоначална информация схемата е включвала заеми към държавни фирми в Мозамбик. По аферата има още двама арестувани, един от които е бивш финансов минитър на африканската държава.Събева, Пиърс и Сингх са обвинени в заговор за нарушаване на американския антикорупционен закон, пране на пари и измама с ценни книжа. Обвинителният акт е издаден от Окръжен съд на САЩ в Ню Йорк. Според обвинението чрез серия от финансови транзакции между 2013 и 2016 г. те са създали измамни проекти и са използвали държавни компании в Мозамбик като средство да наберат $2 млрд.Твърди се още, че около 200 милиона долара от тази сума е отишла за подкупи и рушвети на самите арестувани, на правителствени служители в Мозамбик и други.От банката коментираха, че спрямо нея не са били предприемани действия, а единствено срещу бившите ѝ вече служители, които нарушили и вътрешните ѝ разпоредби заради лично облагодетелстване, отбелязва Би Би Си.Очаквайте подробности.", "date": "2019.01.04", "title": "Българска банкерка арестувана в Лондон заради афера за $2 млрд."}
{"url": "https://offnews.bg/futbol/levski-vse-oshte-bez-izpalnitelen-direktor-694892.html", "text": "Все още липсва яснота дали анонсираният от Спас Русев нов изпълнителен директор на Левски Павел Колев ще започне работа в клуба.Босът на \"сините\" обяви публично, че това ще стане от 1 януари 2019 година. Три дни по-късно назначението на заместник изпълнителния директор на БФС все още не е факт.До вчера Колев чакаше да му бъдат предоставени документи, от които да се информира за финансовото състояние на клуба, пише \"Меридиан мач\". След дълго чакане, книжата най-после са достигнали до него.В следващите дни той ще се запознае със съдържанието им и едва тогава ще прецени дали ще започне работа в клуба или не. Финансите на Левски притесняват бившия журналист, който се опасява клубът да не фалира именно под негово ръководство.", "date": "2019.01.04", "title": "Левски все още без изпълнителен директор"}
{"url": "https://offnews.bg/obshtestvo/roditelite-na-pochinaloto-v-kioln-balgarche-shte-sadiat-bolnitcata-go-694915.html", "text": "Родителите на починалата в Кьолн 4-годишна Селин обвиняват лекарите в небрежност и ще съдят болницата.Малко преди Бъдни вечер детето вдига висока температура и майка му го води в спешното отделение на Клиника „Порц ам Райн”.„Там ми казаха, няма нищо на детето, това е температура само и тя ще спадне с един нурофен, да се прибирам вкъщи. Но не ѝ взеха изследвания. И ни отпратиха за вкъщи”, разказва майката пред bTV. На Коледа детето се влошава. Родителите го водят в същата болница, а оттам ги препращат в друга клиника заради остра белодробна инфекция.Там правят спешен дренаж на белия дроб на детето, но не успяват да го спасят.Семейството живее от 12 години в Кьолн. Членовете на семейството са здравноосигурени, а момиченцето е ходило на редовни прегледи, на които не е установено да има белодробни проблеми.Близка на семейството изпраща жалби и сигнали до всички институции. „Пуснах жалби за второ разглеждане в Министерство на здравеопазването да се погледне още веднъж аутопсията на Селин. Те ми потвърдиха, че другата седмица ще дойдат експерти от Берлин, за да потвърдят втората аутопсия и тогава ще ни дадат цялата информация”, обяснява Диана Фичел.След смъртта на детето вчера около 800 души протестираха пред клиниката, отпратила Селин. Родителите се заканват, че  протестите ще продължат. Семейството е решено да съди и личната лекарка на Селин, която изразила съмнения за белодробна инфекция, но не предприела мерки за това. Ръководителят на болница Порц ам Райн, Зигурд Клаус, обяви пред БНТ, че е поискал обяснения от лекарите във връзка със случая, но самият той не вижда грешка в действията им. \"Съжаляваме много за този трагичен случай. Изказвам искрените си съболезнования на родителите и близките, затова че неочаквано е починало едно четиригодишно момиченце. След като прегледах всичко не мога да разпозная вина на лекуващите лекари и на клиниката. Ще има и проверка от медицинската експертиза. Питам се обаче, защо родителите са чакали три дни, преди да доведат детето отново в болницата. Още на следващия ден можеше да се върнат с него\", казва той.Клаус посочи, че той и персоналът на болницата са били потресени от протеста, по време на който са наричани \"убийци\". Прокуратурата в Кьон е започнала разследване след смъртта на детето. ", "date": "2019.01.04", "title": "Родителите на починалото в Кьолн българче ще съдят болницата, готвят и нови протести"}
{"url": "https://offnews.bg/analizi-i-komentari/pak-stana-hubavo-e-ama-ne-e-gotovo-694895.html", "text": "Създал си проблем? Наруши закон, за да го решиш!В студиото на сутрешния блок на БНТ директорът на Националното тол управление в АПИ Антон Антонов заяви, че проблем със системата за електронни винетки няма. Вместо да обяви, че подава оставка! Защото когато редовите граждани не спазим някой закон, ние обикновено имаме проблем и съвсем закономерно понасяме наказание.Администрацията в България обаче, ако има проблем, го „решава“, като нарушава някой закон. И се оправдава, че го прави в името на общото благо, и даже чака аплодисменти и благодарности за това. Вместо да признае неприятния факт, че така тя прикрива собствената си некадърност, безхаберие и в много случаи – корумпираност.Прекрасна илюстрация за това е хаосът около въвеждането на електронните винетки.Когато една частна фирма въвежда нова система, тя се стреми да предвиди всички възможни засечки и своевременно да ги отстрани. Или поне се старае да създаде нужните предпоставки решаването им да става с най-малко неудобства за клиентите. АПИ обаче прави точно обратното - тя създава всички предпоставки проблемите да се мултиплицират, а клиентите – да се подлудят. От една година агенцията рекламира, че от 01.01.2019 г. влиза в сила електронната винетка. Но точно тя се оказа абсолютно неподготвена за старта. Да не говорим, че още през 2016-та година 43-ото Народно събрание прие разпоредбите за въвеждане на ТОЛ системата в комбинация с електронната винетка. Оттогава изминаха над две години, очевидно в безплодни „усилия“ на АПИ.Защото, системата е очевидно недоизкусурена – непрекъснато блокира, не конвертира хартиените винетки, не праща имейли за извършената операция, някои граждани не могат да платят, други \"късметлии\" обаче плащат по два пъти... Акцията е очевидно технически неподсигурена – няма монтирани апарати за купуване на винетки даже по границите, да не говорим за бензиностанциите в страната или за малките населени места, жителите на които също се нуждаят от винетка, за да отидат до гробищата например по път, напомнящ лунен пейзаж... И даже няма на кого да се оплачеш – колцентърът на оператора на тол системата щял да заработи някога, може би, но не сега!Така хиляди български граждани зорлем бяха превърнати в нарушители.Не че има и как да ги хванат – камерите по пътя, дето трябва да засичат нарушителите, не са монтирани, а прясно назначените тол полицаи нямат връзка със системата, за да проверят кой автомобил е изряден и кой – не. Затова гражданите бяха посъветвани да доказват електронната си винетка с ... хартиена разпечатка! Звучи като виц, ама не е!Накрая АПИ „реши“ проблема, като наруши закона – изобщо отмени винетките до 15.01. Поне!А вместо да си посипят главата с пепел, шефовете ѝ продължиха упорито да твърдят, че всичко е перфектно изпълнено по план и който недоволства е саботьор и само създава излишна паника.В случая по план очевидно само са назначени над 900 служители и са похарчени 180 млн. лв. от нашите пари. И то похарчени от едни аналогови чиновници, които разбират дигитализацията не като прогрес, а като далавера. На тях не им пука каква система са приели, нито пък как и за колко ще я поддържат – това щяло да се решава, след като изтече гаранцията на тол системата! Няма логика? Няма, ако харчиш собствените си пари, които си изкарал с честен труд. Има, ако прахосваш чужди пари и никой не ти търси сметка за това.Но какво се чудим, като то и цялото ни електронно правителство се прави така. Досега са похарчени над 2 млрд. лв., но връзка между администрациите няма, а чиновниците продължават да изискват хартиено доказателство за подписан с електронен подпис документ.Пак стана „Хубаво е, ама не е готово!“", "date": "2019.01.04", "title": "Пак стана: Хубаво е, ама не е готово!"}
{"url": "https://offnews.bg/obshtestvo/kak-shte-izglezhdat-novite-stantcii-na-metroto-snimki-694890.html", "text": "Първите влакчета по третата линия на софийското метров трябва да заработят в средата на 2019-а. Те ще се движат по трасето между метростанция \"България\" и \"Красно село\". Как ще изглеждат станциите от новия лъч на подземната железница? Столичният метрополитен показа в аванс три от тях - свръзката по НДК и станциите на Медицинска академия и под площад \"Патрирах Евтимий\" (на снимката горе).На перона на станцията пoд \"Πaтpиapxа\" щe има красива eĸcпoнaция нa тpaдициoнни бългapcĸи ĸилими, интeгpиpaни в мecтaтa зa cядaнe във вxoдния вecтибюл. На долната снимка могат да се видят и пpeдвидeнитe зa вcяĸa oт cтaнциитe пo тpeтия мeтpoдиaмeтъp oгpaничитeлни пpeгpaди мeждy влaĸoвeтe и пepoнитe.На двете снимки по-долу са вхoдният вecтибюл и пepoнът нa cтaнциятa дo Meдицинcĸa aĸaдeмия.Cтaнциятa дo HДК, ĸoятo щe пpaви вpъзĸa мeждy втopи и тpeти мeтpoдиaмeтъp, щe бъдe проектирана в бялo и зeлeнo.Новите метростанции показа изпълнителният директор на „Метрополитен” на Urban Development Forum Sofia 2018, организиран от „Градът“.", "date": "2019.01.04", "title": "Как ще изглеждат новите станции на метрото (снимки)"}
{"url": "https://offnews.bg/politika/barekov-se-vidia-kato-pobeditel-na-evrovota-694879.html", "text": "Имаме подкрепата на Европа да се създаде една силна консервативна платформа, която да има своите ярки идеологически посоки. „Обединени консерватори\" ще бъде успешен проект, ако наистина консерваторите в България съумеем да се обединим. При благополучно завършване на преговорите, можем да се борим за първото или второто място на европейските избори. Това заяви евродепутатът Николай Бареков в ефира на БНР.Евродепутатът е категоричен, че консервативната ниша в България стои абсолютно свободна:Според него идеологията на бъдещата платформа трябва да бъде много ясно изчистена.Покани за включване в консервативната платформа били отправени към политическите партньори, с които ББЦ се яви на европейските избори през 2014-а година. До момента преговорите са претърпели катастрофа единствено с ВМРО, поради „сблъсък на лични интереси\".Евродепутатът опроверга и две от тезите по отношение на АКРЕ, които са тиражират последно време. Едната е, че ВМРО щели всеки момент да си подадат документите за членство в Алианса и щели да бъдат веднага приети, а другата, че партията на Ердоган понастоящем е член на консервативното обединения на партии на от цял свят.Като основни проблеми, пред които България е изправена днес, Бареков посочи все по-задълбочаващата се демографска криза. „Държавата ни е претърпяла огромен срив само в сравнение с 2017 година. Имаме с 5-6 хиляди българчета по-малко родени - по данни на Здравната каса от 58 000 през 2017 година до 53 000 през 2018 година \", отбеляза той и подчерта, че е абсурдно подобен срив да се наблюдава по време, в което е управлявал вицепатриот по демографските въпроси в лицето на Валери Симеонов.", "date": "2019.01.04", "title": "Бареков се видя като победител на евровота"}
{"url": "https://offnews.bg/medii/aleksandra-krasteva-zaema-miastoto-na-mariana-vekilska-na-ekrana-694889.html", "text": "Мястото на водещата Мариана Векилска в предаването на bTV \"Тази събота и неделя\" ще бъде заето от чаровната репортерка Александра Кръстева, обяви екипът в сутрешния блок.От утре Кръстева, която и досега работеше в същото предаване, застава на екрана до Жени Марчева и Диана Любенова. В минутите с нея всеки уикенд на фокус ще бъдат актуални социални и здравни теми.„Практика в bTV е водещите да бъдат журналисти с изявени репортерски качества и доказан опит. Като част от школата на bTV Александра Кръстева е именно такъв професионалист. Вярвам, че зрителите на предаването ще следят с интерес темите и гостите, с които тя ще ги среща”, коментира Венелин Петков, директор \"Новини, актуални предавания и спорт\" в bTV Media Group.През последните осем години Александра работи в нюзрума на bTV. Досегашният титуляр Мариана Векилска обяви, че се разделя с телевизията и занапред ще работи в чужбина.", "date": "2019.01.04", "title": "Александра Кръстева заема мястото на Мариана Векилска на екрана"}
{"url": "https://offnews.bg/futbol/brazilski-zashtitnik-na-tcska-zakasniava-za-podgotovkata-694869.html", "text": "Бразилският краен защитник на ЦСКА Жеферсон почти сигурно ще закъснее за старта на зимната подготовка. Първата тренировка на “червените” за 2019 година е насрочена за 9 януари, сряда, на базата в Панчарево. Бразилският бранител е информирал ръководството, че няма да успее да се върне навреме, информира \"Тема Спорт\".В началото на декември се появи информация от журналиста от местното издание на ESPN Бруно Гедеш, че Жеферсон може да продължи своята кариерата в родината си и че е желан от два клуба. Става дума за Вашку да Гама и Флуминензе, които искат да го привлекат под наем от началото на 2019 година.През есента Жеферсон дълго време лекуваше контузия. 24-годишният ляв бек взе участие в 10 шампионатни мача, в които остана на терена през цялото игрово време. Той бе на терена и в един двубой за Купата на България, както и в 4 сблъсъка от Лига Европа - двата с Рига и двата с Адмира Вакер. Контузи се в навечерието на първия мач с ФК Копенхаген.", "date": "2019.01.04", "title": "Бразилски защитник на ЦСКА закъснява за подготовката"}
