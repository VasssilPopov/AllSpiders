{"url": "https://offnews.bg/sviat/prikliuchi-zalozhnicheskata-drama-v-kioln-689997.html", "text": "Неизвестният похитител, който държеше жена за заложник на гарата в германския град Кьолн, е бил задържан, съобщи Асошиейтед прес, позовавайки се на германската полиция.Жената, която беше задържана като заложник, е освободена. Похитителят е получил застрашаващи живота наранявания. Екип за бърза медицинска помощ се опитват да запазят живота на нападателя чрез сърдечен масаж и изкуствено дишане.Засега не е известно как мъжът е получил нараняванията си. Не са известни също мотивите и самоличността на похитителя, държал жертвата си в продължение на около два часа преди намесата на полицията. Тя е с леки наранявания. Полицията е установила контакт с похитителя, а след това е успяла да проникне в аптеката. По-рано днес германската полиция евакуира централната жп гара в Кьолн, след като мъжът взе жена за заложница в намиращата се там аптека. Движението на влакове беше преустановено.Свидетели заявиха, че са чули изстрели. Тогава властите призоваха хората да избягват района.", "date": "2018.10.15", "title": "Приключи заложническата драма в Кьолн"}
{"url": "https://offnews.bg/zdrave/bolnitcite-v-chuzhbina-otkazvat-da-priemat-balgari-za-transplantatcia-690001.html", "text": "Болниците в чужбина не искат да приеме наши пациенти за трансплантация на бял дроб, съобщава Нова тв.За последните две седмици трима пациенти са починали в очакване на животоспасяваща операция.Тъй като все още няма европейска болница, която да иска да приеме българските пациенти, чуждестранни специалисти ще правят трансплантациите у нас. Държавата води преговори с лекари от Хановер и Истанбул. Белодробни трансплантации у нас ще се правят само на две места - в болница \"Лозенец\", известна като бившата Правителствена болница, както и Университеската \"Света Екатерина\".\"Нямаме проблем с техническата страна на транплантациите, проблемът е в следоперативното гледане на пациента\", заяви началникът на Клиниката по сърдечна хирургия в УМБАЛ \"Св. Екатерина\" проф. Димитър Петков.Изпълнителният директор на лечебното заведение проф. Генчо Начев заяви, че липсва добър бронхолог, без когото белодробните трансплантации са обречени.Междувременно от Агенцията по трансплантация продължават да водят преговори с европейските клиники. В разрешаването на проблема са се включили дори посланици.", "date": "2018.10.15", "title": "Болниците в чужбина отказват да приемат българи за трансплантация на бял дроб"}
{"url": "https://offnews.bg/sviat/turskata-politcia-pretarsva-sauditskoto-konsulstvo-v-istanbul-690002.html", "text": "Турски полицаи претърстват саудитското консулство в Истанбул. Това става в рамките на разследване за изчезването на саудитския журналист Джамал Хашоги, съобщава кореспондент на агенция АФП.Полицаите, някои от които в униформа, а други - в цивилно облекло, са пристигнали в консулството с шест автомобила и незабавно са влезли в сградата.Хашоги е в неизвестност от 2 октомври, откакто влязъл в саудитското консулство в Истанбул, за да получи документи за предстоящата си женитба. Турските власти и годеницата му заявиха, че той така и не е излязъл от сградата, предава БТА.Има подозрения, че Хашоги, критично настроен към властта в Рияд и пишещ най-вече за в.\"Вашингтон пост\", може да е бил убит. Саудитска делегация пристигна преди дни в Турция за съвместно разследване на изчезването на Хашоги.Турската телевизия НТВ съобщи по-рано тази вечер, че членовете на саудитската делегация са пристигнали с цивилни автомобили до сградата на консулството и след това са влезли в сградата.НТВ информира, че по-рано днес се е състояло първото заседание на съвместната работна група за разследване на случая с изчезналия журналист. Заседанието, което е продължило около два часа в сградата на дирекцията на полицията в Истанбул, е било закрито за журналисти.", "date": "2018.10.15", "title": "Турската полиция претърсва саудитското консулство в Истанбул"}
{"url": "https://offnews.bg/sviat/ruskata-tcarkva-prekratiava-otnosheniata-si-s-konstantinopolskata-patr-690005.html", "text": "Синодът на Руската православна църква (РПЦ) реши да прекрати изцяло евхаристичното си общение с Константинополската партиаршия.Това съобщи днес Волоколамският митрополит Иларион след заседание на Синода в беларуската столица Минск, предадоха ТАСС и Ройтерс.\"На заседанието на Светия синод бе взето решение за пълно скъсване на общението с Константинополския патриархат\" каза митрополитът.Решението на висшия клир на РПЦ бе предшествано от състояло се от 9 до 11 октомври заседание на Синода на Вселенската патриаршия, който потвърди решението за предоставяне на автокефалия на Украинската православна църква и отмени решението си от 1686 г. за преминаването на Киевската митрополия под юрисдикция на Московската патриаршия. Освен това синодът в Истанбул сне анатемата върху Филарет и Макарий - архиереите на отцепилите се от Москва Киевска патриаршия и Украинска автокефална църква.\"Разколът си остава разкол, лидерите на разкола си остават лидери на разкола. А църквата, която, признавайки разколниците, е встъпила в общение с тях, с това се е изключила от каноничното поле на православната църква\", заключи Иларион. Той заяви, че РПЦ не признава решението на Константинополската патриаршия, което по думите му е \"беззаконно и канонически нищожно\", предава БТА.Митрополитът, който ръководи отдела за външноцърковни връзки към РПЦ, изрази надежда, че Константинополската патриаршия ще преразгледа решението си и призова поместните православни църкви по света да направят \"надлежна оценка\" на \"антиканоничните\" й действия\" относно Украйна.", "date": "2018.10.15", "title": "Руската църква прекратява отношенията си с Константинополската патриаршия"}
{"url": "https://offnews.bg/temida/prokuraturata-razsledva-dzhi-pi-grup-za-prane-na-pari-690004.html", "text": "Освен за злоупотреби с евросредства, прокуратурата разследва физическо лице, свързано със строителната компания „Джи Пи груп”, и за пране на пари. Това съобщи главният прокурор Сотир Цацаров пред Нова тв. До разследването се стигна след сигналите на вицепремиера Томислав Дончев и на сайта \"Биволъ\" за злоупотреба при разходване не евросредства.„Едновременно с това на ДАНС са възложени други действия, които са свързани с установяването на всички механизми на финансирането на съответните европейски проекти, както и това, че всъщност парите са усвоявани от свързани лица и свързани фирми”, каза Цацаров.Миналата седмица стана ясно, че прокуратурата е запорирала пари и е блокирала парични преводи на стойност около 14 млн. евро на фирми и търговци около строителната компания. Това стана часове, след като стана ясно, че Европейската комисия е поискала данни от България за злоупотреба със структурни фондове по повод съмненията за нарушения около обществени поръчки в строителството у нас.В своя позиция от \"Джи Пи груп\" подчертават именно, че фирмата няма никакви запорирани средства. \"Запор има на свързани с нас компании\", казват те. От компанията уверяват, че оказват пълно съдействие на разследващите.Фирмата обяви още в петък, че се оттегля доброволно от строежа на тунела „Железница” на магистрала „Струма”, а премиерът поиска тя да бъде извадена от проектите с държавни и европейски пари.„Не очаквам забавяне в строителството на Железница в законовите срокове. Смятам процедурата да приключи и да има избран изпълнител, така че да стартираме така важния за нас проект”, коментира регионалният министър Петя Аврамова.Днес пък „Джи Пи Груп” се оттегли и от голяма поръчка в София - за реконструкцията на релсите по маршрута на трамвай номер 5. През септември Софийската градска прокуратура възложи на Държавна агенция „Национална сигурност“ (ДАНС) да извърши проверка на данните от разследването на сайта \"Биволъ\" за измами и корупция при усвояване на европейски средства.На 14.09.2018 г. сигнал за нередности и измами при усвояване на средства от европейски фондове по повод същата публикация е постъпил до главния прокурор от вицепремиера Томислав Дончев. Сигналът на Дончев е адресиран и до министъра на вътрешните работи, както и до председателя на КПКОНПИ, с копие до изпълнителния директор на Изпълнителна агенция „Одит на средствата от ЕС“. Сигналите от Томислав Дончев и от сайта „Биволь“ бяха обединени, обясниха от прокуратурата.След публикуването на разследването за корупция бяха задържани журналистът Димитър Стоянов и румънският му колега Атила Биро. Това стана, след като \"Биволъ\" подаде сигнал до МВР, че от офисите на „Джи Пи груп“ започва изнасяне на документи, които са изгаряни в района на Радомир, а двамата журналисти са били на мястото, за да заснемат изгарянето.", "date": "2018.10.15", "title": "Прокуратурата разследва Джи Пи груп за пране на пари"}
{"url": "https://offnews.bg/temida/zapodozreniat-za-ubijstvoto-na-viktoria-marinova-pristiga-u-nas-v-sria-689998.html", "text": "Очаква се 21-годишният Северин Красимиров, който е заподозрян за убийството на телевизионната водеща Виктория, да бъде доведен в България в сряда, съобщава БНР, позовавайки се на свои източници.  Съдебна охрана ще придружава мъжа, очаква се той да дойде с полет от Франкфурт. В България, отново с конвой, той трябва да бъде отведен до ареста в Русе.После трябва да му бъдат повдигнати обвиненията за изнасилване и за убийство по особено мъчителен за жертвата начин. Това трябва да стане в присъствието на адвоката му.В момента той е обвиняем задочно. След пристигането му в България, до 72 часа Северин Красимиров трябва да бъде изправен пред Русенския окръжен съд, който да се произнесе по искането на прокуратурата за постоянното му задържане под стража.В Германия мъжът призна,че е убил, но не и че е изнасилил Виктория Маринова. Тези признания нямат процесуална стойност по българските закони и  той трябва да трябва да бъдат потвърдени показанията си и пред българските разследващи.Ако Красимиров се признае за виновен, той може да бъде съден по съкратена процедура, което би го спасило от доживотен затвор.", "date": "2018.10.15", "title": "Заподозреният за убийството на Виктория Маринова пристига у нас в сряда"}
{"url": "https://offnews.bg/politika/partijnata-televiziata-na-ataka-spria-izlachvane-690003.html", "text": "Телевизията на партия \"Атака\", която е част от управляващото мнозинство, спря излъчване.В момента на канала на телевизията излиза черен екран с бял надпис, който гласи единствено: \"Телевизия \"Алфа\" спря. Питайте правителството защо\".Няма официална информация за това каква е причината за спирането - нито от пресцентъра на партията, нито от самата телевизия. Лидерът на \"Атака\" Волен Сидеров не вдига телефона си.От Съвета за електронни медии (СЕМ) съобщиха пред OFFNews, че не са взимали решения за глоби или други санкции срещу телевизията. Последната публикация във фейсбук страницата на партийната телевизия е интервю на Сидеров пред ПИК, свързано с отношенията между партньорите в \"Обединени патриоти\" и сближаването на лидера на \"Атака\" с евродепутата Николай Бареков.Двамата бяха домакини на обща конференция миналата седмица, на която анонсираха идеята си за голяма българска консервативна коалиция, която да се яви на евроизборите. Тогава Бареков обяви, че вижда Сидеров като водач на листа, а самият председател на \"Атака\" каза, че очаква останалите партии в \"Обединените патриоти\" да приемат лидерството му, но без да уточнява за какво точко говори. Миналата седмица партийната телевизия излъчваше постоянни нападки срещу съдебната система. Поводът беше случаи, при който съпругата на лидера на партията Волен Сидеров - Деница, се оказа в центъра на скандал със судански гражданин. При инцидента на пътя, на който свидетел станал политикът Николай Бареков, тя била засечена от автомобила на чужденеца и заплашена. Всичко това станало, след като преди това тя ударила страничното огледало на автомобила му.В резултат на това от телевизията на Сидеров проследили хода на делото по мярката за неотклонение на суданския гражданин, който бил освободен. Това дало повод за нападки срещу съдията. Излъченото в ефира на телевизията стана повод за безпрецедентна позиция на Софийския районен съд (СОС) заради квалификациите спрямо съдията, отправени от партийната телевизия.Заради същия инцидент Сидеров поиска партията му да оглави МВР.", "date": "2018.10.15", "title": "Партийната телевизията на Атака спря излъчване"}
{"url": "https://offnews.bg/ikonomika/targovskiat-registar-speshno-kupuva-diskove-za-da-ne-blokira-do-20-dn-689995.html", "text": "Агенцията по вписванията обяви нова обществена поръчка на стойност 190 000 лева, тъй като Търговският регистър се нуждае спешно от осигуряването на минимум 120 ТВ допълнителен дисков ресурс.Към настоящия момент на масивите за съхранение на данни Dell EMC Unity 400 имаме приблизително около 30ТВ свободно физическо дисково пространство в Информационния център и 20 ТБ свободно физическо дисково пространство в Резервния информационен център. Това от своя страна е крайно недостатъчно, защото вследствие на ежедневните дейности и процеси свързани с работата, обслужването, надграждането на ИС /Информационните системи/ на всички регистри, свободното пространство намалява с много бързи темпове, пише в мотивите за обявената обществена поръчка.Към момента, вследствие на седмичните архивни и резервни копия, както и заради реализацията на проекти, свързани с надграждането, както на Търговския регистър, така и на Имотния регистър, съществуващото свободно физическо дисково пространство намалява с около 1.5ТВ на ден. , обясняват от Агенция по вписванията.\"Това ще доведе до спиране на базите данни на регистрите и спирането на функционалностите предоставяни от регистрите, както и спиране на работа на цялата ИТ инфраструктура на Агенцията. \" - пише още в мотивите за обявената обществена поръчка.Тъй като поръчката е спешна, от Агенция по вписванията са изпратили покана за директно договаряне със „СИЕНСИС“ АД, „ССАРМ“ ЕООД, „Парафлоу Комуникейшънс“ ООД и „Телелинк бизнес сървисис“ ЕАД.Същевременно в прессъобщение от днес Агенция по вписванията \"напомня, че и към този момент продължават следствените действия на компетентните органи за разкриване на причините, довели до нарушения достъп до Търговския регистър и регистър на юридическите лица с нестопанска цел от август тази година. С цел опазване на релевантни към разследването данни, ръководството на Агенцията се въздържа от действия по изтриване на данни от информационните масиви, като обемът на тези данни възлиза на 80 ТБ. В допълнение, с цел спазване на приетите добри практики за информационна и мрежова сигурност, Агенцията изпълнява дейности, които ангажират още от наличния й технологичен ресурс.\"", "date": "2018.10.15", "title": "Търговският регистър спешно купува дискове, за да не блокира до 20 дни"}
{"url": "https://offnews.bg/tenis/simona-halep-shte-zavarshi-godinata-kato-nomer-1-v-sveta-689988.html", "text": "Световната номер 1 в женския тенис Симона Халеп за втори пореден път ще завърши годината като водачка в ранглистата по тенис, обявиха от WТА.Румънката излезе на върха за първи път на 9 октомври 2017 година, след като спечели 27-ата си титла на турнира в Пекин. На 29 януари тази година Халеп отстъпи за четири седмици водачеството в ранглистата на датчанката Каролин Вожняцки, но на 26 февруари тя отново се върна начело.В края на сезона румънката ще бъде водачка в класацията на WТА общо 53 седмици, което е десети резултат в историята на женския тенис.\"За мен бе чест да финиширам като №1 миналата година. Да го направя отново през 2018 е специално постижение, имайки предвид, че спечелих и първата си титла от Големия шлем\", каза Халеп.Тази година 27-годишната тенисистка спечели три титли: Турнирът в Шенжен, Роджърс къп и Ролан Гарос. Игра и финали на откритото първенство на Австралия, турнирите в Рим и Синсинати.Халеп ще получи трофея си за №1 в края на годината на специална церемония, по време на финалите на WTA в Сингапур.", "date": "2018.10.15", "title": "Симона Халеп ще завърши годината като номер 1 в света"}
{"url": "https://offnews.bg/sviat/ungaria-zabrani-na-bezdomnite-da-spiat-na-publichni-mesta-689985.html", "text": "Унгария забрани на бездомните да спят на публични места, съобщава Би Би Си.Това става със закон, предложен от министър-председателя Виктор Орбан и приет от парламента в Будапеща през юни. Според ООН обаче той е \"жесток\" и нарушава човешките права.Фактически животът на улицата става противозаконен.Унгарското правителство посочва, че новият закон дава право на полицията да гони скитниците, които спят на обществени места. Това било \"в интерес на цялото общество\".Законодателната промяна влезе в сила в понеделник. Преди това законът предвиждаше само глоба. Целта му е да гарантира, че бездомните не са на улицата през нощта, а гражданите могат да използват публичните места безпрепятствено, обясниха от социалното министерство на Унгария.През юни ООН изслуша експертът в областта Лейлани Фара. Тя определи новите мерки като \"жестоки и несъвместим с човешките права\".Изчислено е, че в Унгария има 11 хил. свободни места в правителствените приюти за бездомни. Експерти посочват обаче, че хората без дом в страната са повече от 20 хил.", "date": "2018.10.15", "title": "Унгария забрани на бездомните да спят на публични места"}
{"url": "https://offnews.bg/sviat/mazh-vze-zalozhnitca-na-garata-v-kioln-689992.html", "text": "Германската полиция евакуира централната жп гара в Кьолн, след като мъж взе жена за заложница в намираща се там аптека.Свидетели заявиха, че са чули изстрели. Други разказват за димки, но още не можем да потвърдим това\", обяви представител на полицията, цитиран от \"Дойче веле\".Властите призоваха хората да избягват района.На място е пристигнал екип за преговори с похитителя.Очаквайте подробности.", "date": "2018.10.15", "title": "Мъж взе заложница на гарата в Кьолн"}
{"url": "https://offnews.bg/politika/simeonov-rano-e-za-razpad-na-obedinenite-patrioti-niama-shans-da-s-690000.html", "text": "\"Коалицията на \"Обединените патриоти\" я има и за разпад е рано да се говори\". Това каза вицепремиерът и лидер на НФСБ Валери Симеонов в ефира на БНТ. По думите му що се отнася до предстоящите европейски избори - това е въпрос, който няма връзка с тази коалиция и всяка от партиите може да се яви на тях поотделно.Той каза още, че трите партии имат относителна независимост една от друга и продължават да изпълняват обща програма. \"Ние сме три отделни партии, с три отделни устава, с три различни програми, въпреки че имаме изключително много общо, но ние сме три различни партии с три различни ръководства и аз много държа на независимостта на тези партии\", подчерта Симеонов.Вицепремиерът каза още, че лидерът на \"Атака\" Волен Сидеров ще получи искания от него отговор за евентуално съвместно участие в предизборна коалиция до месец. Това трябвало да стане след решение на национално ниво и след като ръководствата на трите партии обсъдят кой какво разбира под съвместно явяване на избори за европарламент.\"Няма да допусна, който и да било с менторски тон да ми казва какво да прави НФСБ и какво да не прави\", добави той по адрес на Сидеров.\"Нашата коалиция е свързана с участие в парламентарни избори и евентуално участие във властта. Имаме коалиционно споразумение, политическо споразумение и аз държа това споразумение да се спазва\", добави Симеонов.", "date": "2018.10.15", "title": "Симеонов: Рано е за разпад на 'Обединените патриоти'. Няма шанс да се коалираме с Бареков"}
{"url": "https://offnews.bg/futbol/tcska-prizova-fenovete-da-napalniat-armiata-za-machovete-s-etar-i-lu-689989.html", "text": "От ЦСКА обявиха цените на билетите за предстоящите мачове срещу Етър и Лудогорец и призоваха феновете да напълнят стадион \"Българска армия\".Срещата с тима от Велико Търново е на 21 октомври (неделя) от 20:00 часа, а мачът със \"зелените\" е на 6 декември (четвъртък) от 17:30 часа.- Сектор А - 20 лева- Сектор В - 15 лева- Сектор Г - 10 лева- ВИП ложа - 150 леваДеца до 7 години влизат на стадиона безплатно.Билети могат да бъдат закупени от фен магазина на \"Армията\", както и от мрежата на Тикетпро, бензиностанциите на OMV, магазините на Office 1 и Orange, Билетен център на НДК и касите на \"Арена Армеец\".", "date": "2018.10.15", "title": "ЦСКА призова феновете да напълнят 'Армията' за мачовете с Етър и Лудогорец"}
{"url": "https://offnews.bg/kultura/bibliotekata-na-sofijskia-universitet-prez-obektiva-na-dvama-fotografi-689986.html", "text": "По повод 130-годишнината на Университетската библиотека на Софийския университет в Централното фоайе на Ректората е разположена специална изложба.Експозицията е озаглавена „Университетската библиотека през обектива на двама фотографи”.Представените снимки са дело на фотографи, принадлежащи към различни епохи. Черно-белите снимки са на фотографа Божидар Карастоянов, а цветните - на преподавателя във Факултета по педагогика на Алма матер доц. д-р Владислав Господинов.Божидар Карастоянов (1903–1956) е сред най-известните български фотографи. След 1934 г. се изявява в областта на художествената фотография и като фотожурналист. Така в поредица от снимки от този период, наред с прекрасните си портретни фотографии, Карастоянов отразява ангажиментите на царското семейство и документира различни събития в страната и чужбина. Отразява и изграждането и откриването на сградите на Ректората и Университетската библиотека – важно събитие в културната ни история, уловено майсторски през обектива на фотографа.Съвременните фотографии, включени в изложбата, са дело на преподавателя във Факултета по педагогика доц. д-р Владислав Господинов. През обектива му библиотеката изглежда представена от различен ъгъл. Провокиран от нестандартната и уникална архитектура на сградата, той разкрива красотата й, като акцентира и извежда на преден план различни, на пръв поглед незабележими, но силно въздействащи детайли от интериора и екстериора на сградата. Улавя и различни мигове от ежедневието на студентите в библиотеката. доц. д-р Владислав Господинов.По време на откриването на експозицията доц. Анна Ангелова, директор на Университетската библиотека, разказа как един ден видяла, че в интернет пространството има група, която споделя мнения за най-красивите библиотеки в света:„Какво беше моето изумление, когато открих, че на 25-о място в тази престижна класация нашите читатели са поставили Университетската библиотека“.Доц. Ангелова откровено призна, че по света има много по-големи, по-красиви, по-представителни, по-внушителни библиотеки, с дългогодишна история. Но добави:„Важно е обаче, че нашите читатели оценяват по достойнство сградата на Университетската библиотека и я поставят в тази най-престижна класация. А тя наистина заслужава“", "date": "2018.10.15", "title": "Библиотеката на Софийския университет през обектива на двама фотографи"}
{"url": "https://offnews.bg/112/mladezh-s-opasnost-za-zhivota-sled-kato-go-blasna-kola-690006.html", "text": "19-годишно момче е настанено в „Пирогов” с опасност за живота, след като е било ударено от кола в Своге, съобщава бТВ.Инцидентът е станал около 19 ч. близо до бензиностанция.По първоначална информация пострадалият младеж е пресичал на пешеходна пътека.Момчето е с политравма и в много тежко състояние. Пострадалият остава за интензивно лечение и активно наблюдение в реанимацията на лечебното заведение, съобщи говорителят на УМБАЛСМ „Н.И. Пирогов“ Мария Пойразова.", "date": "2018.10.15", "title": "Младеж с опасност за живота, след като го блъсна кола"}
{"url": "https://offnews.bg/obshtestvo/1-3-ot-uchilishtata-i-detskite-gradini-sas-spetcialen-statut-prez-2018-689983.html", "text": "Приблизително 1/3 от училищата и детските градини у нас ще придобият специалния статут на средищни или защитени през настоящата учебна 2018/2019 година. Такива ще са 1 250 образователни институции при общо 4 247 (по данни на НСИ за 2017 г.).Средищните събират деца от повече населени места, където училища и градини вече няма. Тази година броят им да е общо 990 в 660 града, предлага Министерството на образованието и науката чрез проект, внесен за едномесечно обсъждане преди гласуването му от Министерския съвет.29 са новите детски градини и части от детски градини. 4 са новите училища. От миналогодишния списък отпадат 57 (29 училища и 37 градини) поради оптимизация (сливане или закриване) и липса на минималния брой от 10 ученика/4 деца, на които се налага да пътуват до други населени места.Промените в Списъка са извършени по предложение на кметовете на общините след проверка от съответното регионално управление на образованието. Децата и учениците от населени места без детска градини и училище, се обучават в други съгласно разпоредбите на Закона за предучилищното и училищното образование с осигурен от съответните общини безплатен транспорт до детската градина или училище. За средищните градини и училища задължително се осигуряват средства от държавния бюджет за транспорт на децата и учениците.Тази година средищни училища ще има във всички 28 области на страната, включително София-град. В тях ще учат 18 775 деца и 181 220 ученици.Броят на средищните образователни институции тази година намалява от 1 014 на 990. По-малко ще са и защитените: 260, от които 100 градини и 160 училища. 10 отпадат от миналогодишния списък \"поради несъответствие с критериите\", още една - ОУ \"Христо Ботев\" във видинското с. Раброво - предстои да бъде закрито. Вписват се нови 8 градини и 2 училища по предложения на кметовете.Защитени са тези училища и градини, в които има много малко деца, но ако бъдат закрити, те ще трябва да изминат повече от допустимите километри в път, което би застрашило живота и здравето им.", "date": "2018.10.15", "title": "1/3 от училищата и детските градини със специален статут през 2018 г."}
{"url": "https://offnews.bg/politika/bsp-vnese-vota-na-nedoverie-za-zdraveopazvaneto-kakvi-sa-motivite-pa-689993.html", "text": "БСП внесоха в деловодството на парламента вота на недоверие срещу правителството, който е на тема здравеопазване. \"Искаме оставката на правителството на ГЕРБ и „Обединени патриоти“, защото не искат и не могат да се справят с катастрофалното състояние на здравеопазването. \"Това правителство е некадърно да се справи с този проблем, най-логичното е неговата оставка\", коментира лидерът на БСП Корнелия Нинова.По думите й стотици хиляди български граждани не могат да се лекуват или защото нямат достъп до лекар и болница, или защото нямат пари да си доплатят лечението. В отговор от ГЕРБ обявиха, че БСП за пореден път са показали, че живет в \"друга държава или паралелна вселена\". Депутатът от партията на премиера Борисов Александър Иванов каза още, че социалистите \"дълго време са търсили кой да напише мотивите към вота на недоверие\"OFFNews разполага с мотивите на социалистите. В текста от БСП са отправили остра критика към кадровата политика на ГЕРБ. По време на управленията на партията на Борисов са били сменени 8 министри и 7 управители на НЗОК, пише в мотивите. БСП са посочили и своята \"алтернатива\" за здравната система, която е описана във \"Визия за България\".Ето какви са пълните мотиви на вота на недоврие:Мотиви към Проекта на решение за гласуване на недоверие на Министерския съвет на Република България с министър-председател Бойко Борисов заради провала в областта на здравеопазванетоАктуално състояние на системата на здравеопазванеКонституцията на Република България постановява в своя чл. 52, ал. 1, че „Гражданите имат право на здравно осигуряване, гарантиращо им достъпна медицинска помощ, и на безплатно ползване на медицинско обслужване при условия и по ред, определени със закон.”. Тази разпоредба гарантира на всеки здравно осигурен български гражданин свободен достъп до безплатна медицинска помощ и всякакви допълнителни финансови условия са конституционно недопустими.Това че Конституцията не се изпълнява в тази й част е констатирано от самия Министерски съвет, който в Раздел 1.3.3 „Здравни аспекти на социална сигурност” на своя Доклад за състоянието на националната сигурност за 2017г. пише „Прилаганите управленски подходи и решения през 2017г. в областта на здравеопазването не доведоха до забележими за обществото резултати в справяне с предизвикателствата пред социалната сигурност, подобряване качеството на предоставените медицински услуги на населението, стабилизиране на системата на здравеопазването и чувството на морална удовлетвореност на работещите в нея. Функционирането на системата на здравеопазването все още не позволява да се постигне търсената ефективност и ефикасност от нарастването на бюджета в сектора”. И още „През 2017г. не се регистрира напредък в отстраняването на предпоставките за корупция и нерегламентирани обвързаности при освидетелстването на пациентите за трайна неработоспособност, което води до натоварване на осигурителната система. Проблемът със събираемостта на вноските за здравно осигуряване и големия процент неучастващи в осигурителния процес остана нерешен”, а „Неравномерното териториално разпределение на общопрактикуващи лекари и специалисти продължава да ограничава достъпа на част от населението до здравни услуги”. С други думи правителството само констатира, че системата на здравеопазване е неефективна и неефикасна, че в нея съществуват корупционни практики и нерегламентирани обвързаности и че конституционното право на достъп на българските граждани до медицинска помощ не е гарантирано. И днес най-безогледно правителството на ГЕРБ и ОП предлага хората, чиито права са нарушени да плащат допълнително, за да финансират една компрометирана система.Политиката, провеждана от правителството на ГЕРБ и ОП в сферата на здравеопазването не само, че не допринася за решаването на проблемите на българското здравеопазване, но и ги задълбочава. Тази политика може да бъде определена с две думи – хаотична и неадекватна.Това че ГЕРБ са особено непоследователни в политиката по здравеопазване ясно си проличава по кадровата им политика. За годините, през които са на власт на постовете си скоростно се изредиха 9 министъра на здравеопазването и 8 управителя на Националната здравноосигурителна каса. Заслужава си да припомним техните имена и кратки мандати, най-малкото защото всеки един от тях може да бъде разглеждан сам по себе си като провал. Министри на здравеопазването през мандатите на ГЕРБ:1. Божидар Нанев – 27.07.2009г – 21.04.2010г.2. Анна –Мария Борисова – 21.04.2010г. – 29.09.2010г.3. Стефан Константинов – 6.10.2010г. – 15.03.2012г.4. Десислава Атанасова – 21.03.2012г. – 13.03.2013г.5. Николай Петров – 13.03.2013г. – 29.05.2013г. /служебен кабинет Росен Плевнелиев/6. Мирослав Ненков – 6.08.2014г. – 7.11.2014г. /служебен кабинет Росен Плевнелиев/7. Петър Москов – 7.11.2014г. – 27.01.2017г.8. Николай Петров – 4.05.2017г. – 10.11.2017г.Управители на НЗОК през мандатите на ГЕРБ:1. Александър Огнянов – 3.11.2009г. – 12.02.2010г. 2. Жени Начева – 12.02.2010г. – 23.04.2010г. 3. Нели Нешева – 4.05.2010г. – 28.02.2012г.4. Мариана Василева – 23.02.2012г. – 3.04.2012г.5. Пламен Цеков – 3.04.2012г. – 9.07.2013г.6. Глинка Комитов – 12.03.2015г. – 30.06.2017г.7. Камен Плочев – 18.08.2017г. – 24.06.2018г. За това, че провежданата от ГЕРБ политика в областта на здравеопазването е неадекватна може да се съди по общоприетите и неоспорими констатации, които могат да бъдат обобщени както следва:1. Неефективно функционираща здравна системаБяха извършени промени, които днес се оценяват като катастрофални – децентрализацията на търговете за медикаменти, въведена от ГЕРБ през 2009г.; нарояването на огромен брой лечебни заведения без всякаква нужда основно в три големи града в България, където се концентрира 80 % от болничния потенциал на страната; двойно увеличение на броя /над 3 млн./ на хоспитализации през последните 10 г., при намаляване на човешкия контингент с около милион. България се намира на последно място сред страните на ЕС по всички основни показатели, характеризиращи здравеопазването – ниво на смъртност /15.5 на хиляда, най-висока в Европейския съюз/, ниво на детска смъртност /6.4 на хиляда, 2 пъти по-висока от средната за Европейски съюз/, средна продължителност на живота /78.4 за жени, 71.26 за мъже – най-ниска в Европейския съюз/.2. Увеличаване в пъти на разходите за здраве и постоянно влошаване на здравните показателиИ публичните и частните разходите за здравеопазване в България се увеличават непрекъснато, за да достигнат близо 9 млрд. лв., като от тях около 4 млрд. лв. излизат от джоба на българските граждани. Стойност на частните разходи, която драстично надвишава препоръчителната граница на Световната здравна организация от 15 – 20 % частни разходи. На практика българското здравеопазване се превърна в аритметичен сбор от търговски субекти, натоварващ обществото с пъти повече разходи за здравеопазване, чието качество се движи в обратна посока. Идеята за по-малко държава и повече пазар доведе до липса на всякаква държавност. Вместо развитие и усъвършенстване на системата в интерес на болния човек, резултатът е изтласкване на пациента и неговите интереси в периферията на системата, неудовлетвореност на лекарите и на медицинските специалисти, и поставянето в центъра на чисто търговски интереси. С други думи разгром на общественото здравеопазване и тежко комерсиализиране на цялата система.Изкривената форма на управление на финансирането чрез клинични пътеки, остойностени по абсолютно непрофесионален начин и без никаква връзка с реалните стойности на медицинските дейности, доведе до парадокса същите да бъдат оценявани не като „целесъобразни“, „полезни“, „животоспасяващи“, а като „печеливши“ и „непечеливши“. Това доведе след себе си „откритието“, че в областните болници изникват печеливши частни структури, които на практика изсмукват ресурса на НЗОК, а и на съответното лечебно заведение. Липсват всякакви регламенти за какво пациентът трябва да доплаща когато боледува. Той е натоварен с плащането за избор на лекар и медицински екип, а сега се очертава и за още много неща. Поради това, че НЗОК не е регламентирала медицинските изделия, които не покрива по съответната клинична пътека, се разгръща широко творчество на болничния мениджмънт за доплащане при неизвестни цени на тези изделия. Под рубриката на „подобрени битови условия“ от пациентите необосновано се взимат допълнителни пари.3. Сгрешена лекарствена политикаРязко е нарушен балансът между средствата, отделяни за лекарства и тези за медицинска дейност. Стандартното съотношение в ЕС е около 25-30% от общите разходи за здравеопазване да са за лекарства, а в България този процент е над 45. Изключително къса е реимбурсната листа на медикаментите, с изключение на някои групи от заболявания, като същевременно липсва ефективен контрол върху изразходването им. Не са определени ясни критерии за разходване на средства при скъпоструващи лекарствени терапии. На този фон България губи значително количество медикаменти, отиващи за реекспорт. Всички това води до липса на лекарства, оскъпяване на медикаменти и допълнителни разходи за пациентите.4. Трайна тенденция за дискриминация на пациентите по финансов признакСтотици хиляди граждани на практика са лишени от достъп до медицинска помощ. Единственият им възможен контакт със системата е спешната медицинска помощ, което води до нейното претоварване с несвойствена дейност и превръщането й в изкупителна жертва на сгрешената здравна реформа.Особено остро в последните месеци се поставя въпросът за достъп до лечение, чието провеждане в България е невъзможно. От месеци пациенти, чакащи спешни белодробни трансплантации протестират пред Министерството на здравеопазването и алармират, че европейски клиники отказват да приемат български пациенти заради неуредици с договорите и неизплатени задължения от страна на България. Още през май тази година, след проведена среща с потърпевшите, поискахме отговорните министри да бъдат изслушани в Народното събрание и да отговорят ясно на въпроса какви са причините за създалата се ситуация и конкретно какво следва от неподновяването на договора с клиниката за белодробни трансплантации във Виена. Няколко месеца по-късно през месец септември директорът на Агенцията по трансплантациите д-р Марияна Симеонова подаде оставка именно заради необяснимото прекратяване на този договор. Обяснявайки мотивите за своята оставка д-р Симеонова изясни, че вината за спирането на белодробните трансплантации във Виена е изцяло на Министерството на здравеопазването. Многократно предупреждавахме, че за 16 души въпросът не търпи отлагане и че не може да се рискува животът на хората за 3 млн. лв. Нищо не бе предприето и днес броим смъртните случаи на недочакалите своите трансплантации.5. Критични нива на задълженията на държавните и общински лечебни заведения към доставчици на медицински услуги, лекарства и медицински изделия в страната и чужбинаТежко е състоянието на материалната база на повечето болнични заведения в страната. Само през последните две седмици се блокира дейността на две хемодиализни отделения. От началото на годината в критично състояние се намират редица областни и множество общински болници. Такива са болниците във Враца, Ловеч, Видин, Стара Загора, Чирпан, Нова Загора, Девин и др.Уж добрата новината, че много от болничните заведения са намалили своите задължение не променя факта, че общите задължения на лечебните заведения надминават 500 млн. лв.6. Незаплащане от страна на държавата на пълния размер на здравната вноска за деца, пенсионери и държавни служителиПравителството е основен длъжник на здравноосигурителната система. То не изплаща в пълен размер здравните осигуровки на деца, пенсионери и държавни служители. В същото време именно децата и пенсионерите най-често се нуждаят от медицинска помощ. При средна месечна вноска от 88 лв. на месец, правителството плаща по 19 лв. на дете и средно около 22 лв. на пенсионер. При плащане от страна на правителството на пълния размер на здравната вноска за деца и пенсионери в здравната система ще се осигурят допълнителни над 1 млрд. лв.7. По време на правителството на Борисов 1 финансовият министър Симеон Дянков незаконосъобразно пренасочи 1.5 млрд. лв. от здравните осигуровки на българските граждани към държавния бюджет. Въпреки решението на Конституционния съд и до днес тези средства не са възстановени в бюджета на НЗОК.8. Неефективна извънболнична и спешна медицинска помощ в здравеопазванетоНа практика беше обезличена доболничната помощ като общопрактикуващите лекари бяха сведени до ролята на обикновени „диспечери“ на здравеопазването. Това доведе до тежко неравновесие между болнично и доболнична помощ, проблем върху който Световната банка и Световната здравна организация непрекъснато акцентират пред нашите здравни власти.Вече споменахме една от причините за претоварване на спешната помощ – за голям брой хора достъпът до здравеопазване минава само от там. Другата причина е неглижирането от страна на управляващите на специфичните проблеми на спешната медицинска помощ. Доказателство за това е забавянето на ключови процедури като „Регионална здравна инфраструктура” и проекти като „Подобряване на условията за лечение на спешните състояния”. Още повече че Министерството на здравеопазването вече не плаща Фонд работна заплата на персонала на спешни отделения в 34 лечебни заведения, в резултат на което се съкращава персонал и се командироват за дежурства специалисти от други отделения.9. Липса на достойно заплащане на труда на огромен брой лекари, сестри, лаборанти и др., в държавните и общински лечебни заведения. Кадрова криза, заплашваща в близко време да се превърне в кадрова катастрофаКатастрофално е състоянието в кадровата осигуреност на здравната мрежа. Обясненията, че по брой на лекарите на глава от населението България се намира в средна позиция в Европейския съюз, без да се отчита факта, че средната възраст на специалистите с висше медицинско образование у нас е над 55 години, са просто заблуди. На всички е известен изключително високият брой напускащи страната специалисти в областта на здравеопазване и особено на специалистите по здравни грижи – медицинските сестри, където положението е откровено отчайващо. Навсякъде работят жени в пенсионна възраст и отдавна е нарушено стандартното съотношение между необходимия брой специалисти по здравни грижи и практикуващите лекари. Не бива да си затваряме очите пред съществуващата практика в много лечебни заведения да се ползват дипломите на отдавна пенсионирани и на преклонна възраст специалисти, които всъщност не участват в лечебнодиагностичния процес и натоварването им се разпределя върху реално работещите в системата.10. Рязко намаляване на значимостта на държавните структури, имащи отношение към Националната сигурност в здравеопазванетоРазрушиха се всички структурни и организационни връзки, което води до дезинтеграция на здравните грижи. Немотивираното разкриване на нови болници и то само в големите градове, освен че натоварва обществото с излишни разходи води до сериозни дефицити на кадри, дори в областните центрове.Други важни фактори за катастрофалното състояние на системата на здравеопазването:1. Липса на индивидуална и масова профилактика и диспансеризация.2. Развиващи се частни монополи, създали затворени вериги от лечебни заведения с включени малък брой доставчици на лекарства и медицински изделия.3. Несъпоставимо високи цени на медицински изделия в сравнение с цените на същите далеч по-богати страни в ЕС. 4. Нарастващо недоволство на гражданите на Република България от организацията и качеството на медицинското обслужване.5. Силна деградация на качеството на жизнената среда и нездравословен начин на живот.6. Безконтролен демографски срив:• до края на 2018 г. населението в Република България, ще бъде под 7 млн. души., а 2040 – под 5 млн. българи;• висока обща смъртност;• висока заболеваемост от социално значими болести.Водени от разбирането, че България няма повече време за губене и че българите заслужават съдържателна реформа, която да гарантира конституционните им права, през месец юни тази година ние, народните представители от ПГ „БСП за България”, инициирахме дебат за здравната реформа в Народното събрание, в следствие на което министърът на здравеопазването бе задължен да представи нова концепция за развитието на здравното осигуряване в Република България и за секторни реформи в системата на здравеопазването, с конкретни цели и срокове за изпълнението им. Вместо това представените от министър Ананиев идеи не засягат нито секторни реформи, нито съдържат конкретни цели и срокове за изпълнение. Представя се единствено нов метод на финансиране. Решението на Народното събрание от 29.06.2018 г. на практика не е изпълнено.В процеса на подготовка на настоящия вот проведохме серия срещи с всички заинтересовани страни, между които Български лекарски съюз, Националното сдружение на общинските болници, Националното сдружение на общопрактикуващите лекари в България, Националната пациентска организация, Асоциацията на Българските застрахователи и др. За Български лекарски съюз основен проблем остава командно-административният подход при определяне стойността на медицинските дейности и труда на специалистите, както и острият кадрови дефицит. От там настояват за запазване на обществения характер на НЗОК.За Националното сдружение на общинските болници политиката на управляващите представлява грубо потъпкване на конституционните права на гражданите. Предупреждават, че модел, при който пациентите ще доплащат за всяка хоспитализация, ще доведе до закриване на общинските болници, защото именно там се лекуват най-бедните прослойки от населението, а те не да могат да поемат подобна тежест.Националната пациентска организация определя настоящата ситуация като катастрофална. Проблемът, според тях е, че няма цялостна визия за това къде искаме да стигнем и всичко се прави на парче. Според тях това което предлага министър Ананиев не е реформа в здравеопазването, а натоварване на коректните платци към системата, като в същото време държавата е некоректна и не плаща пълния размер на осигуровките на пенсионерите и децата, нито тези на държавните служители.Асоциацията на Българските застрахователи изрази притеснения относно неяснотите на предлаганите от правителството на ГЕРБ и ОП промени. Те не са били предварително консултирани и не дават гаранции, че могат да поемат ангажиментите, които им се възлагат.От разговорите стана ясно, че сегашното състояние на системата на здравеопазване е критично, а идеите на правителството в областта не срещат подкрепа. Те не са следствие на предварително задълбочено обмисляне и обсъждане и не дават отговор на основни въпроси, поставяни от хората, работещи в сферата на здравеопазването.Идеите на Правителството на ГЕРБ и ОП При така очертаната тежка картина на системата на здравеопазването предлагащото се от управляващите начало на дълъг разговор е дълбоко несъстоятелно. Кризисното състояние на системата налага бързи, адекватни и добре обмислени решения с оглед предпазването й от колапс. След 9 години начело на системата и при близо две години от началото на сегашния мандат всякакви приказки за „консервативност“ на системата и избягването на „прибързани“ решения са просто доказателство за безсилие.В предлаганите два „модела“ за здравно осигуряване очертаващата се основна цел е една – прехвърляне на тежестта на финансирането от държавата върху гражданите.Основният порок и на двата модела е липсата на детайлна оценка на медицинските дейности. Без да се изчисти въпросът за адекватно остойностяване на всички медицински дейности, консумативи и труд на медицинските специалисти всякакви предложения за финансиране са само още наливане на средства в пробита система.При първия модел на специалистите е ясно, че освен наличният обществен ресурс от 4.8 млрд. лв., който ще бъде разделен между неопределен брой застрахователи с над 500 хил. застраховани, ще се наложи допълнително да се отклоняват средства към различни фондове като резервен фонд, фонд за технически резерви /вкл. изравнителен резерв, резерв за предстоящи плащания, пренос-премиен резерв, математически резерв и т.н./ и др. Всичко това неминуемо ще доведе до оскъпяване на услугите и в крайна сметка за повече разходи на крайния ползвател – пациента.По отношение на втория предлаган модел, чиято основна идея на управляващите е създаването на задължение на задължително здравно застраховане и административно-командното включването на застрахователните дружества в системата на здравно осигуряване. В последните седмици предложението бе инстинктивно отхвърлено от широката общественост и остро критикувано от експертната общност. Причините могат да бъдат обобщени както следва:• Задължителна здравна застраховка е несъвместима с чл. 52 от Конституцията, който постановява задължително здравно осигуряване и задължава чрез него достъпът до здравеопазване на гражданите да е гарантиран. Други варианти на финансиране, вкл. чрез здравни застраховки са допустими, но те не могат да са условие за достъп до здравеопазване за здравноосигурените. С други думи задължително здравно застраховане, като условие за реализиране на конституционното право по чл. 52 КРБ е противоконституционно;• Никъде в Европа и дори по света не съществува комбинирана система на социално здравно осигуряване заедно със задължително здравно застраховане;• Няма система в Европа, която да изключва от покритието на здравното осигуряване най-скъпите и социално значими заболявания, като онкологичните, кардиохирургични операции, трансплантации и др. и ги поверява на застрахователни компании, тъй като тяхното лечение задължително надхвърля 700 лв.;• С предложената реформа се узаконява свободното ценообразуване на цените на клиничните пътеки, което прави всякакви мерки за спиране на вземанията на допълнителни средства на пациентите илюзорни и засилва изключително разслоенията в обществото. В елитните болници ще могат да отидат само хора, които са готови да платят много повече от определеното от НЗОК;• Липсват каквито и да е актюерски разчети за оценка на риска и размера на необходимите средства за покриване на основния пакет здравни услуги, от където да се правят изводи за достатъчност или дефицит. Неразбираемо е как без такива разчети може да се предлага демонополизация на НЗОК или включване на застрахователни компании, чиято дейност и финансова стабилност зависят изцяло от прецизността на актюерските изчисления;• При варианта за \"демонополизация на НЗОК\" не е отчетена необходимостта от наличие на допълнителни бюджетни средства за покриване на изискваните от Кодекса на за застраховането резерви, с които НЗОК трябва да разполага за да се лицензира като Застраховател. Този размер е около 40% от премийния приход. Ако 50% от осигурените напуснат НЗОК /което като начало е много оптимистичен сценарий/ то бюджета трябва да предостави на НЗОК около 800 млн. лв. за покриване на изискуемите от закона резерви.• Непонятно е как авторите на този материал виждат включването на застрахователите във варианта на задължително застраховане с прогнозна застрахователна премия от 12 лв. и покриване на разходи 50% от разходите на НЗОК за болнична помощ /по данни на разчетите на МЗ/, с оценка за остатък от събраните средства, без да се взема впредвид размера на необходимите допълнителни инвестиции в информационни системи и административни разходи за покриване на изискванията от страна на застрахователите.• Изчисления, представени от министъра на здравеопазването, според които в системата допълнително ще се влеят около 800 млн. лв. не отчитат, че в момента около 720 000 нямат здравно осигуряване и само 6% заявяватсъгласие да заделят допълнителни средства за здравеопазване /по данни на Алфа рисърч/. Това поставя изпълнението на прокламирането резултати под сериозни съмнения.• При предложения сценарий гражданите ще плащат неколкократно за своето лечение в болница. Всеки пациент ще трябва да отделя средства за най-малко 4 вида плащания: 1.задължителна осигуровка /8% от месечния доход/;2. задължителна здравна застраховка /12лв на месец/;3. всичко над цената на клиничната пътека, остойностено от болниците, тъй като при предложеният сценарий на свободно остойностяване нито една клинична пътека няма да бъде остойностена от лечебните заведения в рамките на цената на НЗОК. Тя винаги ще бъде по-висока.;4. цената на вече задължителния избор на екип и на медицински изделия и цената на т.н. \"екстри\", които също са по-скоро задължителни, отколкото свободно избрани.С предложените варианти за промени в осигурителния модел се признава неспособността на правителството да създаде порядък във функционирането и финансирането на здравната система и се прехвърля целия финансов риск и отговорност към застрахователите и пациента.АлтернативатаФинансовите проблеми няма да бъдат решение с необмислени предложения, отправени без съгласуване със заинтересованите и чиято единствено цел е да се прикрие неспособност или нежелание за промени. Структурните и управленските проблеми на системата на здравеопазването пък напълно игнорирани в предложенията на министър Ананиев, а те са са ключови за всяка истинска здравна реформа.Алтернативата, която предлага Българската социалистическа партия, е залегнала в сърцевината на проекта ни „Визия за България”.Основна цел на предлаганата от БСП концепция в здравеопазването е да върнем държавата в управлението, регулацията и контрола на здравеопазването в Република България и да гарантираме на всеки достъп до здравеопазване.За здравноосигурените лица – гарантиран достъп до безплатно и навременно медицинско обслужване, както и аптечни услуги 24 часа в денонощието.За здравнонеосигурените лица – държавно гарантиран базов пакет от медицински услуги, заплащан с публични финансови ресурси.За болниците:• Премахване на търговския статут на държавните лечебни заведения и замяната му с принципно нов статут, отговарящ на социалния характер, същност и насоченост на здравеопазването. ( социално предприятие ).• Детайлно остойностяване на всички медицински дейности и на труда на медицинските специалисти.• Нова система за контрол на разходите, обвързана с качество и резултати. Заплащането на медицинските дейности с публични финансови ресурси по цени, определени от държавата (НЗОК), само за болници, които не са търговски дружества, а социални предприятия.Изграждане на Национална здравна система на регионален принцип – вертикална и хоризонтална интеграция, т.е. във всеки регион лечебните заведения се обединяват в единна структура. Администрирането се извършва на ниво регион при запазване на национална контролна функция.Внедряване на Национална здравна карта – нормативна рамка за териториалното разпределение и нивото на медицинска компетентност на лечебните заведения.По отношение финансирането на системата• Недопускане демонополизация на Националната здравноосигурителна каса. Възстановяване доверието в здравноосигурителната система. • Засилване контрола за участие в здравноосигурителния процес с оглед намаляване броя на здравнонеосигурените лица. Заплащане от държавата на пълния размер на здравноосигурителните вноски за деца, пенсионери и държавни служители. • Въвеждане на Персонално медицинско досие (ПМД), обединяващо цялата информация (клинична, медицинска и финансова), за даден пациент във всеки етап от живота му.• Въвеждане на диференцирана ставка на ДДС върху лекарствените продукти и медицинските изделия. • Пълна прозрачност на разходите в здравеопазването. Предоставяне на информация за покупките и продажбите, 24-часа в денонощието, всеки ден, от търговци на едро и на дребно с лекарствени продукти и медицински изделия на пациенти, заинтересовани лица и организации. Без търговска тайна при сделки с публичен ресурс. юЛипсата на каквото и да е желание и способност да реформират страната ни в полза на гражданите е траен белег на всички управления на ГЕРБ. В третият им мандат те продължават по същия път – път, който облагодетелства няколко за сметка на всички останали. Предложените промени в сферата на здравеопазването заплашват допълнително да натоварят финансово българските граждани, като предварително е ясно, че това с нищо няма да подобри пороците на системата. Напротив ще ги задълбочи. Политическата санкцията за подобно действие може да бъде само една – оставка на кабинета.", "date": "2018.10.15", "title": "БСП внесе вота на недоверие за здравеопазването. Какви са мотивите (пълен текст)"}
{"url": "https://offnews.bg/politika/pravitelstvoto-predlaga-novi-poslanitci-v-kipar-chehia-italia-i-germ-689987.html", "text": "Четирима нови посланици е предложило правителството на президента, който трябва да издаде указ за назначаването им.Правителството освобождава посланика ни в Берн Меглена Плугчиева. Тя ще оглави посолството ни в Черна Гора на мястото на Младен Червеняков. Плугчиева беше вицепремиер по еврофондовете в правителството на тройната коалиция. Посланикът ни в Германия Ради Найденов, служебен министър в правителството на Огнян Герджиков, се връща в София. Кабинетът предлага за извънреден и пълномощен посланик във Федерална република Германия да бъде назначена Елена Шекерлетова. Към момента Шекерлетова е постоянен секретар на Министерството на външните работи, като преди това е ръководела Дипломатическото ни бюро в Бон. До 2016 г. тя е била посланик в Австрия.Правителството освобождава и посланика ни в Кипър със седалище в Никозия Христо Георгиев. На негово място заминава Любомир Тодоров - дългогодишен дипломат. Той е бил в дипломатическите ни мисии в Норвегия, Исландия, Израел, Йордания, Финландия. Марин Райков, премиер в първото служебно правителство, назначено от президента Росен Плевнелиев, напуска посолството ни в Италия. Той заемаше длъжността извънреден и пълномощен посланик на България в Италианската република, в Република Малта и в Република Сан Марино със седалище в Рим. Този пост вече ще се заема от Тодор Стоянов. В момента Стоянов е заместник-министър на външните работи. Той е бил посланик в Португалия, а преди е работил в посолството в Рим и в генералното консулство в Милано.Поста си освобождава и посланикът ни в Чешката република Лъчезар Петков. За поста извънреден и пълномощен посланик на България в Чехия ще бъде назначен Йордан Първанов - директор на дирекция \"Обща външна политика и политика за сигурност на ЕС\" и eвропейски кореспондент в Министерството на външните работи. В задгранични мисии е работил в посолството в Нидерландия и в Постоянното представителство на Република България към ЕС в Брюксел.", "date": "2018.10.15", "title": "Правителството предлага нови посланици в Кипър, Чехия, Италия и Германия"}
{"url": "https://offnews.bg/futbol/ludogoretc-otvaria-spetcialna-kasa-za-fenovete-na-levski-689999.html", "text": "Лудогорец ще отвори специална билетна каса за феновете на Левски преди дербито между двата отбора в събота (20 октомври).В деня на мача от 14,00 ч. ще работи гише на новия сектор \"Г\", където ще бъдат настанени привържениците на гостуващия тим. Към момента Лудогорец е изпратил 500 билета на Националния клуб на привържениците на Левски.В 14,00 ч. в събота ще отвори и касата на улица \"Васил Левски\", откъдето феновете на Лудогорец ще могат да се снабдят с билети за сблъсъка със \"сините\".Лудогорец напомня, че цените на билетите за мача с Левски са следните:- Сектор А и А1 Ц 12 лева- Сектор Б (Моци) Ц 10 лева- Сектор В, блокове 1,2,5 и 6 Ц 12 лева- Сектор В, блокове 3 и 4 Ц 20 лева- Централна трибуна Ц 20 лева- Сектор Г Ц 10 леваПФК Лудогорец напомня, че за мачовете от Лига Европа и първенството на Първа лига на стадиона се влиза само срещу документ за самоличност, който трябва да бъде показан на органите на реда.Мaлолетните и непълнолетни лица под 18-годишна възраст ще бъдат допускани срещу попълнена декларация от придружител. Търсете бланките на касите на \"Лудогорец Арена\" и ги попълвайте стриктно, за да се улесни пропусквателния режим на стадиона непосредствено преди началото на мача.", "date": "2018.10.15", "title": "Лудогорец отваря специална каса за феновете на Левски"}
{"url": "https://offnews.bg/medii/raboteshti-v-bi-aj-ti-protestiraha-zaradi-neizplateni-zaplati-689990.html", "text": "Бивши и настоящи служители на телевизия Би Ай Ти протестираха днес пред медията заради забавени и неизплатени заплати, научи OFFNews.От месеци телевизията на практика не работи, но продължава да съществува. След като беше купена от Мирослав Янев през февруари тази година, в медията бяха спрени всички предавания без новините и спорта. След това той изнесе цялата техника от студиото в София под претекст, че ще има изцяло нов виртуален сет, но ремонт така и не започна. От няколко месеца в ефира на телевизията се излъчват само повторения - новинарски емисии и спорт вече няма. Още след продажбата и спирането на предаванията имаше притеснения, че смяната на собствеността има за цел критичните и свободните дискусии в ефира да спрат.Проблемите със заплатите започнали почти веднага след смяната на собствеността, те се получавали с закъснение от месец - два. Скоро след това се стигна до проверка от Инспекцията по труда.За последните 3 месеца обаче възнагражденията въобще не са изплащани. Малко преди демонстрацията един от управителите на медията -  Веселин Иванов обещал, че ще започне \"поетапно изплащане\",  но не дал конкретен срок.Иванов стана част от управляениято на медията след продажбата. Преди това той беше главен редактор на сайта \"Правен свят\", който след промяната в собствеността промени и редакционната си политика - медията спря да е критична към проблемите в съдебната система. Иванов е бил медиен съветник на вицепремиера по правосъдните въпроси в правителството \"Орешарски\".Телевизия Би Ай Ти започна да излъчва на 14 септември 2015 г. Проектът обаче съществува от по-рано и беше собственост на братята Павел и Румен Вълневи, който имат бизнес с камиони в САЩ. През юли 2013 година медията беше създадена като онлайн телевизия. Тя беше насочена към българската емигрантска общност. Доскоро медията имаше студиа в София и в Чикаго. До окончателното затваряне на нюзрума в САЩ, което стана в началото на март, шеф на екипа там беше звездата от CNN Ралица Василева. От 2015 година основен консултант на проекта беше бившият директор на Ефир2 на БНТ и прессекретар на президента Петър Стоянов Нери Терзиева.Бързо след създаването си Би Ай Ти успя да се наложи като сериозна, макар и малка медия. Година и половина след създаването си, за президентските избори през 2016 година, тя направи предизборни студиа с кандидатите на всички основни партии. Въпреки това телевизията не привличаше достатъчно рекламодатели и се издържаше от братя Вълневи.Те продадоха телевизията в началото на тази година, а новият собственик Мирослав Янев твърдеше, че има амбиции да създаде изжяло нова за българския пазар медия, която да е интерактивна. Това обаче така и не стана. ", "date": "2018.10.15", "title": "Работещи в Би Ай Ти протестираха заради неизплатени заплати"}
{"url": "https://offnews.bg/obshtestvo/1-5-mln-leva-sa-vlozheni-v-rehabilitatciata-na-instalatciata-v-kubrat-689972.html", "text": "Завърши подмяната на трите двигателя и рехабилитацията на генераторите на когенераторната инсталация в софийската пречиствателна станция за отпадъчни води в Кубратово (СПСОВ). Когенерацията (Combined Heat and Power – CHP) е технология за комбинирано производство на топлинна и електрическа енергия, използвайки биогаз, получен в процеса на третиране на утайките от отпадъчните води на града, съобщиха от \"Софийска вода\".Монтираните през 2009 г. три генератора за 9 години изработиха 60 000 часа. Всеки един от тях е с електрическа мощност от 1063 кВт. Генераторната част е рехабилитирана във Варна, а подменените рециклирани двигатели са доставени от австрийски производител.От пускането й в експлоатация до днес, инсталацията е произвела над 160 000 мВтч електроенергия и е спестила повече от 700 000 тона въглеродни емисии. Електрическата и топлинна енергия, произведена в СПСОВ Кубратово, е около 24% повече от необходимата за процеса на пречистване, като оставащата енергия се продава на свободния пазар. Ефективната работа на тези съоръжения са гаранция за енергийната независимост, която „Софийска вода“, част от Веолия, постига в рамките на целия воден цикъл. Произведената „зелена енергия“ прави пречиствателната станция енергийно независима, въпреки голямото количество енергия, необходимо за непрекъснатия й технологичен процес.Рехабилитацията на когенерацията е на стойност 1,5 млн. лв., което е само част от вложените инвестиции в станцията.", "date": "2018.10.15", "title": "1,5 млн. лева са вложени в рехабилитацията на инсталацията в Кубратово"}
{"url": "https://offnews.bg/temida/sadat-ostavi-birmata-v-aresta-689977.html", "text": "По искане на Специализираната прокуратура на 13 октомври Специализираният наказателен съд наложи мярка за неотклонение „Задържане под стража“ на Антон Станоев, който е обвинен за участие в организирана престъпна група за държане и нелегално разпространение на цигари без акцизен бандерол.Това съобщиха от Специализираната прокуратура.На 11 октомври синът на Евлоги Станоев (който още е в неизвестност заедно с по-малкия му син Георги) се яви в Специализираната прокуратура в присъствието на адвокат. С негово участие бяха извършени процесуално-следствени действия – привличане към наказателна отговорност и предявяване на повдигнатите му обвинения. С постановление на наблюдаващите прокурори Антон Станоев бе задържан за срок до 72 часа.По искане на Специализираната прокуратура на 13 октомври 2018 г. Специализираният наказателен съд му наложи мярка за неотклонение „Задържане под стража“. Събраните до момента доказателства сочат, че Станоеви и останалите обвинени по делото лица са свързани с разкритите 4 фабрики за незаконни цигари - в с. Калугерово (област Пловдив), Дупница, Горна Оряховица и с. Ясен (Плевенско). Месечният оборот от нелегалното разпространение на цигари, произведени в тези фабрики, е бил приблизително 10 милиона лева. От цеховете им бяха иззети 42 тона тютюн и над 50 хил. кутии цигари.Мярката за неотклонение на Антон Станоев не е окончателна и може да бъде обжалвана пред Апелативния специализиран наказателен съд.", "date": "2018.10.15", "title": "Съдът остави Бирмата в ареста"}
{"url": "https://offnews.bg/obshtestvo/amerikanskiat-universitet-organizira-bezplatno-obuchenie-za-zhurnalist-689975.html", "text": "Американският университет в България организира безплатно специализирано обучение по английски език за журналисти за втора поредна година.То ще се провежда в София. Могат да кандидатстват журналисти от всички медии, както и студенти по журналистика от III и IV курс.Програмата се провежда на английски. Изисква се кандидатите да владеят езика поне на ниво B1/B2.Обучението започва през ноември 2018 г.Проектът е финансиран от Посолството на САЩ в България.Програмата е разделена на два модула, като първият предвижда специализирано езиково обучение, което да надгради и активира познанията по английски на представителите на медиите, а вторият се фокусира върху дискусии по важни за журналистическата професия теми.АУБ има опит и експертиза в преподаването на английски език и различни предмети в областта на журналистиката и масовите комуникации. Студенти от региона и света ежегодно завършват журналистическата специалност на университета и превръщат в посланици на положителни промени в собствените си страни. А Институтът по английски език е лидер в езиковото обучение в Югоизточна Европа.\"За своята 27-годишна история АУБ винаги се придържа към най-високите академични стандарти и предава на студентите си принципите на демократичното и етично лидерство. Вярваме, че чрез професионалното образование можем да постигнем много повече. Тези стандарти са в основата и на езиковия курс за журналисти.”, допълва Александрова.За да кандидатстватеНеобходимите документи за кандидатстване са: професионално резюме; кратък параграф на английски език за това по какъв начин участието в програмата ще помогне за развитието на свободната журналистика в България; документ за нивото на владеене на английски език. Крайният срок за кандидатстване е 2 ноември.Повече информация за изискванията за кандидатстване можете да намерите на адрес: .", "date": "2018.10.15", "title": "Американският университет организира безплатно обучение за журналисти"}
{"url": "https://offnews.bg/112/zapochvat-masovi-proverki-na-tovarni-avtomobili-i-avtobusi-689978.html", "text": "От днес до 21 октомври започват масови проверки на товарни автомобили и автобуси на територията на целия ЕС, съобщиха от МВР.Проверката цели да установи нарушения на шофьори на автобуси и камиони. Ще се проверява използват ли се предпазни колани, редовни ли са документите им, както и на товара, който превозват, съобщава БНТ.Ще се следи и спазва ли се времето за почивка и претоварени ли са камионите. При предишната подобна операция - има установени 67 нарушения за неизползване на колани в автобуси и 250 нарушения за неизползване на колани в товарни автомобили.Най-големият проблем на всички водачи и участници в движението е несериозното отношение към спазването на правилата. Ще си позволя да отправя един призив и да помоля абсолютно всички водачи по отношение на предпазните колани да запомнят, че всъщност предпазният колан се поставя преди да започнете да управлявате моторното превозно средство, а не след като вече сте се включили в движението и сте участник. Това само по себе си води до разконцентриране и до липса на пълен контрол върху управляваното превозно средство, коментира Илия Георгиев от Пътна полиция.", "date": "2018.10.15", "title": "Започват масови проверки на товарни автомобили и автобуси"}
{"url": "https://offnews.bg/drugi/aleksandar-vezenkov-s-poredno-dobro-predstaviane-za-olimpiakos-689970.html", "text": "Звездата ни в баскетбола Александър Везенков изигра пореден добър мач за Олимпиакос, този път в първенството, като помогна за трудния успех на тима му над Кимис със 77:74.Българинът бе в игра 20 минути, като се отчете със 7 точки, 6 борби, от които 3 в нападение и 2 асистенции за триумфа на червено-белите.Той записа коефициент на полезност от 13 и демонстрира, че е готов да има важна роля в ротацията на Дейвид Блат.Фаворитът от Пирея успя да стигне до триумфа едва в последната четвърт, след като сблъсъкът вървеше равностойно през цялото време.Найджъл Уилямс-Гос реализира 15 точки за победителите, Никола Милутинов добави 14, а Аксел Тупан се отчете с 12 за успеха. За домакините от Кимис 24 точки вкара бившият играч на Балкан ДеВон Уошингтън.", "date": "2018.10.15", "title": "Александър Везенков с поредно добро представяне за Олимпиакос"}
{"url": "https://offnews.bg/sviat/jemen-e-izpraven-pred-naj-golemia-glad-v-svetoven-mashtab-za-poslednit-689979.html", "text": "ООН предупреди, че 13 милиона души в Йемен са застрашени от гладуване.От организацицията призоваха военната коалиция, водена от Саудитска Арабия, да прекрати въздушните удари, които убиват цивилни и допринасят за \"най-големия глад в света през последните 100 години\".Гражданската война в Йемен започна преди 3 години, когато бунтовниците хути, подкрепяни от Ирак, превзеха голяма част от страната, включително столицата Сана.Саудитска Арабия, подкрепяна от САЩ, Великобритания и Франция, използва въздушни удари и барикади в подкрепа на международно признатото правителство на Йемен.Поне 10 хил. души са убити, а милиони са напуснали страната от началото на конфликта.", "date": "2018.10.15", "title": "Йемен е изправен пред най-големия глад в световен мащаб за последните 100 години"}
{"url": "https://offnews.bg/obshtestvo/dzhi-pi-grup-se-otteglia-ot-relsite-na-tramvaj-5-689974.html", "text": "Строителната фирма \"Джи Пи груп\" няма да ремонтира трамвайните релси по линията на Петицата на бул. \"Цар Борис III\". Фирмата, която спечели обществената поръчка за над 40 млн. лв. без ДДС, се е отказала.Това съобщи кметът Йорданка Фандъкова, която провери ремонта в градинката между Софийския университет и парламента.По думите ѝ най-вероятно вторият в класирането ще реализира ремонта. Договорът все още не е подписан, уточни Фандъкова. В поръчката за линия 5 от Съдебната палата до Княжево \"Джи Пи груп\" участваше в консорциума \"Инфра груп 2018\" заедно с \"РВП Илиенци\". На второ място се класира обединението \"София инфраструктура 2018\", в което влизат \"Марко Обра публика\" АД и \"Интегрирани строителни системи\", В петък премиерът Бойко Борисов поиска от Агенция \"Пътна инфраструктура\" да намери форми \"още днес \"Джи Пи груп\" да се извади от проектите с европейско и държавно финансиране\". Малко по-късно от фирмата съобщиха, че се отказват от да бъдат строител на най-дългия в България тунел - \"Железница\", който е част от магистрала \"Струма\". В градинката вече няма да има алеи с жълти павета, те ще бъдат заменени с гранитни настилки. \"Това е натоварена пешеходна зона, много хора се оплакваха, че паветата са много хлъзгави, обясни Фандъкова. Тя уточни, че премахнатите жълти павета ще се поставят на ул. \"Шести септември\". Жив плет около градината,над 2200 храсти и 47 дървета ще има в и около градината, съобщи Димитър Данчев директор на Зелена система. ", "date": "2018.10.15", "title": "'Джи Пи груп' се оттегля от релсите на трамвай №5"}
{"url": "https://offnews.bg/sviat/tramp-nikoj-ot-saiuznitcite-ni-ne-se-otnasia-tolkova-vrazhdebno-kolk-689984.html", "text": "Президентът на САЩ Доналд Тръмп заяви, че нито един от съюзниците на Америка не се държи толкова враждебно с нея, колкото Европейският съюз, предаде БТА.\"Какво значи съюзник? Ние имаме чудесни отношения с мнозина. Но никой не се отнася към нас толкова зле, колкото ЕС. ЕС беше създаден, за да се възползва от нас в търговията, и той прави именно това\", каза Тръмп в интервю за телевизия Си Би Ес.Президентът заяви, че Китай представлява по-сериозна заплаха за САЩ от Русия от гледна точка на намеса в избори.Той каза, че САЩ не разполагат с точна информация дали Северна Корея произвежда нови ракети, и изтъкна, че напоследък Пхенян не е извършвал нови ракетни изстрелвания.Тръмп, изглежда, призна, че климатичните промени са реални, но все пак изрази съмнение дали те са предизвикани от човешка дейност, отбелязва ДПА.\"Мисля, че нещо се случва. Нещо се променя и отново ще се промени обратно. Не мисля, че това е измислица, мисля, че вероятно има разлика\", каза президентът в интервюто.\"Но не знам дали е човешко дело. Не искам да давам трилиони и трилиони долари. Не искам да губя милиони и милиони работни места. Не искам да бъда поставян в неизгодно положение\", заяви той.", "date": "2018.10.15", "title": "Тръмп: Никой от съюзниците ни не се отнася толкова враждебно, колкото ЕС"}
{"url": "https://offnews.bg/politika/karakachanov-zagovori-za-smartno-nakazanie-i-himicheska-kastratcia-689969.html", "text": "Вицепремиерът по сигурността и министър на отбраната Красимир Каракачанов отново заговори за връщане на смъртното наказание и въвеждане на химическата кастрация на изнасилвачи.Пред Нова тв той уточни, че тези идеи първо трябва да бъдат обсъдени в обществото, преди да бъдат формулирани като конкретни политически предложения. Каракачанов каза, че е наясно, че тази идея няма да бъде подкрепена от парламента и затова първо е необходимо да има широка обществена дискусия. Според него обаче идеята за химическата кастрация е \"отдавна дискутирана в обществото\".По думите му един изнасилвач и убиец, който влезе в затвора \"и понавлезе в ситуацията\", щял да прави същото и с други затворници. \"Не сме го предлагали като законодателна инициатива, нека бъде обсъдено в обществото\", каза вицепремиерът.  Той аргументира и идеята за връщане на смъртното наказание:\"Опитите да се правим на прекалено либерални, на прекалено хуманни за подобни престъпления и да променяме законите според някаква европейска конюктура, какъвто е случаят от 2010 година - промяната на НПК, която ограничава намаляването на присъдите на подобни хора, не води до нищо добро. Представете си този престъпник, ако бъде осъден от съда, ако минем по процедурата на съкратеното съдебно следствие, той да си признае, ще получи максимална присъда 30 години. Възможността след 15-20 години да поиска помилване и да излезе от затвора е много реална\". Все пак той уточни, че е възможно и да не се стига до подобно крайно решение. Според него е достатъчно за подобни тежки престъпления, като това в Русе, присъдата да бъде задължително доживотен затвор без право на замяна. \"Аз продължавам да бъда приварженик, при доказване на подобни зверски престъпления да има смъртно наказание. Но много ясно осъзнавам, че обществото не подкрепя подобна идея и че няма да бъда подкрепен от парламента. Но да се правим на либерални с презумпцията, че в затвора един изнасилвач, убиец, ще се поправи и че може след 20, дори след 30 години да го пуснем на свобода, аз не вярвам в това нещо, защото практиката показва точно обратното. Във всички тези убийства, виждаме че това са хора, които тотално са изпаднали от обществото, виждаме, че става въпрос за хора, които редовно са извършвали престъпления. В конкретния случай - преди 10 години. В случая с , човекът, който извърши убийството, има няколко присъди. Аз не вярвам в това, че те ако влязат за 20 или 30 години в затвора те ще се поправят. Тоест трябва да има възможност да получават максималното наказание - доживотна присъда без право на замяна\", каза още вицепремиерът.", "date": "2018.10.15", "title": "Каракачанов заговори за смъртно наказание и химическа кастрация"}
{"url": "https://offnews.bg/liubov-i-seks/megan-markal-i-printc-hari-ochakvat-parvoto-si-dete-689960.html", "text": "Херцогинята на Съсекс Меган Маркъл и принц Хари очакват първото си дете, съобщи дворецът Кенсингтън.Съобщението идва пет месеца след сватбата на кралската двойка в Уиндзор.От двореца допълват, че бебето трябва да се роди през пролетта на 2019-а. То ще е правнук на кралица Елизабет II.Новината бе съобщена в началото на първата официална визита на Меган и Хари в Австралия.", "date": "2018.10.15", "title": "Меган Маркъл и принц Хари очакват първото си дете"}
{"url": "https://offnews.bg/ot-vas/snimka-na-denia-edno-spirane-tri-narushenia-689962.html", "text": "Възможно ли е с едно паркиране да извършиш три нарушения. В София - да. Това става ясно от снимки на паркирал в София автомобил върху трамвайната линия на ул. \"Краище\", в близост до пазара \"Иван Вазов\". Освен че е спрял върху релсите, автомобилът е направил и още две нарушения - навлязъл е в насрещното движение и то в забранен за влизане участък от улицата, което е видно и от пътните знаци.", "date": "2018.10.15", "title": "Снимка на деня - едно спиране, три нарушения"}
{"url": "https://offnews.bg/medii/bnt-se-otkaza-ot-evrovizia-2019-689973.html", "text": "БНТ няма да излъчи представител в предстоящото издание на конкурса \"Евровизия\", съобщиха от националната телевизия за OFFNews.Малко по-рано такава информация се появи в социалните мрежи, като един от източниците бе член на група \"Екуинокс\", която ни представи миналата година.Решението да не участваме в \"Евровизия 2019\" е взето от Управителния съвет на БНТ. Мотивът е финансов - \"оптимизиране на публичните разходи\". Конкурсът ще се проведе през май 2019 г. в Тел Авив, Израел.\"През последните две години БНТ организира българското представяне в международния конкурс с подкрепата на партньори - продуцентски компании или професионални екипи, които участваха и във финансирането. Независимо от това, разходите за подготовката на българския участник, създаването и продуцирането на песен, сценичното представяне, производството на телевизионен клип и включване в събитията от програмата на конкурса, значително надхвърлят разумните разходи, които обществената телевизия би могла да си позволи, коментират от \"Сан Стефано\" 29 в официално изявление. - Освен преките разноски за подготовка на съответния представител, държавите – участнички си поделят и част от разходите за самото провеждане на конкурса, които тази година са в размер на 5 300 000 евро.В Европейския съюз за радио и телевизия членуват 73 компании от 56 държави в Европа, Северна Африка и Близкия Изток. Всеки от обществените оператори взема своето независимо решение за участие в конкурса за всяко отделно издание, допълват от БНТ. Решението се отнася до конкурса през 2019 г. Не се уточнява дали телевизията дългосрочно се отказва от надпреварата.", "date": "2018.10.15", "title": "БНТ се отказа от 'Евровизия 2019'"}
{"url": "https://offnews.bg/futbol/nikolaj-bodurov-shte-bade-goliamo-dzhaskane-s-norvegia-689963.html", "text": "Защитникът българския национален отбор Николай Бодуров, е изключително мотивиран преди двубоя за Лигата на нациите срещу Норвегия, заявявайки, че \"лъвовете\" няма да бъдат спокойни, докато не победят съперника си.\"За нас този мач е като финал. Норвегия е много здрав физически отбор и затова трябва да им отговорим подобаващо. Този мач ще бъде джаскане. Всяка една победа ни носи самочувствие.Изненадам съм, че Словения загуби от Норвегия, тъй ако смятам, че словенците са добър отбор. Имахме един ден за подготовка. Надявам се да постигнам 4 от 4. Няма да сме спокойни докато не победим Норвегия.Трябва да им отговорим на битката. Те са много здрави физически. Ще е голямо джаскане и трябва да отговорим подобаващо, ако искаме да се поздравим с успеха, както го направихме в София.Не отиваме за хикс и да бавим играта, а за победа. Ще видим какво ще покажем. Мачът ще е тежък, тъй като те ще искат победата още по-силно.Норвегия играе директен футбол с дълги топки. Не знам Словения защо губи всички мачове. Спорно е кой е по-добър от Норвегия и Словения, след нас, естествено\", каза Бодуров.", "date": "2018.10.15", "title": "Николай Бодуров: Ще бъде голямо джаскане с Норвегия"}
{"url": "https://offnews.bg/nashite-avtori/iz-delnitcite-na-edin-lud-8-12-oktomvri-689967.html", "text": "Понеделник, 8 октомвриВежди се размина с академичната титла. БАНските старчета не го избрали. \"Обидно ми е, вика, представил съм цялата си биография, направил съм повече от 50 изложби по цял свят, но явно не съм оценен в собствената си родина…\"Това му е втори опит. \"Предишния път, вика, се отказах. Не исках да влизам в академичните среди.“Не искал да влиза в академичните среди! Само за тези думи не бива да бъде избран този невежа!И сега отивал да прави изложба в Барселона. Дано да не е пак на държавен масраф. Щото предишната му изложба в галерия „Галиарди” в Лондон ни излезе малко солена - Общо 20 340 GBP или 45 358 лв. и 20 ст. По-любопитните могат да видят на снимката и перата, по които са заминали лирите.Иво Никодимов забелязал малка грешчица в „Стандарт“. Президентът Радев щял да посети английската кралица Виктория. Което не че е невъзможно, но е свързано с тридневен национален траур. Другият вариант, тя да възкръсне, е по-малко вероятен. От 2000 г. никой не е възкръсвал (едни момчета край Мъртво море, които изпуснаха бизнеса с първото възкръсване, сега следят внимателно!) Не, че са го искали, но се е получило зловещо! Горкана Деси, толкова млада и вече вдовица! Пък ние наскоро ѝ пожелахме втори мандат. Лично на нея, на мъжа ѝ не толкова…Обаче всичко ще се оправи, президентът ще се види с която трябва кралица и предполагам, че ще ѝ представи и жената до себе си. Така е редно. Ще се радваме за нея. Нека види и тя широкия свят. Наскоро се оплака, че разговорите около нея се въртели все около турски сериали и селфита. Представяте ли си в каква антиинтелектуална среда е принудена да живее?!Злочеста е направо като Мадам Злата, ако си спомняте: „Да бяхме в Авропата, не щяхме да имаме тези работи; ама тука... на простата земя, како ше сторим?“На нейно място бихме променил средата, докато тя не ни е променила. Но хората сме различни.А за „Стандарт“ какво да кажа повече. Той другарят Живков го беше каза навремето: „Ако плащаш с фъстъци, получаваш маймуни.“ Да, да, др. Живков го казваше! И после пускаше банани…Кралица Виктория… Почти като опита на несъстоялия се академик Рашидов да заведе Гена Димитрова на концерт в Москва десет години след смъртта ѝ. Такова безгрижно невежество рядко се среща. Трябваше да го направят академик! Не че той го заслужава, академиците го заслужават. Вторник, 9 октомвриПремиерът каза, че у нас имало свобода на словото. И е прав, ако и да го иронизират. Свобода има. И медийна, и всякаква друга свобода. Как го беше казал Марк Твен? „Слава Богу, в тази страна имаме три преимущества: свобода на словото, свобода на мисълта, и разума никога да не ги използваме.“ Та намеквам, че въпросът е в използването, не в имането. Мога да ви посоча хората, които са се възползвали от свободата на словото. До един са в маргиналиите на журналистиката. Нали знаете, бележки в бялото поле. И там има живот, но не е така хубав.Е, може и на тяхната улица да изгрее Слънце, ако Пеефски си удържи на думата и покани в управителния съвет на фондацията си наистина „само изявени български журналисти, които винаги открито са отстоявали истината и не се страхуват да изразят личната си позиция.“ Нямаме предвид себе си. Първо, защото ние наистина открито сме отстоявали истината или поне тази, която ни е достъпна, изразявали сме и личната си позиция, но понякога ни е било доста шубе, щото… Щото рядко се търсят ръководни кадри в медиите, пък ние така сме свикнал. И, второ, с господин Пеевски си имаме лична вражда. Ей така, за нема нищо. В глупостта си навремето сме казал, че изглежда като правен в час по трудово и той не ни го прости. Може би защото не успя да промени начина, по който изглежда, знам ли…Мислиш свободно, пишеш каквото мислиш, а Пеефски се грижи нищо да не ти липсва, да си материално осигурен. Представяте ли си какъв живот, само си викам дано! Ама надали. Да го видя, няма да го повярвам. Но аз няма да го видя. И вие също. Стигам до този извод, като използвам метода, който Тери Пратчет нарича „Екстраполация на базата на предишно поведение“. В нашия фолклор е известен като приказката за лъжливото овчарче.„Из делниците…“, 14 април 2014 г.: „Ирена Кръстева продала вестниците си. В петък подписала договор с ирландското дружество „Мedia Maker Limited”, собственост на Патрик Халпени, за продажбата на дяловото си участие в „Телеграф”, „Монитор”, „Политика”, „Меридиан мач” и „Борба”. С финализирането на сделката Кръстева излиза от българския пазар, се казва в съобщението до медиите.“И не че ще ви се правим на прозорлив, но още тогава сме коментирал с неверие: „Навремето, когато умрял Талейран, противниците му рекли: „Интересно какво ли цели с това?” И ние не знаем какво се крие зад тази мнима медийна смърт…“„Из делниците…“, 19 април 2016 г.: „Борисов: Делян Пеевски си отиде, напуска страната и скоро няма да е дъвка. Той е най-удобната дъвка за всеки, какво ще говорят после не знам.”„Из делниците“, 25 април 2018 г.: „Пеефски става ортак с американската компания „Nu Image Inc.“ Нейният български филиал “Ню имидж България” купува 50% от „Телеграф медиа“…“Целта на всички тези операции, по откровените признания на г-н Пеефски, беше: „създаване на високи журналистическите стандарти и утвърждаването на медийния плурализъм“. Човек не винаги постига целите си. Но самото им формулиране вече очертава добрите намерения.Та казвам, че и Борисов, и Пеевски са готови да дадат медийна свобода. Но и журналистите трябва поне да си пуснат фиша.В една книга, която не е много сигурно, че е писана от Наполеон (\"Монолозите на Наполеон I\"), императорът казва: \"Не съм давал свобода, казват? Значи те още вярват, че свободата е едно парче книга, покрито с няколко подписа? Туй е работа на гражданите да поддържат своите права, своето достойнство, своята воля. Народът упражнява правата си, а не ги получава. Та нима аз трябваше да напомням длъжностите на гражданите? Това, изповядвам го, надминава моята добродетел. Те имаха деспота, когото заслужаваха, и освен това им съответстваше...\"Много харесвам тези думи. Даже в дисертацията си съм ги турил. Беше доста смела дисертация, но ние, понеже не сме глупак, изчакахме да мине 10 ноември и тогава я защитихме. (Как деликатно намекнахме, че не сме прост журналист, а малко нещо сме се отъркал в нАуката, не ли?) Сряда, 10 октомвриЧувал сме фотографи да казват, че една снимка говори повече от хиляда думи. Тази сентенция, разбира се, е израз на фотографски патриотизъм, да не кажа шовинизъм. Има снимки, които казват много, има снимки, които казват малко, има и такива, които не казват нищо. Но понякога наистина се случва една снимка не само да говори повече от 1000 думи, но и да обяснява цяла една партия, цяла една политика, цяла една държава. Ето я тази снимка:Милиони години еволюция, за да стигнем до един предан кучешки поглед! Е, кому беше нужно?! Това е по-грозно и от проскинезата! По-грозно от ръкавите за целуване на Сюлейман Великолепни. Казвал ли съм ви? Султан Сюлейман Великолепни ходел със златен кафтан с четири ръкава. Два за ръцете и два за целуване от придворните. Лани на Прошки, когато Цветанов, кметът на Сандански и други лица (?) се хвърлиха като котка на суджук да целуват ръка на Борисов, посъветвахме премиера да помисли как това одеяние да се въведе в някаква съвременна форма. Тогава ще престанат просташките намеци, че целували премиера по задника, а ще казват, че са го целували по ръкава.Имаше някъде из историята или из легендите, забравил съм, един цар, който режеше главата на всеки, който е по-висок от него. Странното е, че Борисов не е нисък. Дебел да, но нисък не. Та се чудя защо ги е приучил така да му приклякат. И това не е от вчера. Имам в архива си снимка, от времето на кметуването, на която Цветанов му е клекнал по същия начин и го гледа предано в очите. А Цветанов има изразителни очи, ако сте обърнали внимание. И умее да си служи с тях, особено пред Борисов. Изследователи от Сейнт Луис доказаха, че колкото повече власт има един човек, толкова за по-висок се мисли. Което, ако е вярно, значи, че Борисов се мисли за титан. Той Волен се мисли, та Бойко… Някои ниски хора са много смешни. Но не щото са ниски. Сам по себе си ниският човек не е смешен. Смешен е нисък човек, който се навежда, когато минава през висока порта. Така пише Бергсон.Казват, че една от причините Путин да си подбере Медведев за дубльор била в ниския му ръст. Трудно е да си по-нисък от Путин, но Медведев го постига и това го прави ценен.Като споменахме Болния човек… Заедно с Бареков ще правят консервативен блок за изборите. (Коментар на Монтескьо: Колкото повече луди се съберат, толкова по-голям смях пада.)„Аз, вика Дудука, съм единственият легитимен представител в България на европейските консерватори“. Ей, знаете ли, че днес е световен ден на психичното здраве? Казвам го просто, за да не забравя, а не да правя някакви намеци, колкото и уместни да ви се струват.Бареков обяснява, че ще се събират със Сидеров, щото „той е най-старият патриот и консерватор на политическия терен с над 30-годишна практика“.Не, бе, не 30, 130! Даже малко над 130.Понеже, както ви казахме по-горе, сме се поотъркал в нАуката и сме изучавал специално следосвобожденската ни история, та отговорно казваме, че в архивите могат да се намерят сведения, че Сидеров е един от първите консерватори у нас, бил е съратник на Константин Стоилов, Тодор Бурмов, Димитър Греков. По онова време е бил известен с името Григор Начович, но са му викали Велзевул, щото и тогава е бил такъв темерут и злобар.Сигурно трябва да кажа две думи за Велзевул (наричан също Веелзевул, Баелзебуб и т.н.). Буквално преведено името означава „принц на мухите“. И понеже нали мухите ходят по мръсотия, тор, изпражнения, та значението е за принц на мръсното, пошлото и злото. Велзевул е един от най-висшите демони и е най-неконтролируемият. Според екзорсистите вилнее през есента. За прогонването му трябва да прочетете Василиевите или Златоустовите молитви, но най-сигурно е с молитвите на Св. Киприян.Пък в сайта „Барикада“ са пресъздали събитието по следния колоритен начин: „Сидеров и Бареков заровиха дудука.“Отвътре ме напъва да питам в чий заден двор са го заровили, но малко ме е срам.Ако отгърнете Уикипедия, ще видите, че там хомосексуализмът е определен по следния начин: „Хомосексуалността означава романтично привличане, сексуално привличане или сексуални действия между представители на един и същ пол.“ В случая със сигурност можем да говорим за романтично привличане, не ли? Просто ми хрумна да ви го кажа. Щото лично ние най се дразним от латентните педерасти, нереализираните.Четвъртък, 11 октомвриЧовек когато иска да намери, ще намери каквото си иска. А когато не иска, в очите да му го навреш, пак няма да го види. Депутати от БСП наклепали Борисов пред комисията на Пламен Георгиев КПКОНПИ, че е в конфликт на интереси заради мачове с негово участие през май с ветераните на \"Витоша\" Бистрица, когато отборът се появи с фланелки с реклама на хазартна фирма.Комисията обаче го оневини напълно с мотива, че да, той наистина е носил тази фланелка, но никога не е давал съгласието си за това. Борисов така обяснил по време на изслушването в комисията. С една дума, облякъл е фланелката, но не бил съгласен. И излезе на терена с тази фланелка и цяла България го възприе като рекламен агент на хазартната фирма.Ние, хората с раздвоена душевност, често изпадаме в такива ситуации. Ето, днес не съм съгласен с голяма част от написаното. Миналия път пък с нищо не бях съгласен. По това си приличаме с него. Той, въпреки че е имал много по-голям късмет със себе си, но и той изпада понякога във вътрешни противоречия. Като това да облече фланелка, с която не е съгласен.Събранието на академиците в БАН избра издателя Иван Гранитски за член-кореспондент на Академията в областта „Творци на изкуството и изкуствознание“. Бил ярък общественик със значимо присъствие, автор на 35 книги…Уф, май беше по-добре Веждито. Той си е обикновен простак и нагаждач.А Гранитски е ченге. Осветен е през 2008 г. като агент на ДС с псевдоним Огнян. Е, ченге-академик е амортизирана новина. В БАН ченгетата-академици се прескачат: акад. Георги Марков (Роман), акад. Константин Косев (Найденов), акад. Людмил Стайков (Василев), акад. Петър Кендеров (Симеон, Кадмий), акад. Васил Гюзелев (Крумов, Вълчанов)и т. н. и т.н.Та Гранитски е ченге и много як пич, убеден враг на Истанбулската конвенция и джендърите. Силвия Нейкова пусна снимка от корицата на новата стихосбирка на Боян Ангелов, където, на четвърта корица, има бележка от Гранитски. Ама от тези, за които оттатък Ускорителя казват, че кърти миФки: „Новата книга на Боян Ангелов „Последна риза“ е звучен шамар връз ухилените муцуни на квазипостмодернистите и катастрофиралите неолиберали-джендъри“; „фаготистите на джендър-идеологията“, „безумията на постмодернистите и посредствените словесни полюции на убогите духом“…Горе-долу разбирам накъде бие. Само фаготистите не са ми ясни. Аз знам, че фаготистите са музиканти, които духат на един голям, много голям… инструмент, който с малко фантазия може да бъде оприличен на член. Освен това да има предвид новият член-кореспондент.Това имах предвид по-горе, като казах, че Вежди не заслужава да е академик, но академиците напълно са заслужили Вежди.Правителството купи за 43.2 млн. лв. дупката на Гергов.Тук се получи малко двусмислено, но гарантирам, че беше несъзнателно. Обаче пък като се замислих, не изключвам бъдещето да потвърди и двата смисъла. Защото не е тайна за никого, че Гергов от доста време си е дал задника под наем на ГЕРБ. Той е толкова дашен, че като нищо можете да си помислите, че има повече от един… Та купувайки дупката на Варна, в комплект със задника на Гергов, Борисов прави поредната грешка.„Освен, че е нагла и престъпна тази сделка е и откровено глупава като политически ход, написа юристът Владимир Дончев във ФБ. - Задкулисната цел е политическа договорка Борисов-Гергов и някакъв опит за отстраняване на Корнелия и овладяване на червената партия… Сделката е толкова оцапана, че по-скоро ще консолидира червената маса срещу Гергов.“Нинова вече се произнесе: „Сделката във Варна е на задкулисието. Имаме политическа позиция на ИБ на БСП нашите съветници в ОС на Варна да не подкрепят тази сделка.“ И те не я подкрепиха.Да го кажем с думите на Фуше: \"Това е повече от престъпление, това е грешка.\" Щото ние на престъпленията вече навикнахме.Грешка, защото не носи политически дивиденти. Което, обаче не значи, че не са възможни друг вид дивиденти, същински. Казвал ли съм ви, че финикийците са измислили буквата „О“? Като видели силата на парите и възкликнали: „О-о-о!“Стане ли дума за пари, всички сме от една партия. Петък, 12 октомвриВместо да ви кажа, ще ви питам. Някой чувал ли е кого гласят за главен секретар на МВР? Много се закучи тоя избор. Чавдар Николов ми каза, не знам дали е вярно, че бавели избора, защото не можели да намерят по-тъп от министъра. Не го вярвам. И на теория, и на практика, колкото и да е тъп един човек, винаги може да се намери по-тъп от него. А в случая с министър Маринов коментаторите се подвеждат по външния вид, особено по формата на главата, която е малко ямук. Но това са забежки във френологията (Йозев Гал) и криминалната антропология (Ламброзо), отречени от времето теории.Премиерът Бойко Борисов нареди на председателя на УС на АПИ Светослав Глосов да намери законови механизми и да извади „Джи Пи Груп” от проектите с европейско и държавно финансиране. „Прокуратурата, вика, да ги обвини и вкара в затвора. Аз не съм разследващ орган, моята политическа воля стига до там всеки, който е заподозрян и тече разследване, да го извадя от конкурсите и да си докаже правотата, ако е такъв.”Вероятно не е необходимо, но за всеки случай ще ви преведа станалото. Щото подходът е традиционен: И да знаете, когото хванат гори! Останалите продължаваме!Цариградската патриаршия реши да обяви Украинската православна църква за самостоятелна (автокефална). Приятелят но Борисов Порошенко ликува за сметка на приятеля на Борисов Путин: „Това е голяма победа за боголюбивия украински народ над московските демони, победа на доброто над злото, светлината над тъмнината\"…\"провал за идеята на Москва като Трети Рим\".Контрабандистът на цигари газ пикае! Щял да къса евхаристичните си отношения с Константинополската патриаршия. (Казано простичко, няма да ядат и да пият заедно.) Защото Константинополската патриаршия пресякла червената линия и приела катастрофално за себе си и за православието решение.И като сме на попските работи, да отметнем още една тема. В НС гледат на първо четене промените в Закона за вероизповеданията. Ще изравняват заплатите на поповете с тези на учителите. А вероизповеданията, изповядвани от повече от 1% от населението (на практика православието и ислямът), ще получават държавна субсидия. За всяко самоопределило се лице ще се получават по 10 лв. от държавата, но не повече от 15 млн. лв. за вероизповедание.11 лева субсидия за всеки глас на партиите, 10 лв. на дедо поп за всеки самоопределил се... А стига, бе, няма ли край?!Не, няма край. В „24 часа“ хищна ръка към субсидиите протяга и главният Зюмбюлев. Да се вземели субсидиите от партиите и да се дадели на вестниците. По-точно да се дадели като ваучери на читателите, с които да се абонират за вестници. „24 часа“: „Държавата трябва да подпомогне свободната преса.“ Съгласен съм. Свободната!Не знам, не съм единодушен. От една страна без вестници българинът ще бъде неинформиран. Но пък, от друга страна, с вестници ще бъде дезинформиран. И не мога да реша кое е за предпочитане.Погледнете пак горната снимка. Тя е от побратима на „24 часа“ „Труд“. Вестникът на Блъсков (Пеефски) е обявил война на целия свят.Изпускаме го, да знаете! Предупредих ви, че го изпускаме. Започна да дава доказателства за психична ентропия в реално време. Не може човек, който е в центъра, да обяви Гутериш, Мария Гарсес и други коскоджамити европейски и световни лидери за врагове на България. Спасява ни само това, че те не четат „Труд“. Той кой ли вече го чете, де…", "date": "2018.10.15", "title": "Из делниците на един луд (8-12 октомври)"}
{"url": "https://offnews.bg/futbol/lavovete-s-losha-slava-v-norvegia-689971.html", "text": "В лагера на националния отбор на Норвегия очевидно са респектирани от футболистите на България. Уви, не заради колективния дух, който \"лъвовете\" демонстрират напоследък.Селекционерът на скандинавците Ларс Лагербак се отчете с яростна атака срещу футболните ни национали преди срещата между двата тима в Лигата на нациите.\"След като те ни поведоха с 1:0 в София, видяхме нещо съвсем различно от футбола. Българските играчи се хвърляха и лежаха на терена, бавеха времето по всякакъв възможен начин, опитваха се да влияят на съдията.Това поведение е в тяхното ДНК. Говорихме с играчите ми за това. Предупредих ги да не се влияят от поведението на съперника, а да се концентрират върху себе си. Казах им, че не трябва да правят нарушения и да получават жълти картони заради нерви\", коментира Лагербак.Коментарът на бившия футболист на Литекс и настоящ национал на Норвегия Бьорн Маарс Йонсен не бе по-различен.\"Те обичат да падат. Това определено не е норвежкият начин. Искаме да спечелим като покажем качествата си на терена, а не с бавене и лежане.Но трябва да бъдем много внимателни, защото в срещите си досега България показа много добра ефективност при отбелязването на голове.Но ние сме домакини и смятам, че сме фаворити, още повече с оглед на статистиката на мачовете ни на \"Улеваал\", сподели Йонсен.Междувременно националите отпътуваха за Норвегия. Самолетът, с който футболистите на Петър Хубчев отпътуваха за скандинавската страна, посрещна представителния тим с националния флаг.", "date": "2018.10.15", "title": "\"Лъвовете\" с лоша слава в Норвегия"}
{"url": "https://offnews.bg/analizi-i-komentari/pravo-na-otgovor-da-su-ne-e-kejmbridzh-no-dava-prekrasni-vazmozhnos-689964.html", "text": "Обръщам се към вас и към всички ваши читатели като студент в пети курс, специалност Право в Софийски университет. След като прочетох статията на колегата от трети курс, реших да изразя своята (а и на много свои колеги) гледна точка по въпроса за атмосферата в нашия университет и по-специално в Юридическия факултет.Колежката правилно е посочила някои съвсем непрофесионални изяви, за които съм съгласен, че пораждат смущение, а дори и притеснение. От друга страна, като студент последна година, смятам, че съм си изградил по-пълна представа за ситуацията във факултета, а и в университета, и най-вече за избора върху какво да съсредоточиш усилията и амбициите си и как да използваш предоставеното.Освен няколкото примера, които на нея са й направили най-силно впечатление, тя не споменава нищо за някои вдъхновяващи асистенти, за изявените доценти и професори, водещи лекционни курсове, нито пък за кръжочните дейности и клубове по интереси, които предоставят редица възможности за развитие.Защо не се обръща внимание на тези асистенти, които с начина си на преподаване не само те научават на нещо, но и те вдъхновяват да четеш допълнителна литература по съответната дисциплина, да посещаваш извънредни семинарни занятия, да отделяш време и да мислиш по спорни въпроси. За асистентите, които от първи курс чакаш да ти преподават, защото се знае колко са брилянтни. И аз няма да казвам имена, те се знаят от всички колеги и се препоръчват от всички, миналите техните курсове. Тези асистенти имат готовност да помогнат на студентите си – по съответната материя, а и не само.Тези асистенти, които разчупват понякога сухата теория, за да достигне до всички. Защо за тях тя нищо не се споменава? А какво за други наши лектори, такива изявени хора, които събират пълни зали дори рано сутрин, дори и в късния следобед? Такива, които, докато чакат да се отвори зала 272, започват разговор със студентите, неформален, нормален, човешки. За тези, заради които си посещавал публични лекции и очакваш някой ден най-после да ти преподават. Макар понякога да си отиват от този свят преди това да е възможно. За тези, които използват общочовешки примери, повтарят нещо, по десет пъти, по сто пъти, за да стигне до теб. За тези, които преподават и най-техническите неща интересно. Преподаватели, заради които да поискаш ти да станеш асистент и да се развиваш академично, за да почерпиш от техния опит и да си в тяхното обкръжение. За тези - вдъхновяващите.Нищо не се казва за ежегодните кръжоци по право, водени в колаборация от асистенти и от студенти. Там, където имаш възможност да срещнеш будни и заинтересовани хора, да обсъдиш с тях какво те вълнува, какво се случва в настоящето и защо то е важно и значимо.А за състезанията по право, чрез които се докосваш до още един напълно нов правен свят? Над десет на брой, международни и национални, подпомагани от асистенти и от бивши студенти, с които да се съсредоточиш върху това, което на теб ти харесва, в областта, в която искаш да се развиваш, да срещнеш практици от съответната сфера, да се изправиш на международната трибуна на световни организации, да пледираш пред съдии от международни съдилища, да се развиваш личностно и правно – отново с моралната и финансова подкрепа на факултета.Защо не се мисли за тях преди всеки от нас да се зачуди дали е направил правилния избор за учебно заведение?В заключение бих искал да кажа - да, положението не е перфектно, нищо никъде не е. Да, Софийски университет може да не е Кеймбридж (но ако студентите се информираха преди да си правят негативни изводи, щяха да знаят, че отбори на СУ са побеждавали в директни състезания по международно право отбори на Кеймбридж). Да не се обръща внимание на всички хубави и многобройни възможности, които университетът ни дава за развитие е неправилно и откровено несправедливо. Сериозните студенти не са ощетени.Възможности има повече от достатъчно. Предпоставки за оставане също. А когато погледна назад за тези 5 години, аз не мисля за примерите дадени от колегата от трети курс, а за всичко останало, в което съм избрал да се включа, всички възможности, които съм грабнал и всичко, което съм постигнал благодарение на Юридическия факултет на Софийския университет. Колеги, в университета има хора, които са готови да ви помогнат и да се борят с вас. Трябва само да ги откриете.", "date": "2018.10.15", "title": "Право на отговор: Да, СУ не е Кеймбридж, но дава прекрасни възможности за развитие"}
{"url": "https://offnews.bg/obshtestvo/nad-20-000-v-mezhdunarodna-petitcia-iskat-es-da-razsledva-ubijstvoto-n-689951.html", "text": "Доверието в българските институции явно е на критично ниско ниво. Това показва масовото участие в международна онлайн петиция For Independent EU investigation into the murder of Bulgarian journalist Victoria Marinova, настояваща за независимо разследване на убийството на журналистката Виктория Маринова, за което бе задържан 21-годишният Северин Красимиров.Предполагаемият убиец предстои да бъде екстрадиран от Германия в България, където според разследващите се е опитал да се укрие.Според подписката, която до момента е подкрепена от над 20 000 души, разследването на българските власти е предубедено и ще обслужи интересите на корумпирани български чиновници.Ние призоваваме за пълно задържане на всички инвестиции на ЕС в България, докато не бъде приключено разследването, пише в онлайн подписката.", "date": "2018.10.15", "title": "Над 20 000 в международна петиция искат ЕС да разследва убийството на Виктория Маринова"}
{"url": "https://offnews.bg/analizi-i-komentari/bavaria-ochakvana-iznenada-i-razocharovanie-za-krajnata-desnitca-689955.html", "text": "Изборите в Бавария потвърдиха няколко основни тенденции в богатата част на Европа:1) Краят на социалдемокрацията в познатия вид;2) Трудното оцеляване на християндемократическия консерватизъм, който вече представлява само провинциалната средна класа. Това все още гарантира първото място например в Бавария, но времената на европейска доминация са безвъзвратно отминали;3) Стабилното, но маргинално присъствие на националните социалисти (\"крайна десница\"). AfD отбеляза спад в сравнение с националните избори, когато очакваше пробив;4) Стабилен ръст за новите центристки формации, за сметка и на двете системни течения (християндемокрация и социалдемокрация), отдалечаване на градската средна класа от консерватизма;5) Друга важна тенденция - тревожният ръст на крайната левица - не може да бъде забелязана в богатата и консервативна Бавария, за разлика от други региони.Да започнем от последното - ще кажете, как да не забелязваме ръст на крайната левица, след като големият победител са \"Зелените\"? Да, но баварските Зелени (както и тези в Баден и Хесе, т.е. в богатия юг като цяло) отдавна не са крайно лява партия. Те се позиционират като про-бизнес прогресивна партия на градовете и модерния земеделски сектор, остро противопоставена на национализма, политическия католицизъм и lederhosen-културата.В същия сектор са и другите победители - \"Свободните избиратели\" (FW), рехава федерация от граждански сдружения с деснолиберални или умерено консервативни възгледи, също трайно несъгласни с клерикално-традиционалистката линия на ХСС (най-вероятно, ако ХДС участваха в баварски избори, тези гласове биха отивали при тях).Големият губещ, естествено, е ХСС, но с някои уговорки. Първо, те са 5% над сондажите (макар и под резултатите от националните избори). И противно на повечето коментатори, бих казал, че националистическата истерия не само им отне (в посока Зелените и FW), но и постигна частичен успех - от националните избори насам преливане от ХСС към AfD няма. Второ, по едно време сондажите очертаваха възможност за кабинет без ХСС, но реалните резултати я изключват. Има двама потенциални партньори - \"Зелените\", с които ХСС засега не иска да управлява (черно-зелени коалиции вече има в Баден и Хесе, например) и FW, с които е много трудно, поради фрагментацията и анархичния им устав.Формално, AfD e супер победител - първо участие в местния парламент и над 10% от вота. Реално обаче партията е тежко разочарована. Тя - както казах - постига по-малко от националните избори и не успява да привлече нови избиратели от ХСС. Засега таванът изглежда ударен...Голямата загуба обаче не е за AfD или дори за ХСС. Тя е за националистическата линия в политиката изобщо, доколкото и двете партии, които се посветиха на антимигрантска реторика, регистрират отстъпление. Сумарният резултат, при много висока активност, показва, че националистическата карта е губеща в Бавария, което е истинската изненада. А всъщност - очаквана изненада за тези, които виждат, че \"националистическата вълна\" в Европа е много повече икономически, отколкото социално-културен феномен.Социалистите... За тях, на поредни избори - добро или нищо. Очевидно е, че те са напълно скъсали връзката с реалните социални проблеми на европейските общества и не могат да разчитат на нищо, освен на отмиращи партийни структури, апарат и клиентела...Б. ред. - Анализът на Радан Кънев е публикуван на фейсбук профила му.", "date": "2018.10.15", "title": "Бавария - очаквана изненада и разочарование за крайната десница"}
{"url": "https://offnews.bg/temida/sgs-zaporira-imushtestvo-na-bivshia-kmet-na-s-galiche-za-nad-3-2-mln-689966.html", "text": "По искане на Комисията за противодействие на корупцията и за отнемане на незаконно придобитото имущество (КПКОНПИ) Софийският градски съд (СГС) е наложил обезпечителни мерки на имуществото на бившия кмет на с. Галиче Ценко Чоков, съпругата му и двамата му синове, съобщиха от антикорупционната комисията. Цената на бъдещият иск на КПКОНПИ е 3 217 984 лв. Процедурата срещу Чоков е започнала след уведомление за повдигнато обвинение за лихварство, като делото все още е висящо.Запорирани са 153 недвижими имота в землището на с. Галиче – 94 ниви с обща площ 1 570, 910 дка, 41 лозя с обща площ от 42,968 дка, 3 горски площи от общо 11,599 дка, ½ идеални части от 5 ниви с площ от 93,350 дка, трайни насаждения, както и 7 парцела в селото, от които 4 с масивни постройки в тях. Имуществото включва още един имот на територията на гр. София със застроена площ 236 кв.м. и две паркоместа на стойност 500 000 лв., както и 4 автомобила, на стойност съответно 217 000 лв. 50 000 лв., 45 000лв. и 6800лв. Наложени са запори на банковите сметки на Чоков и съпругата му.Запорирано е и вземане в размер на 350 000 лв., представляващо предоставен заем от свързани лица.", "date": "2018.10.15", "title": "СГС запорира имущество на бившия кмет на с. Галиче за над 3,2 млн.лв."}
{"url": "https://offnews.bg/temida/ochakva-se-severin-da-bade-varnat-u-nas-tazi-sedmitca-689956.html", "text": "Обвиненият за  трябва да бъде върнат в България тази седмица.Миналата седмица стана ясно, че в Министерството на правосъдието е получено официалното съгласие на немската прокуратура за предаване на . Тогава беше започната и процедурата по фактическото предаване и конвоирането му, което се очаква да стане най-рано тази седмица.На запитване на властите в Германия българското правителство е уверило, че задържаният ще бъде настанен в помещение, отговарящи на европейските стандарти - с площ 4 кв. метра и самостоятелен санитарен възел.Северин Красимиров да бъде екстрадиран от германските власти с полет от Хамбург до София, а от там ще бъде поет от българските власти, които ще го прехвърлят в Русе, съобщава Нова тв.Разследващите у нас засега нямат следи Северин да е имал и съучастник, въпреки твърденията на негови съседи, че деянието не е извършено само от него.Пред съда в Германия Северин е заявил, че под влиянието на алкохол и наркотици е \"ударил жертвата\" и я е \"хвърлил в храсталак\". Той обаче отрича, че е искал да убие Маринова и твърди, че не я е изнасилвал, става ясно от прессъобщение на съда в Целе.Пред Нова тв тази сутрин военният министър Красимир Каракачанов поиска отпадане на процедурата по съкратено съдебно следствие, при която при признаване на вина, от присъдата на подсъдимите отпада 1/3. „Още през 2016 година предложихме тази промяна и преразглеждането на т. нар. „институт за съкратеното следствие”. Както виждате опитите да се правим на прекалено либерални и прекалено хуманни в подобни престъпления и да променяме законите според някаква европейска конюнктура, какъвто е случаят от 2010 година с промяната на НПК и намаляването на присъдите на подобни хора не води до нищо добро”, аргументира се вицепремиерът. Ако задържаният за убийството на Виктория Маринова Северин Красимиров бъде осъден по тази процедура след като признае вината си, това означава, че той може да получи присъда от 30 години и след 15 -20 години да поиска помилване.Според Каракачанов тази възможност е много реална, но в същото време не може да се очаква, че осъдените за толкова тежки престъпления ще се поправят в затвора.", "date": "2018.10.15", "title": "Очаква се Северин да бъде върнат у нас тази седмица"}
{"url": "https://offnews.bg/medii/kanna-racheva-razkazva-istoriata-na-tcarskite-imoti-689961.html", "text": "Една тема повече от 10 години не излиза от юридическата, политическата и морална сфера у нас – т. нар. „царски имоти“.Защо казусът не може да се реши законово у нас и кой носи вина за това, че три кабинета не успяват да приемат закон за царската реституция, необходим ли е такъв закон или не и каква е цената за това? Отговорите търси журналистът Канна Рачева с филма „Царските имоти“ за .За последните 9 години за много от нас дворецът „Врана” се превърна в едно от шестте дела по така наречените \"царски имоти\". Сега неговата съдба е под въпрос. Казусът започва в 1947 г. В България монархията е сменена от Народна република. Новата власт влиза във владенията на старата. Наследниците на цар Борис Трети няколко години са под домашен арест във „Врана”, а след това принудени да напуснат своя дом и страната. Тук се настанява новата власт, разказва журналистката.Приет е специален закон, с който царските имоти стават държавни.42 години по-късно властта отново е сменена. Новият Конституционен съд излиза с решение, че законът за царските имоти от 1947 г. не отговаря на Конституцията. Имението „Врана”, Ситняково, Царска Бистрица, Съръ гьол и горите в Рила са върнати на царската фамилия „на основание решение на Конституционния съд”.„След тези актове, с които тези имоти са деактувани, тоест са отписани от книгите за държавна и общинска собственост, царското семейство ритуално е въвеждано във владение, издавани са нотариални актове, удостоверяващи правото на собственост”, припомня адв. Михаил Екемджиев пред bTV.Минават цели 11 години и в казуса се намества парламентът. С мотива, че реституцията на царските имоти не може да се узакони с решение на Конституционния съд, а само със закон, гласуван от Народното събрание.“Други състави на НС по една или друга причина не са предприели, не са направили такъв закон. Такъв закон няма. Аз дълбоко се съмнявам дали някога ще има такъв закон. Може би трябва да се върнем към въпроса за това, че династията Сакскобургготски има определена политическа отговорност за събитията, които са се случили по време на нейното управление. Така че всеки един закон е в края на краищата политическо решение на едно Народно събрание, на политическите партии, които са в това НС. Трябва да има някакъв вид политическа воля”, коментира зам.-министърът на правосъдието проф. Николай Проданов във за bTV Репортерите.Вместо закон, през 2009 г. депутатите налагат мораториум без срок, който забранява на Симеон Сакскобургготски да ползва имотите, но го задължава да се грижи за тях до приемането на закон.„Много пъти съм си задавал въпроса, защото от 98-ма вече всичко живо казва, че някаква си историческа несправедливост била коригирана или изправена, или както и да го наречем, след това сестра ми и аз, когато решихме да дарим парка на гражданите на София, ми тогава самият кмет Софиянски ни благодари, а трябваше да каже „Къде сте тръгнали, ми то не е ваше”, възмущава се Сакскобургготски.По казуса „Царските имоти” започват няколко съдебни дела. Държавата настоява пред Темида не само, че имотите са нейни, а че винаги са били нейни.Цялото интервю със Симеон Сакскобургготски и филма на Канна Рачева гледайте на сайта на ", "date": "2018.10.15", "title": "Канна Рачева разказва историята на царските имоти"}
{"url": "https://offnews.bg/ikonomika/obzhalvat-slivaneto-na-societe-generale-i-dsk-pred-evropejskata-tcentr-689953.html", "text": "Асоциацията за защита на потребителите изпрати жалба до Европейската централна банка (ЕЦБ) във връзка със сливането на Банка ДСК и Societe Generale Експресбанк, съобщиха от организацията.Сделката може да доведе до монопол в България, с което да бъдат засегнати интересите на потребителите - пишат от АЗП до председателя на ЕЦБ Марио Драги. Те се опасяват и че така Societe Generale Експресбанк става унгарска собственост в момент, в който ЕС задейства наказателна процедура срещу Унгария.Асоциацията прогнозира, че сливането създава банка гигант, особено при банкирането на дребно. Комбинираният пазар на двете кредитни институции при ипотечните кредити е близо 27%, а при потребителските – 38,78%. При общия размер на кредитите за домакинства делът на банката става 31%, а при жилищните ипотечни – 26.7%, пишат от АЗП.Новата банка ще бъде лидер по размер на активите – към края на юни 2018 те надхвърлят 19.1 млрд. лв., докато тези на банка №1 у нас сега - \"УниКредит Булбанк\" - 18.6 млрд. лв. Новата институция ще бъде лидер по размер на отпуснатите кредити (17.05 млрд. лв.) и привлечените депозити (16.7 млрд. лв.), пишат от асоциацията и допълват, че след сливането общите пазарни дялове на трите най-големи банки в България \"трайно ще надхвърлят посочената граница от 40% на КЗК\" и ще управляват над 48% от активите на цялата банкова система, ще са отпуснали 47.9% от кредитите, ще са привлекли 48.2% от пасивите и 48.5% от депозитите. 57.5% от жилищните кредити ще са отпуснати от 3-те най-големи банки, при потребителските кредити този дял ще е 50.7%, а при депозитите от домакинства – 50.3%. Делът от печалбата, следователно, ще достигне 60.6% от общата за банковата система.Освен това около групата ОТР с централа в Унгария ще контролира 20% от активите на българската банкова система. Страната е извън еврозоната, към която се стремим и е със свободно плаващ валутен курс. Българската банкова система ще бъде зависима от решенията на Унгарската централна банка - както откъм стабилност на банката-майка, но и по линия на дъщерно финансиране към българската банка. При наличие на инфлационни или дефлационни шокове и съответни резки действия на УЦБ, промяната в стойността на унгарската валута ще има директен ефект върху стабилността на българската ДСК.След сделката Fitch обяви, че поставя рейтинга на Експресбанк А- под наблюдение и очаква при приключването ѝ той да бъде понижен до около BB заради по-слабата възможност за подкрепа от новия собственик. Това би означавало понижение с поне пет стъпки.Жалби са изпратени още до КЗК, БНБ и Комисията на финансов надзор.", "date": "2018.10.15", "title": "Обжалват сливането на Societe Generale и ДСК пред Европейската централна банка"}
{"url": "https://offnews.bg/politika/gerb-pobedi-v-2-sela-kmet-ot-vmro-v-stoletovo-689959.html", "text": "Управляващите печелят частичните местни избори в селата Суходол, Столетово и Орлинци, които се проведоха вчера. ГЕРБ показа, че не дели населените места на големи, малки, значими и по-значими, а подхожда към всички избори еднакво отговорно. Нашите структури демонстрираха, че са готови за избори по всяко време, написа на страницата си във фейсбук Цветан Цветанов. ГЕРБ печели срещу БСП в частичните местни избори в село Орлинци, Община Средец, със 159 срещу 33 гласа. Кмет на селото става Христинка Шопова, която се бори със Светла Симеонова.В с. Суходол, община Главиница, ГЕРБ печели със 191 гласа среду ДПС - 189. В надпреварата се включиха кандидатите Абедин Нури Рушид от ГЕРБ и Недред Йосеин Алил от ДПС. В с. Столетово, община Карлово, печели ВМРО с 341 гласа, подкрепеният от ГЕРБ кандидат има 79, а БСП остава с 18. Новият кмет на селото е Мирослав Колев от ВМРО-БНД . ", "date": "2018.10.15", "title": "ГЕРБ победи в 2 села, кмет от ВМРО в Столетово"}
{"url": "https://offnews.bg/futbol/hubchev-gotvi-iznenadi-za-norvegia-689946.html", "text": "Селекционерът на България Петър Хубчев готви промени в състава за утрешното решително гостуване на Норвегия от Лигата на нациите.В събота вечер трикольорите обърнаха Кипър за 2:1 и са лидери в групата с пълен актив от 9 точки. Скандинавците са с 3 по-малко и ако спечелим утре вечер в Осло, интригата за първото място пада.С оглед по-здравите физически норвежци почти сигурно в центъра на защитата ще започне Божиков или Чорбаджийски вместо Недялков, който ще действа отляво. Възможни са рокади и в предни позиции.Хубчев е въвел казармен ред в националния отбор. По време на обяда и вечерята играчите са без телефоните си, а през останалото време са длъжни да спазват стриктен режим.", "date": "2018.10.15", "title": "Хубчев готви изненади за Норвегия"}
{"url": "https://offnews.bg/futbol/skauti-na-italianski-tim-nabliudavali-iziavite-na-kiril-despodov-689941.html", "text": "Нападателят на ЦСКА Кирил Десподов е бил наблюдаван от скаути на италианския Пескара в мача на националния отбор срещу Кипър от Лигата на нациите, пише \"Меридиан мач\".Гостите от Ботуша трябва да са останали доволни от видяното, тъй като крилото отбеляза красив гол с глава при победата с 2:1, а и беше един от най-активните на терена на националния стадион \"Васил Левски\".Интересът на Пескара към Десподов не е от вчера, като още миналата пролет за него съобщи известният журналист Джанлука ди Марцио.В момента тимът е лидер в Серия Б и ако направи мечтания пробив в Серия А, със сигурност ще посегне към Десподов през лятото. Преди няколко месеца националът подписа нов договор с ЦСКА до лятото на 2022 година като знак на лоялност към клуба.От \"Армията\" обявиха, че цената на Десподов е поне 3 милиона евро, но тя може да нарасне, ако продължи с добрите си игри за клуба и националния отбор.", "date": "2018.10.15", "title": "Скаути на италиански тим наблюдавали изявите на Кирил Десподов"}
{"url": "https://offnews.bg/kultura/hose-kareras-s-kontcert-u-nas-na-11-maj-689954.html", "text": "Великият тенор Хосе Карерас подготвя грандиозен концерт в София на 11 май 2019.Спектакълът ще бъде последното “Adios” на маестрото с българската публика. Билетите вече са в продажба.В шоуто ще вземат над 120 души, ще бъдат представени всички велики и обичани изпълнения на легендарния изпълнител, превърнали се в емблеми на няколко поколения.Диригент на бенефисния концерт на Хосе Карерас ще бъде големият испански диригент, уважаван по цял свят, Давид Хименес.Спектакълът на един от най-популярните оперни певци на нашето време ще бъде последният за него не само в България, а също така за всички балкански държави. Музикалното наследство на Жозèп Карерас и Кол (на каталонски Josep Carreras i Coll), прочут по света като Хосè Карèрас - като един от \"тримата тенори\" (заедно с Лучано Павароти и Пласидо Доминго), оставя ярка следа в света на класическата музика и не само.Билети за концерта на Хосе Карерас в София за България, Македония и Румъния, могат да се закупят от днес, 15 октомври, в мрежата на Ивентим, както и онлайн на цени от 50 лв. до 110 лв. и ВИП места - за 180 лв.", "date": "2018.10.15", "title": "Хосе Карерас с концерт у нас на 11 май"}
{"url": "https://offnews.bg/obshtestvo/spirat-targa-za-kashtata-na-iavorov-689940.html", "text": "Молба за обезпечаване и спиране на публичната продажба на къщата-музей на Пейо Яворов в центъра на София, докато не се произнесе съдът, ще бъде внесена днес. Това обяви собственикът на къщата Васил Панчев по бТВ. Спирането на продажбата е възможно, защото е уредено в закона. Трябва де се представи обезпечителна заповед по надлежния ред и по най-бързия начин ще спрем продажбата, обясни частният съдебен изпълнител Валентин Василев, обявил за продан къщата на Раковски 136. Държавата може както да участва на самата публична продан, така и да постигне споразумение със страните по делото, отбеляза Василев.„На този етап институциите са се споразумели да се търси решение, което ще направи сградата изцяло обществена собственост – дали държавна или общинска и в какви съотношения, това ще стане ясно в хода на конкретната юридическа работа”, каза зам.-кметът по култура на столицата Тодор Чобанов. „Юристите на институциите ще намерят най-добрия механизъм за решение - Националният литературен музей с партньорството на Столична община да бъде отговорният стопанин”, допълни той. Пейо Яворов и съпругата му Лора Каравелова живеят под наем в къщата от ноември 1912 г. до 30 ноември 1913 г. Това е домът, в който Лора слага край на живота си, а Яворов се прострелва и ослепява.От 1963 г. къщата функционира като музей. Имотът е реституиран, ипотекиран е няколко пъти от предишните собственици - финансистът Емил Хърсев и бизнесменът Володя Лозанов, Васил Панчев, който купи имота през 2016 г. Министерството на културата води преговори за замяна на имота, за да стане къщата държавна собственост, но заради ипотеките замяната не можа да бъде осъществена. ", "date": "2018.10.15", "title": "Спират търга за къщата на Яворов"}
{"url": "https://offnews.bg/politika/prezidentat-prizova-borisov-i-deputati-da-zapaziat-radiomalchanie-za-689958.html", "text": "Призовавам и премиера, и министрите и народните представители да запазят радиомълчание, докато тече работата на междуведомствената комисия. Нека покажем, че сме цивилизована държава и прозрачност, обективност и равнопоставеност не са празни приказки.Това заяви пред журналисти президентът Румен Радев, който присъства на церемония в София по повод деня на авиацията.Радев обясни, че в авиацията \"има един много хубав термин - радиомълчание\".Нека покажем, че сме цивилизована държава и прозрачност, обективност и равнопоставеност не са празни приказки, каза Радев. „Искам да пожелая на всички хора със сини пагони много здраве, сили, енергия и вяра. Вяра за едно по-добро бъдеще на Българските военновъздушни сили, което те заслужават. Бъдеще, в което нашите прекрасни летци и авиационни специалисти ще могат да разгърнат своите способности, защото Българските ВВС не са само стожер на националната сигурност, те са извор и школа по родолюбие, патриотизъм, чест и достойнство. Благодарност и за всички наши ветерани и за семействата на военнослужещите и цивилните служители\", допълни той, цитиран от \"Фокус\". ", "date": "2018.10.15", "title": "Президентът призова Борисов и депутати да запазят 'радиомълчание' за новите изтребители"}
{"url": "https://offnews.bg/112/zapaleni-starnishta-zadimiha-bul-evropa-v-sofia-689980.html", "text": "В 12.30 часа днес е подаден сигнал за пожар, възникнал в близост до бул. „Европа“ след разклона за Банкя.Горят стърнища, огънят е обхванал голяма площ, съобщиха от МВР.На място са екипи на пожарната, които гасят пламъците. Няма опасност за намиращите се в близост постройки.От пожара има задимяване на пътя. Взети са превантивни мерки и в района са позиционирани пътни полицаи, които подпомагат трафика.", "date": "2018.10.15", "title": "Запалени стърнища задимиха бул. Европа в София"}
{"url": "https://offnews.bg/obshtestvo/shte-prinudiat-li-naj-bogatite-raboteshti-balgari-da-plashtat-poveche-689938.html", "text": "Ще бъдат ли увеличени пенсиите догодина? Какъв да е размерът на минималната заплата? Волята си днес ще покаже Надзорният съвет на Националният осигурителен институт, който ще разгледа проектобюджета на институцията за 2019 година.Заложената индексация на пенсиите е с 5,7% от 1 юли 2019 г. Минималният ѝ размер трябва да стане 219 лв. при 207 лв. сега. Социалната пенсия да се вдигне от 125 на 132 лв., предвижда проектобюджетът. Таванът на пенсиите остава. Той се повишава от 910 на 1200 лева и ще важи за всички - и за пенсионерите в заварено положение, и за новоотпуснатите пенсии.Планира се минималната заплата да се увеличи на 560 лв. Върху тази сума ще трябва да се осигуряват и самонаетите. Така най-много ще се увеличат разходите на земеделските стопани, които досега плащаха вноски върху 350 лв.Ябълката на раздора\"Ябълката на раздора\" в проектобюджета се оказа планираното вдигане на максималния осигурителен доход от 2600 на 3000 лв.Бизнесът настръхна заради готвената промяна и изрази публично притесненията си в позиции до премиера Борисов и ангажираните със социалната политика и изготвянето на държавния бюджет вицепремиер и министри, както и депутати.Промяната ще удари най-вече ИТ бизнеса, където заплатите са и сред най-високите. Ето какво се казва в позицията на водещите организации в ИТ бизнеса от 9 октомври:", "date": "2018.10.15", "title": "Ще принудят ли най-богатите работещи българи да плащат повече осигуровки? Надзорът на НОИ решава днес"}
{"url": "https://offnews.bg/kultura/festival-na-komediata-tazi-vecher-v-ndk-689862.html", "text": "На 15 октомври в зала 1 от 20:00 часа можете да се посмеете с най-големия до момента Фестивал на комедията в България с  и Комеди БГ.Любимите на хиляди фенове стендъп комиците Иван Кирков, Васил Ножаров, Ники Банков, Петя Кюпова, Николаос Цитиридис, Александър Деянски и Христо Радоев и Филип за трети път излизат на голямата сцена.Билети можете да купите преди шоуто или в мрежата на Eventim. Началото е в 20 часа", "date": "2018.10.15", "title": "Фестивал на комедията - тази вечер в НДК"}
{"url": "https://offnews.bg/knigi/anna-zarkova-s-nova-kniga-za-beznakazanostta-na-prestapnitcite-u-nas-689939.html", "text": "Най-новата книга на Анна Заркова „Българската мафия, както я видях“ е естествено продължение на книгите й „Изгаряне“ и „Големите убийства“.Творбата представлява ретроспекция на случващото се в правораздавателната система на страната през последните 30 години до наши дни. Тази ретроспекция се основава на събирания в продължение на десетилетия материал от журналистката, на нейни предишни книги, публикации, както и на други публични източници по големите криминални случаи в страната.В книгата говорят прокурори, съдии, народни представители, „сиви кардинали“, обикновени хора и... престъпници.Изводите остават за читателя, но ако трябва да се обобщи с една дума натрупания публицистичен матирал в книгата, то тази дума би била „безнаказаност“. Безнаказаност за извършени престъпления, независимо дали са класически криминални престъпления, каквото е покушението и срещу самата Заркова, или престъпления на „белите якички“, ощетили и ощетяващи милиони българи през годините.Съвременните българи са свидетели на описваното в „Българската мафия, каквато я видях“. Историята обаче бързо се забравя от всички нас, новите криминални случаи се трупат и захлупват предишните. Достойнството на тази книга е, че припомня всичко случило се и неусетно свързва хора и събития помежду им. Спойката, която през десетилетията, се е случила между криминалния свят и този на белите якички, Анна Заркова нарича „мафия“. Мафията, така, както тя е видяла през погледа на журналиста.Книгата „Българската мафия, както я видях“ е отпечатана от издателска къща \"Авлига\". Предговорът е на друг известен журналист - Никола Кицевски. Творбата на Анна Заркова може да бъде поръчана онлайн след 17 октомври, а по книжарниците ще може да се намери от идния понеделник.", "date": "2018.10.15", "title": "Анна Заркова с нова книга за безнаказаността на престъпниците у нас"}
{"url": "https://offnews.bg/tenis/dzhokovich-sigurno-sam-bil-kitaetc-v-predishnia-si-zhivot-689942.html", "text": "Сръбската суперзвезда в мъжкия тенис Новак Джокович не скри радостта си след рекордния си четвърти трофей на \"Мастърс\" турнира в Шанхай.На Джокера определено му върви в азиатската страна, тъй като е спечелил всичките 11 финала, на които е играл. Сърбинът има шеговито обяснение за успешната си серия.\"Може би съм бил китаец в предишния си живот. Не бих се изненадал наистина да е било така с оглед на това как се чувствам тука и колко добре се разбирам с хората, както и колко лесно общувам с тях.Всичко в Китай винаги е било много положително за мен. Играл съм наистина доста тук. Има нещо специално в това място, което ме кара да се чувствам като у дома си.Мисля, че сервисът ми бе много добър през цялата седмица. Настилката е много бърза и ако сервисът ти влиза добре, тогава шансовете ти се увеличават.Това e една от най-добрите седмици в кариерата ми що се касае до сервирането. Имам висок процент вкаран първи сервис и това ми бе в голяма помощ за спечелването на турнира\", каза Джокович.Иначе директорът на турнира във Виена Хервиг Щрака разкри, че организаторите на надпреварата в австрийската столица водят интензивни преговори с Ноле за участие.Турнирът ще се проведе между 22 и 28 октомври, а най-добрият ни тенисист Григор Димитров вече е потвърдил присъствието си. Той никога не е участвал там и съответно може единствено да надгради над актива си в световната ранглиста.", "date": "2018.10.15", "title": "Джокович: Сигурно съм бил китаец в предишния си живот"}
{"url": "https://offnews.bg/politika/koalitciata-otnovo-ne-se-sabra-za-da-chue-iskaniata-na-siderov-za-mvr-689947.html", "text": "Заседанието на коалиционния съвет, което беше планирано за днес, отново пропадна. Причината е същата, като тази, която  - част от лидерите на парламентарните групи в коалицията не са в столицата, съобщиха за OFFNews от Министерския съвет. По-рано днес вицепремиерът Красимир Каракачанов обяви, че заседанието е отложено заради ангажименти на Цветан Цветанов и Валери Симеонов в страната.За събирането на съвета настоява лидерът на \"Атака\" Волен Сидеров, който поиска да постави темата за реформа в МВР за назначаване на нов главен секретар. Въпреки че не е искал оставката на новия вътрешен министър Младен Маринов, Сидеров обяви, че има кандидатура и за министър, и за главсек на МВР.\"Темата беше по-скоро не толкова оставката на вътрешния министър. Не знам дали въобще е станало дума за него, колкото отношението в коалицията и как тя ще продължи\",  след среща на парламентарната група на Обединени патриоти с премиера Бойко Борисов. Интересът на Сидеров към МВР нарасна, след като съпругата му Деница се оказа в центъра на пътен инцидент, при който беше замесен и гражданин на Судан. Сидеров публично поиска обяснение от ДАНС, МВР и службите за това как гарантират сигурността на семейството му. Стигна се дори до там, че началникът на НСО Данчо Дяков дойде на крака в парламента при Сидеров, за да го попита дали иска да му бъде назначен охрана, което е в пълен разрез със Закона за НСО, където е предвидено подобни решения да се взимат от специализирана комисия. на правителството миналата сряда става ясно, че силовият вицепремиер Красимир Каракачанов одобрява работата на МВР и на новия вътрешен министър. \"Много добър избор за министър и много добро представяне на министъра. Както се казва първата седмица му се стовари отвратително нещо, което беше абсолютно политически използвано срещу правителството. Искам да го поздравя и мисля, че и той, и прокуратурата перфектно си свършиха работата\", е заявил той по повод работата на МВР по убийството в Русе.Одобрение за работата на МВР изрази и лидерът на Националния фронт за спасение на България Валери Симеонов.", "date": "2018.10.15", "title": "Коалицията отново не се събра, за да чуе исканията на Сидеров за МВР"}
{"url": "https://offnews.bg/sviat/istoricheski-proval-v-bavaria-saiuznikat-na-merkel-hss-gubi-absoliutn-689933.html", "text": "Срив на доверието към основния партньор на германския канцлер Ангела Меркел в управляващата коалиция регистрираха регионалните избори в Бавария.Християнсоциалният съюз (ХСС) изгуби абсолютното си мнозинство за първи път от пет десетилетия насам. ХСС управлява Бавария без прекъсване от 1958 година, най-често с абсолютно мнозинство.Загубата е историческа - вотът може да обърне съдбата на цяла Германия, а коментарите в западните медии са, че избирателите са наказали политиката на Меркел.Гласоподавателите в южната германска провинция му дадоха само 37.2%, по първоначални данни, цитирани от Дойче веле. През 2013 г. те имаха с 11% повече. Зелените печелят втория най-голям процент - 17.5. \"Свободни избиратели\" вземат 11.6 на сто. Крайнодясната \"Алтернатива за Германия\" има 10.2%. Популярността на Социалдемократическата партия продължава да намалява - вчера тя е събрала само 9.7% от вота на избирателите. \"Това е горчив ден за Християнсоциалния съюз\", коментира резултатите неговият генерален секретар Маркус Блюме.Според първоначалните изчисления ХСС ще има между 74 и 83 места в регионалния парламент от 192 до 200 общо.", "date": "2018.10.15", "title": "Исторически провал в Бавария: Съюзникът на Меркел ХСС губи абсолютно мнозинство за първи път от десетилетия"}
{"url": "https://offnews.bg/obshtestvo/prep-evtimij-novi-pochinal-na-sveshtenia-ostrov-sled-5-mesetca-v-pesh-689927.html", "text": "Църквата почита днес Преп. Евтимий Нови. Светското му име било Никита, той е роден през 824 година в селището Опсо, близо до град Анкира в Галатия. Родителите му, Епифаний и Анна, били богати, но много благочестиви. Никита  още от най-ранните си години бил кротък, честен, послушен и покорен на родителите си. Той странял от обичайните игри и обичал често да посещава църковното богослужение. Когато бил на седем години, баща му починал. На грижите на майка му освен него останали още две дъщери - Мария и Епифания.Скоро Никита, който бил твърде разумен за възрастта си, станал ревностен помощник на майка си във всички нейни грижи за дома и семейството. Престарялата жена желаела да облекчи задълженията си по дома и побързала да му избере достойна невеста. Скоро тя намерила разумна и скромна девица, на име Ефросиния, дъщеря на богати и славни родители, и Никита се съчетал в брак с нея. Скоро Бог благословил брачния им съюз с раждането на дъщеря, наречена в светото кръщение Анастасия. След това Никита, който сметнал раждането на детето за достатъчно утешение за майка си и съпругата си, решил да остави семейството си и да се посвети изцяло на служението на Бога по монашеския път. Като оправдание за решението му послужило и това, че омъжената му сестра Мария живеела в бащиния им дом и можела да остане в помощ на майка им.14 септември, празника на Въздвижение, бил последният ден, който Никита прекарал с роднините си. На другия ден, в деня на паметта на съименника му свети мъченик Никита, той оставил завинаги своето семейство, като казал, че отива да нагледа коня си, който бил на паша в долината. И дълго време осиротялото семейство не знаело истинската причина, поради която Никита оставил бащиния дом.А преподобният обиколил много места, посетил много подвижници и накрая достигнал непристъпните възвишения на Олимп, където по това време се прославил с подвизите си преподобният Иоаникий Велики.След време смиреният Никита си тръгнал от свети Иоаникий. Той разбрал, че ако остане край него, сред монасите му, не ще избегне славата, която така ненавиждал още в детските си години и спасявайки се от която избягал от родния си град. Младият монах останал при Йоан доста дълго време и се научил от него на пустинно безмълвие и подвижничеството, а после по заповед на учителя си отишъл в киновията Писадинон, за да се научи от старците на подвизите на киновийното монашество. Игуменът на обителта Николай, който управлявал киновията с голямо благоразумие, приел новия ученик и го назначил отначало на най-ниските степени на послушанието. Евтимий не възроптал, макар това да било съпроводено с много трудове. Той ги сметнал за истинско лечение за своето младо тяло.Като се укрепил в добродетелите на общежителния живот, той решил да иде в пустинята, за да постигне в безмълвие още по-голяма близост до Бога. Пътят на строгото безмълвие още не бил преминат. По това време славата на Атонските подвижници се ширела далеч и преподобният решил да се отправи при тях. Той открил намерението си на един от великите подвижници на Олимп - стареца Теодор. Светият старец благословил ревностния монах по новия път, и тъй като старецът Йоан, от когото Евтимий приел първото си пострижение, вече не бил между живите, го облякъл във велик ангелски образ. След осем дни той вече бил готов за път, за да остави Олимп след петнадесетгодишно пребиваване на него. Спътник му станал монахът Теостирикт, който също като него жадувал за високите подвизи на монашеството.Пътят от Олимп до Атон минавал през Никомидия. Когато пристигнал там, преподобният бил утешен от радостното известие, че всичките домашни, които оставил в бащиния дом, са живи. Желаейки да облекчи скръбта от разлъката с тях, той им пратил един свят кръст и наредил на пратеника да им предаде, че няма вече Никита, а има монах Евтимий, който ги съветва да последват примера му. Когато получили това известие, роднините му отначало плакали, но тъй като любовта им към него била голяма, и те, укрепени от помощ свише, впоследствие се решили да последват неговия пример. Всички, освен дъщерята на преподобния, която по това време се омъжила, станали монахини.Когато пристигнал в Атон, той ревностно се заел да изпълнява устава на тамошния манастирски живот. Но на Атон той останал за кратко, защото не намерил желаното безмълвие. Много нови подвижници заселили бившата пустиня. Тогава свети Евтимий си избрал ново убежище - един необитаем остров, наречен Нових, където се оттеглил заедно с други двама единомислени монаси - Симеон и Йоан Колов.След време Евтимий отишъл във Врастама. Тук му било съдено отново да се срещне с предишния си сподвижник - преподобния Йосиф. Събрали се и много други братя в Господа, които пожелали да се заселят близо до Евтимий. Той построил за тях килии, а сам се поселил уединено в една яма. Преподобният понякога оставял ямата и посещавал братята, а понякога, ревнувайки за безмълвието, изкачвал върховете на Атон и там, в молитви беседвайки с Бога, така очистил ума и сърцето си, че се сподобил с Божествени видения и откровения.Веднъж изпълнявайки Божествената заповед, преподобният оставил Атонските върхове и като взел със себе си двама монаси - Игнатий и Ефрем, отишъл в Солун. Този път градът го посрещнал като \"ангел, слязъл от небесата\". Той разпитал за мястото, наречено Перистера, взел водачи и заедно с тях се отправил към планината, където наистина намерил една кошара. Откритите му свише признаци сочели, че именно тук трябва да се търсят руините на предишния храм, но никой от местните жители не знаел нищо за него. Тук отдавна вече имало кошара и местните християни нямали никакво понятие, че оскърбяват светинята. Той започнал да копае и скоро намерил основите на храма. Тогава местните жители, поразени от необикновения дар на прозорливост на стареца, охотно поели разходите по възстановяването на забравения храм. Така бил издигнат храмът на свети aпостол Андрей с два допълнителни олтара: отдясно - в чест на свети Йоан Предтеча, и отляво - на свети Евтимий Велики.Накрая, през 863 година, храмът бил завършен. По желание на местното население при него бил създаден манастир, който впоследствие се прославил с множеството си монаси.Заради благочестивия си живот свети Евтимий се сдобил с дара на прозорливостта и чудотворството. Много монаси приели пострижение от преподобния. И много миряни увлякъл с подвизите и чудесата си по пътя на монашеството. Много нови манастири възникнали благодарение на неговите старания и грижи на Олимп, Атон и в Солун.Накрая, четиридесет и две години след като оставил бащиния си дом, свети Евтимий се утешил, като приел в монашество и своите роднини, към което ги призовавал още в Никомидия. Той взел при себе си в манастира своите роднини, а за жените построил нов манастир на място, което закупил за целта. За игумения на манастира била поставена сестрата на преподобния, наречена в светата схима Евфимия. Като оставил двата манастира на грижите на Солунския митрополит Методий и дал наставления, преподобният отново се заселил заради безмълвието в предишната си кула близо до Солун. А Господ го сподобил да намери вечен покой близо до онези висини на Атон, където той извършил най-много подвизи.Предузнал деня на кончината си, преподобният свикал за обща трапеза братята от най-близките Атонски манастири, отпразнувал с тях този ден и се простил с тях. На сутринта, без да каже нищо на никого, взел само един монах на име Георгий и се отправил на едно уединено място - така наречения Свещен остров. Там той се подвизавал около 5 месеца в една пещера и накрая починал на 15 октомври 889 година. ", "date": "2018.10.15", "title": "Преп. Евтимий Нови починал на Свещения остров след 5 месеца в пещера"}
{"url": "https://offnews.bg/futbol/zhivata-pamet-na-tcska-praznuva-90-godishen-iubilej-689943.html", "text": "Живата памет на ЦСКА Александър Манов ще навърши утре 90 години. Той подготвя подобаващо отбелязване на юбилея. Директорът на музея на армейците ще събере приятели във Военния клуб, пише “Тема спорт”.Събитието ще стартира в 17:30 часа, като първо ще има официална част, а след това и време за почерпка. Поздравителни адреси към Манов са изпратили редица фигури, сред които спортният министър Красен Кралев и този на отбраната Красимир Каракачанов. На юбилея ще присъстват много хора от ЦСКА и големи фигури от историята на армейците.Сашо Манов е пряк свидетел на цялата история на клуба, като присъства на учредителното заседание на ЦСКА на 5 май 1948 г. 70 години по-късно Манов ще отпразнува 90-ия си юбилей в същата сграда, където е поставено началото на славния път на армейците.В продължение на повече от 3 десетилетия Манов отразява събитията около червените за вестник “Народна армия” не само във футбола, но и във всички видове спорт, които развиват. Впоследствие става пресаташе на клуба и директор на музея на “Армията”.Автор е на редица книги, посветени на историята на ЦСКА, сред които най-известните са трите издания на “Това е ЦСКА” в съавторство с Димитър Пенев. И до днес Манов редовно е в Борисовата градина в работни дни и развежда любопитните да се запознаят или да си припомнят историята на клуба.", "date": "2018.10.15", "title": "Живата памет на ЦСКА празнува 90-годишен юбилей"}
{"url": "https://offnews.bg/obshtestvo/niama-da-ima-voda-v-chasti-ot-4-sofijski-rajona-689926.html", "text": "\"Софийска вода\" временно ще прекъсне водоподаването в части от столицата днес, съобщиха от дружеството. Ремонт на уличен водопровод на ул. „Цанко Церковски“ в кв. „Михайлово“ в Банкя, налага спиране на водоподаването от 09:00 до 21:00 часа по ул. „Александър Стамболийски“ от ул. „Христо Смирненски“ до ул. „Никола Й. Вапцаров“, ул. „Георги Бенковски“, ул. „Захарий Стоянов“ , ул. „Персенк“ и ул. „Майор Коста Паница“ от ул. „Княз Борис I“ до ул. „Персенк“ , ул. „Родина“ и ул. „Христо Ясенов“.Изграждане на сградно водопроводно отклонение на ул. „Майстор Миленко Радомирец“ в „Манастирски ливади“ налага спиране на водоподаването от 10:00 до 18:00 часа по ул. „Майстор Миленко Радомирец“ от ул. „Родопски извор“ до бул. „Братя Бъкстон“.Подмяна на сградно водопроводно отклонение на ул. „Отец Паисий“ в Казичене  налага спиране на водоподаването от 09:00 до 16:00 часа на ул. „Троянов път“, ул. „Освобождение“, ул. „Отец Паисий“, ул. „Христо Попбожилов“.Монтаж на пожарен хидрант на ул. „Теменуга“ в „Симеоново“ налага спиране на водоподаването от 10:00 до 17:00 часа по ул. „Поглед“ от ул. „Здравец“ до ул. „Теменуга“ и ул. „Теменуга“. ", "date": "2018.10.15", "title": "Няма да има вода в части от 4 софийски района"}
{"url": "https://offnews.bg/obshtestvo/slanchevo-vreme-s-do-24-dnes-689932.html", "text": "Днес ще преобладава слънчево време. Преди обяд на места в низините с намалена видимост. Временни увеличения на облачността ще има над южните райони, но само на изолирани места ще превали слаб дъжд. Ще духа слаб, в Източна България до умерен североизточен вятър.Преобладаващите максимални температури ще бъдат между 19° и 24°, показва прогнозата на Националния институт по метеорология и хидрология.Над планините ще преобладава слънчево време. По-значителни увеличения на облачността ще има над Рило-Родопската област, но само на отделни места там ще превали слаб дъжд. Ще духа предимно умерен вятър от изток-североизток. Максимална температура на височина 1200 метра около 15°, на 2000 метра – около 8°.Над Черноморието ще преобладава слънчево време с по-значителни увеличения на облачността над южното крайбрежие, но само на изолирани места ще превали слаб дъжд. Ще духа до умерен североизточен вятър. Максимални температури на въздуха: 19°-21°. Температурата на морската вода е 19°-20°. Вълнението на морето ще бъде 3-4 бала.", "date": "2018.10.15", "title": "Слънчево време с до 24° днес"}
{"url": "https://offnews.bg/sviat/makedonskiat-parlament-vzema-kliuchovo-reshenie-za-imeto-na-stranata-689935.html", "text": "Македонският парламент днес ще вземе ключово решение за името на страната - той трябва да гласува конституционните поправки, които позволяват промяната му в Република Северна Македония. Тя бе договорена с Гърция на 12 юни.Необходимо е 81 депутати от 120-те да гласуват ЗА промените в договора между Македония и Гърция от 12 юни, за да бъде одобрен той.По въпроса се произнесоха и гражданите на страната чрез референдум. 91.46% от гласувалите в допитването с въпрос \"Подкрепяте ли членството в НАТО и ЕС чрез приемане на договора с Гърция?\" отговориха с \"Да\". Избирателната активност обаче беше ниска и това не позволи референдумът да бъде признат за валиден. Отговор дадоха само 666 743 души или 36,91% от избирателите.", "date": "2018.10.15", "title": "Македонският парламент взема ключово решение за името на страната"}
{"url": "https://offnews.bg/futbol/50-000-leva-na-mesetc-veche-ne-stigat-na-obertan-689944.html", "text": "Звездата на Левски Габриел Обертан ще поиска по-висока заплата, за да остане на “Герена”,твърди \"Меридиан Мач\".Французинът към днешна дата прибира по 25 000 евро на месец, но е намекнал, че едно от условията му да преподпише е заплатата му да бъде вдигната. През тази седмица в България пристига мениджърът на Обертан, за да води преговори за новия договор на французина със собственика Спас Русев.Бизнесменът наскоро обяви, че Обертан ще подпише нов контракт за 2 години, но това няма да стане толкова лесно. Отделно от финансовите претенции, Обертан искал Левски да играе в Шампионската лига, а това може да стане единствено ако “сините” спечелят първенството в Първа лига.Не е изключено французинът да забави отговора си за нов договор, за да види първо накъде отива сезонът на Левски.", "date": "2018.10.15", "title": "50 000 лева на месец вече не стигат на Обертан"}
{"url": "https://offnews.bg/obshtestvo/bdzh-natapka-387-patnitci-vav-vlak-sas-195-mesta-689945.html", "text": "БДЖ успя да натъпче 387 пътници във влак със 195 места. Това се разбра от публикация в една от специализираните фейсбук групи на жп професионалистите.Става дума за неделният влак 2642, който пътува от Горна Оряховица за София.На част от пътниците са били издадени билети със запазени места за несъществуващ вагон.Ето цялата публикация:", "date": "2018.10.15", "title": "БДЖ натъпка 387 пътници във влак със 195 места"}
{"url": "https://offnews.bg/sviat/salvini-zloradstva-sled-izborite-v-bavaria-arividerchi-merkel-689936.html", "text": "Резултатът от гласуването в германската провинция Бавария означава, че избирателите отхвърлят \"старата система\" в Европа, каза италианският вътрешен министър популист Матео Салвини, цитиран от ДПА.Според него това е \"историческо поражение за християндемократите и социалистите, а приятелите от \"Алтернатива за Германия\" за първи път влизат в провинциалния парламент\".Управляващият в Бавария Християнсоциален съюз, който е партньор на християндемократите на Меркел на федерално ниво, загуби абсолютното си мнозинство в провинциалния парламент, след като получи 37,2 процента от гласовете на вчерашните избори - с над 10 пункта по-малко, отколкото на предишното провинциално гласуване през 2013 г.", "date": "2018.10.15", "title": "Салвини злорадства след изборите в Бавария: Аривидерчи, Меркел!"}
{"url": "https://offnews.bg/analizi-i-komentari/bdzh-patnicheski-prevozi-edin-subsidiran-falit-689934.html", "text": "В един нормален свят предприятия като „БДЖ-Пътнически превози” трудно могат да съществуват. В България, обаче, те не просто съществуват, но и не спират да гълтат огромен обществен ресурс.Защо и как сме допуснали да се стигне дотам е въпрос, чийто отговор може да се разгледа в общия контекст на управлението на държавните компании през прехода, но само анализът може да ни даде отговор как и дали изобщо да продължим с финансирането им и в бъдеще.Единственият доставчик на железопътна транспортна услуга за пътници в страната – „БДЖ -Пътнически превози” ЕООД (БДЖ-ПП) – е предприятие със 100% държавно участие, част от \"Холдинг БДЖ\", което също така е включено и в сектор „Държавно управление”. Това на практика означава, че то не е пазарен производител, а се третира като доставчик на непазарна продукция и изпълнява обществени функции. Държавата, под формата на ежегодни значителни субсидии и капиталови трансфери, осигурява текущото функциониране на предприятието, като срещу договора за извършване на обществена услуга то се задължава да превозва безплатно или на намалени цени групи граждани, които при нормални пазарни обстоятелства вероятно не биха имали достъп до тази услуга, а също така и да поддържа определени неефективни линии с чисто социални цели.Както е видно на графиката по-долу, субсидиите от държавния бюджет за текущата дейност на БДЖ-ПП през последните 7 години варират в малък диапазон – между 160 и 175 млн. лв. БДЖ-ПП също така получава и компенсация за предоставянето на транспортни услуги безплатно или по намалени цени в размер на около 11 млн. лв. за 2017 г., които всъщност покриват разликата на намалените билети и карти за определени потребители (студенти и ученици, пенсионери, многодетни майки и др.). Освен субсидията и компенсациите, БДЖ-ПП получава и капиталови трансфери от страна на държавата, чрез които то осигурява своите инвестиции и капиталови разходи, както и покрива загубите и дълговете си, с цел да не се декапитализира. Същевременно, въпреки съществения размер на финансовото подпомагане от страна на държавата, достигащо до 220 млн. лв. за 2017 г., превозените пътници от дружеството спадат с всяка изминала година. Това на практика означава намаляваща ефективност от работата на дружеството.Причините за резултатите от работата на дружеството могат да се обобщят в няколко категории:(1) Ниско качество на услугата на ЖП доставчика: Независимо че железопътният превоз се счита за един от най-евтините видове транспорт в страната, а значителните компенсации водят до относително ниски цени на билетите за няколко големи категории пътници, потреблението на услугата намалява (фиг. 2). Подвижният състав е стар, налице са значителен брой повреди и закъснения, а дейностите и процесите, свързани с изпълнението и ресурсното осигуряване на ремонтните дейности, не са достатъчно ефективни за осигуряване на качествени превозни услуги.(2) Управление: проблемите при управлението на държавните предприятия поставят под все по-сериозен натиск България както от страна на ЕК, която редовно прави препоръки в тази област, така и по отношение на ангажиментите, които правителството неотдавна пое за допускане в чакалнята на еврозоната. Множеството управленски провали на дружеството (както и на целия холдинг) и де факто замразеният план за преструктуриране водят до периодично спасяване на дружеството от държавата (най-често чрез държавни гаранции по нови заеми или задействане на тези гаранции). За момента липсват сериозни нагласи да се предприемат действия извън хаотичното решаване на нововъзникнали проблеми както от страна на дружеството, така и от страна на неговия принципал, министерството на транспорта.(3) Откъснатост на дружеството от демографските тенденции – нормално е при бързо намаляващо население, пазарът на услугите на БДЖ-ПП също да се свива; това обаче по никакъв начин не води до адекватна реакция от страна на компанията в посока закриване на ниско използвани линии или курсове в слабо натоварени часови пояси.Решенията на проблема \"БДЖ\" не са еднозначни, нито леки. Възможностите на държавата в ситуация на все по-затруднено функциониране на дружеството са най-общо няколко:1) Да продължи както досега – да субсидира БДЖ-ПП, като отделя същите или повече средства, за да покрива загубите от дейността му и дълговете му;2) Да се освободи от дружеството чрез приватизация или закриване. В случая трябва да се вземат предвид разходите и ползите, които подобно действие би донесло със себе си. При крайната мярка – несъстоятелност и закриване - социалната услуга „транспорт”, предоставяне от БДЖ-ПП, вероятно ще се прехвърли върху друг вид транспорт (например автобусен), което има своята цена, например необходимост от нови инвестиции, подобряване на качеството на пътната инфраструктура, по-честа и по-добра поддръжка на пътищата и прочее;3) Най-накрая - да намери работещ вариант на управленска реформа в БДЖ-ПП – това решение вероятно е едно от най-трудните за реализиране, тъй като опити за него се наблюдават отдавна. Дейностите по планиране, анализ, изпълнение и контрол следва да се засилят до степен БДЖ-ПП да функционира съобразно принципите, според които функционира и едно частно предприятие. Държавата следва да преразгледа модела на субсидии, компенсации и трансфери, както и обхватът на обществените услуги, като е добре да се избягва двойно финансиране за една и съща услуга. Субсидиите, ако въобще останат, трябва да са допълващ, а не водещ източник на финансиране. Необходим е сериозен анализ на железопътната мрежа, нейната употреба и закриване на линии и курсове с крайно ниска използваемост.Възнагражденията в дружеството следва пряко да се обвържат с финансовите му резултати и ефективността от неговата дейност, като може да се мисли и за варианта на временно наемане на външен, опитен управител на дружеството със съответния договор за управление. Липсата на адекватни резултати в подобряване на състоянието на дружеството следва да водят след себе си реална и пряка отговорност от страна на управителя. Едва тогава може би ще видим и подобрено качество на услугите. Ако това не се случи,„ по-добре ужасен край, отколкото ужас без край.”-------------[1] Съгласно Европейската система от регионални и национални сметки 2010 всички търговски дружества, които не могат самостоятелно да се издържат (да покриват разходите си с приходи от собствена дейност), не се считат за пазарни производители и стават интегрална част от публичния сектор.[2] Съгласно закона за железопътния транспорт държавата възлага на БДЖ-ПП да изпълнява обществена услуга за железопътен превоз на граждани, тарифни задължения и задължения за експлоатация.Б. ред. - Статията на Петя Георгиева е публикувана на ", "date": "2018.10.15", "title": "БДЖ-Пътнически превози - един субсидиран фалит"}
{"url": "https://offnews.bg/obshtestvo/gripat-idva-prez-noemvri-niamame-imunitet-kam-shtama-singapur-689950.html", "text": "Грипни щамове Мичиган и Сингапур ще ни атакуват от ноември. Към втория, който е най-нов, хората нямат изграден имунитет, обясни държавният здравен инспектор д-р Ангел Кунчев по бТВ. Според д-р Кунчев те протичат класически - отпадналост, главоболие и висока температура. По думите му е рано да се каже кой точно щам ще преобладава у нас. Първите щамове се очаква да бъдат изолирани още в края на този месец или началото на ноември, обяви експертът. Ще ни атакува още и щамът \"Пукет\", но към него има изграден имунитет у повече българи. Сега е времето да се постави противогрипна ваксина, категоричен бе д-р Кунчев, който призна, че и той все още не се е ваксинирал. ", "date": "2018.10.15", "title": "Грипът идва през ноември, нямаме имунитет към щама Сингапур"}
{"url": "https://offnews.bg/112/galabovo-e-pod-obsada-sled-romski-bunt-raneni-sa-politcai-689937.html", "text": "Гълъбово е обградено от жандармерия, предаде БГНЕС.Причината е инцидент от снощи в ромската махала.Ромите са се забавлявали шумно, музикална уредба е дънила до късно силна музика. На място е пристигнал патрул. Полицаи са се опитали да конфискуват музикална уредба, но ромите са ги нападнали.Те са потрошили патрулния им автомобил. Има ранени полицаи.Голяма група роми се е насочила към районното управление и са го обградили. Те са били въоръжени с брадви и мотики.Инцидентът е продължил с часове. Извикана е жандармерия от Пловдив да тушира напрежението. В момента са завардени всички входове и изходи на града. 5 души са в ареста. Изяснява са съпричастността на други лица към снощния инцидент.", "date": "2018.10.15", "title": "Гълъбово е под обсада след ромски бунт. Ранени са полицаи"}
{"url": "https://offnews.bg/obshtestvo/iskate-da-stanete-chast-ot-ekipa-es-garantira-che-niama-da-badete-di-688712.html", "text": "Знаете ли, че като европейски гражданин можете да живеете и работите във всяка една страна в ЕС? Правилата в съюза гарантират, че няма да бъдете дискриминирани, когато търсите работа. Всичко, от което имате нужда, за да стане която и да е държава от ЕС ваш дом, е здравна застраховка и доказателство, че можете да се издържате финансово.Научете повече за възможностите, които дава Общността, на .", "date": "2018.10.15", "title": "Искате да станете част от екипа? ЕС гарантира, че няма да бъдете дискриминирани, когато търсите работа #EUandME"}
{"url": "https://offnews.bg/tenis/grigor-dimitrov-otcelia-zasega-v-top-10-689949.html", "text": "Най-добрият ни тенисист Григор Димитров остава на девето място в световната ранглиста и през тази седмица, но това почти сигурно ще се промени в следващите седмици.Българинът не участва в Шанхай заради контузия и така пропусна шанс да натрупа нови точки. През следващата седмица Димитров ще загуби още 150 точки, тъй като през 2017-а по това време игра финал в Стокхолм, а сега няма да участва в турнира.До края на сезона българинът със сигурност ще изпадне от топ 10 като под опасност е дори и позицията му в топ 20, тъй като няма да се класира за Финалите на АТР в Лондон. Миналата година там той спечели титлата и максималният брой 1500 точки, които са почти половината му точки в актива.До края на годината пред българина има два турнира - АТР 500 във Виена и Мастърс 1000 в Париж. Това са и шансовете му да увеличи актива си и все пак да си осигури оставане в топ 20.Иначе в топ 10 тази седмица единствената промяна е изкачването на Новак Джокович до второ място в света за сметка на Роджър Федерер. Сърбинът вече има актив от 7445 точки и е само на 215 зад лидера Рафаел Надал, като до края на годината може да го измести.", "date": "2018.10.15", "title": "Григор Димитров оцеля засега в топ 10"}
