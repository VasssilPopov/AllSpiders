{"url": "https://offnews.bg/politika/siderov-zapochna-da-zadava-ot-tv-efira-vaprosi-na-koalitcionnia-si-par-683998.html", "text": "До края на юли и от есента започвам много активно със сериозни въпроси от парламентарната трибуна към министри и вицепремиери, независимо дали са от \"Обединени патриоти\" или не. Специално към вицепремиера Валери Симеонов ще имам въпрос за концесиите за злато и ще искам да се оповести договорът за т. нар. златни концесии.Това обяви лидерът на \"Атака\" Волен Сидеров от ефира на предаването си „Неделник” по партийната Алфа ТВ.Симеонов, в ролята на вицепремиер, сега отговаря за концесиите. Този договор не може да е търговска тайна и ще се боря той да стане достояние на обществото, категоричен Сидеров.По думите му концесионната такса е под 2 процента - тоест имаме едно ограбване на България.Сидеров обяви още, че ще продължи да настоява пред правителството и за доизграждане на болницата в родния му град Ямбол.", "date": "2018.07.08", "title": "Сидеров започна да задава от ТВ ефира въпроси на коалиционния си партньор Симеонов"}
{"url": "https://offnews.bg/politika/tcvetanov-zaminava-vav-vashington-za-konferentcia-na-mozachnite-trasto-683985.html", "text": "Председателят на ПГ на ГЕРБ и заместник-председател на партията Цветан Цветанов заминава на едноседмично работно посещение във Вашингтон. Там той ще участва в 8-ата Трансатлантическа конференция на мозъчните тръстове „В преосмисляне на голямата трансатлантическа сделка“, информира ни пресцентърът на ГЕРБ.8-ата Трансатлантическа конференция на мозъчните тръстове ще се състои от 8 сесии, които са посветени на: състоянието на ЕС и САЩ, влиянието на Брекзит върху САЩ и Европа, възможностите и предизвикателствата, създадени от новите технологии, както и трансатлантическите перспективи за технологиите.На форума ще се обсъждат още съвременните проблеми и предизвикателства за бъдещето на трансатлантическата търговия, бъдещето на НАТО и трансатлантическото споделяне на отговорности, трансатлантическо единство в свят на геополитическо съперничество и борбата с тероризма и трансатлантическата политика в Близкия Изток.Преди участието си в 8-ата Трансатлантическа конференция на мозъчните тръстове Цветан Цветанов ще се включи и в 9-ата Среща на върха на Трансатлантическата парламентарна група. Тя ще се проведе във Вашингтон на 10 юли, като участниците в нея ще коментират актуални политически теми, касаещи отношенията между ЕС и САЩ и международната сигурност.В рамките на работното си посещение във Вашингтон Цветан Цветанов ще проведе редица срещи с представители на правителствени и неправителствени организации от САЩ и Европа.", "date": "2018.07.08", "title": "Цветанов заминава във Вашингтон за конференция на мозъчните тръстове"}
{"url": "https://offnews.bg/futbol/fernando-jero-veche-ne-e-selektcioner-na-ispania-683987.html", "text": "Фернандо Йеро вече не е селекционер на испанския национален отбор по футбол. Новината обаче е, че той напуска поста си и на спортен директор във федерацията.Припомняме, че бившият футболист на Реал Мадрид бе назначен временно на поста след раздялата с Юлен Лопетеги ден преди началото на световното първенство.Испанците излязоха с голяма мъка от групата си след победа и две равенства, а на 1/8-финалите отпаднаха след дузпи от Русия и се прибраха разочаровани в родината.\"След много километри изминати заедно, Кралската испанска футболна федерация и Фернандо Йеро слагат край на връзката помежду си. Последният треньор на националния отбор отказа да се завърне на предишната си позиция като спортен директор, за да потърси нови хоризонти и професионални предизвикателства.Ние искаме да му благодарим за неговата отдаденост през всичките тези години и показана отговорност и желаем всичко най-хубаво на един страхотен професионалист и човек. Благодарим ти за всичко Фернандо!\", съобщават от Испанската футболна федерация.Очаква се скоро да стане ясен новият национален селекционер на Ла Фурия, като се обсъждат няколко варианта сред които Луис Енрике, Мичел, Кике Санчес Флорес и Рафа Бенитес.", "date": "2018.07.08", "title": "Фернандо Йеро вече не е селекционер на Испания"}
{"url": "https://offnews.bg/koloezdene/peter-sagan-obleche-zhaltata-flanelka-sled-vtoria-krag-na-tura-video-683992.html", "text": "Словашкият колоездач Петер Саган, който се състезава за тима на \"BORA\" облече жълтата фланелка, след като спечели втория етап от тазгодишното издание на Тур дьо Франс.Трикратният световен шампион измина разстоянието от 182 километра между Муйерон Сен Жермен до Ла Рош сюр Йон за 4:06.37 часа. След него се наредиха Сони Колбрели (Bahrain Merida) и Арно Демар (FDJ).Вторият етап беше доста хаотичен и с много падания, които доведоха и до две отказвания в Тура. Луис Леон Санчес и Тцгабу Гърмей не успяха да продължат, докато в последните два километра победителят от първия етап Фернандо Гавирия се озова на асфалта и не участва в спринта.Остър десен завой предизвика масово падане в което беше въвлечен и носителят на жълтото трико. Това редуцира много групата и в спринта участваха едва 20-тина колоездачи. Заедно с колумбиеца се сгромолясаха Дарил Импи (Mitchelton-SCOTT) и Майкъл Матюс (Sunweb).С етапната си победа Саган повежда и в класацията за зелената фланелка. Той вече има 104 точки, а Гавирия е втори със 78. Трети е европейският шампион Александър Кристоф (53) пред Демар (41) и Андре Грайпел (35).Утре предстои отборно бягане по часовник в Шоле, което е с дължина от 35 километра. Очаква се след него да се откроят и част от фаворитите в генералното класиране.", "date": "2018.07.08", "title": "Петер Саган облече жълтата фланелка след втория кръг на Тура (видео)"}
{"url": "https://offnews.bg/futbol/katar-gotov-da-prieme-48-otbora-na-mondial-2022-683984.html", "text": "Организаторите на световното първенство през 2022 година обявиха, че са отворени за разговори относно участието на 48 отбора на следващия Мондиал в Катар.Желанието на президента на ФИФА Джани Инфантино е след четири години да участват 16 тима повече, но той изрази съмнения дали домакините ще могат да се справят с подобен формат.Високопоставен представител на Катар заяви, че турнир с 48 отбора може да бъде организиран само на осем стадиона в и около Доха.\"Да, това е възможно. Ако форматът е направен правилно, това може да бъде доста вълнуващо световно първенство\", каза пред репортери в Москва Насер Ал Хатер, помощник-генерален секретар по въпросите на Мондиал 2022.В началото на юни ФИФА отложи разговорите за евентуално разширяване на формата на световното първенство на 48 отбора и този етап следващото световно първенство остава с 32 отбора. Мондиал 2022 в Катар ще се проведе от 21 ноември до 18 декември.", "date": "2018.07.08", "title": "Катар готов да приеме 48 отбора на Мондиал 2022"}
{"url": "https://offnews.bg/sviat/4-detca-veche-sa-spaseni-ot-navodnenata-peshtera-v-tajland-obnovena-683986.html", "text": "Спасители изведоха първите четири момчета от групата, блокирана в пещера в Тайланд.Децата са изминали четири километра, за да се доберат до един от изходите.Tри от момчетата са откарани в болница с хеликоптер, а едно - с линейка.По информация на местния журналист Флориан Витулски, при момчетата в пещерата е и австралийски лекар, който е взел решението спасителната операция да започне именно с тези 4 деца, защото те са били най-изтощените в групата.Останалите осем деца и треньорът им по футбол остават на мястото, където намерили убежище при наводняването на пещерата.Необходими са най-малко 10 часа за подготовка на следващия етап от операцията.В полунощ българско време спасителите започнаха  на 12-те момчета футболисти и треньора им, които са блокирани в наводнената пещера в Тайланд от две седмици.Пещерата, която се простира на близо 10 километра, има няколко входа и изхода.Момчетата - на възраст между 11 и 16 г. - разглеждали пещерата на 23 юни, когато пътят им навън бил отрязан от вода.В спасителната мисия участват 90 водолази - 50 чужденци и 40 тайландци.", "date": "2018.07.08", "title": "4 деца вече са спасени от наводнената пещера в Тайланд (обновена)"}
{"url": "https://offnews.bg/politika/borisov-razporedi-pavlova-da-rakovodi-globalen-tcentar-za-partniorstvo-683991.html", "text": "Министър-председателят Бойко Борисов предложи министърът за Българското председателство на Съвета на ЕС Лиляна Павлова да поеме организацията по създаването и управлението на бъдещия Глобален център за партньорство на държавите от Централна и Източна Европа и Китай (Global Partnership Centre of CEECs and China).Това обявиха от пресслужбата на правителството след разговор на българския премиер с председателя на Държавния съвет на Китай Ли Къцян.Двамата се срещнаха днес в София преди отпътуването на Ли Къцян, който беше на официално четиридневно посещение в България. По време на днешния разговор Борисов и Къцян са подчертали \"важността на договореностите в София – ангажираността на китайската страна към проекта АЕЦ „Белене“, участието на Китай в реализирането на инфраструктурни проекти, съгласието за създаването на Глобален център за партньорство на държавите от ЦИЕ и Китай (Global Partnership Centre of CEECs and China) и подписаните документи за насърчаване на икономическото и търговското сътрудничество.\"Успяхме да постигнем големи резултати не само в двустранните ни отношения. Срещата на върха на „16+1“ също дава тласък за сътрудничество на едно по-високо ниво, заяви Ли Къцян.", "date": "2018.07.08", "title": "Борисов разпореди Павлова да ръководи глобален център за партньорство с Китай"}
{"url": "https://offnews.bg/obshtestvo/misteriozna-smart-na-ohranitel-v-partijnia-dom-683997.html", "text": "25-годишният Даниел Тасев, охранител във фирмата \"Дефанс консулт\", е открит мъртъв в шахта в новата сграда на Народното събрание (бившия Партиен дом).В петък следобед Тасев е тръгнал за нощна смяна в бившия Партиен дом. Оттогава близките му нямат контакт с него.След 12-часово издирване, към 22:30 ч. в събота намерихме телефона на прекия му ръководител, който не пожела да говори с нас, а неговата жена ни предаде, че момчето е намерено умряло в шахта на работното му място в парламента - имало участък в двора, в който се извършва ремонт, твърди в e-mail до OFFNews.bg близка на загиналия Даниел Тасев.По информация на bTV жена от охранителната фирма е разговаряла с роднините на Тасев и им е предложила пари - в знак на съпричастност.Тя казва: на нас ни се обадиха от Пето районно и ни казаха, че детето е паднало в шахта и е починало. И само това. Каква шахта, колко е дълбока, няма ли камери, кой може нещо да ти каже. Тя изказа съболезнования, с каквото иска да помогне, дори и парична сума, при което аз - да ви кажа - отказах. Аз просто искам да разберем истината, заяви Катя Еленкова, леля на загиналото момче.Султанка Петрова, настоящ заместник-министър на труда и социалната политика и бивш депутат от Патриотичния фронт, преди няколко години е била съдружник в охранителната фирма \"Дефанс консулт\".Пред bTV Султанка Петрова заяви, че сега в компанията на високо ниво работи съпругът й:\"Не е собственик мъжът ми на фирмата, той е управител. Той (Даниел Тасев - б.р.) е бил до 9:30 вечерта и е разговарял с охраната от НСО на портала на НС. Може би, когато се е прибирал към помещението, да се е случил този инцидент. Вече един Бог знае подхлъзнал ли се е, какво е станало... Това, което съм предложила като подкрепа, не е било по някакъв начин, за да подкупим или да направим нещо\", твърди Султанка Петрова.", "date": "2018.07.08", "title": "Мистериозна смърт на охранител в Партийния дом"}
{"url": "https://offnews.bg/futbol/dvama-ruski-veterani-prikliuchiha-s-natcionalnia-otbor-683977.html", "text": "Двама ветераните на руския национален отбор Сергей Игнашевич и Александър Самедов обявиха оттеглянето си от редиците на \"сборная\" след загубата от Хърватия с дузпи на 1/4-финалите на световното първенство.\"Това е всичко! Много е трудно да го осмисля, но е факт. Получавам огромен поток от съобщения и е невъзможно да отговоря на всички и да благодаря за топлите думи. Дори не можех да си представя, че ще се откажа на толкова високо ниво.Щастлив съм, че бях част от този отбор, воден от този треньор, и с вас, привържениците. Благодаря специално и на феновете на ЦСКА (Москва). Прегръщам ви!\", написа Игнашевич в официалния си профил в социалната мрежа Инстаграм.\"Факт е, че сме много разочаровани, но показахме, че хората могат да се гордеят с отбора. Играхме достойно. Жалко, че отпаднахме по този начин.Беше хубав мач, с невероятни емоции. Дузпите? Трудно е да говоря, още съм разстроен. Бяхме на крачка от полуфиналите. Важното е, че променихме отношението на хората към националния тим.Гръбнакът на отбора ще се запази. Сигурен съм, че ни чакат успехи. Аз бях взел своето решение отдавна. Това беше последният ми мач за националния отбор\", пък обяви Самедов.", "date": "2018.07.08", "title": "Двама руски ветерани приключиха с националния отбор"}
{"url": "https://offnews.bg/sviat/patnicheski-vlak-derajlira-v-turtcia-zhertvite-sa-naj-malko-10-683996.html", "text": "Шест вагона от пътнически влак са излезли от релсите в западната турска провинция Текирдаг.Към момента информацията е за 10 жертви и 73 ранени.Влакът е пътувал от Одрин за Истанбул. Дерайлирал е край село Сарълар в окръг Чорлу.В шестте му вагона са пътували около 360 души. Според министерството на здравеопазването на Турция причина за инцидента е активирано свлачище в резултат на поройни дъждове.По информация на генералното консулство на Република България в Одрин няма загинали или ранени български граждани при влаковата катастрофа.Наши сънародници не са се обръщали към генералното консулство в Одрин с молба за съдействие.Дежурен телефон на генералното консулство на Република България в Одрин: + 90 533 7396140Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: .", "date": "2018.07.08", "title": "Пътнически влак дерайлира в Турция, жертвите са най-малко 10"}
{"url": "https://offnews.bg/sviat/avstria-niama-da-prieme-obratno-i-edin-bezhanetc-tochka-683983.html", "text": "\"Няма да приемем когото и да било, за когото не сме отговорни. Точка\", обяви министърът на вътрешните работи на Австрия Херберт Кикл по повод изявлението на германския му колега Хорст Зеехофер, който заяви, че \"ще накара Австрия да приеме споразумението за реадмисия за масово връщане на бежанци обратно по границите\", пишат австрийските медии.Кикл каза, че е имал два разговора със Зеехофер и в тях получил обещанието да няма искане за връщане на бежанци от Германия. Той се надява да разговаря по темата и с германския канцлер Ангела Меркел, както и с властите на Италия и Гърция.\"Всичко обаче трябва да бъде много ясно. Няма да подпишем договор във вреда на Австрия и след сто години\", предупреди Кикл.Австрия планира да засили контрола по южната си граница.\"По този начин Австрия ще помогне и на самата Германия. Така ние ще изместваме натиска по-далеч и един ден той да бъде там, където се намира и самият проблем - по външните граници на ЕС\", казва още Кикл.Според него създаването на приемни центрове в Северна Африка е само средносрочно решение. В тях не може да се подават молби за получаване на убежище. Тези центрове трябва да бъдат управлявани от страните от северната част на Африка с финансовата помощ на ЕС, смята австрийският вътрешен министър.", "date": "2018.07.08", "title": "'Австрия няма да приеме обратно и един бежанец. Точка'"}
{"url": "https://offnews.bg/medii/sbzh-medijniat-zakon-na-peevski-unizhava-balgarskata-zhurnalistika-683989.html", "text": "Управителният съвет на Съюза на българските журналисти излезе с декларация под надслов \"Спрете гаврата с българската журналистика\".Съюзът на българските журналисти е доброволно сдружение на българските журналисти за защита на техните професионални, социални и синдикални права и интереси.От СБЖ са категорични, че  и още трима депутати от ДПС \"не показва ролята на властта при разпределянето на държавни и европейски средства за контролираните от нея медии, продължава да крие непазарното им кредитиране през банки, оставя на тъмно намесата на управляващите в рекламния пазар и разпространението на печата.\"\"УС на СБЖ изразява дълбоко възмущение от нарушаването правата на журналистите и свободата на словото, което особено зачести през последните месеци: уволнения, съкращения, неплащане на трудови възнаграждения, драстични нарушения на трудовото законодателство в национални и регионални медии.Преди повече от година внесохме в Комисията по културата и медии към Народното събрание предложения за законодателни инициативи, които защитават журналистическата професия. Все още не сме получили отговор от българските законодатели за съдбата на нашите предложения, но вече станахме свидетели на прибързано приемане в Народното събрание на първо четене на законопроекта на Делян Пеевски и още трима депутати от ДПС за промени в Закона за задължителното депозиране на печатни и други произведения – безсмислен законопроект, тъй като не показва ролята на властта при разпределянето на държавни и европейски средства за контролираните от нея медии, продължава да крие непазарното им кредитиране през банки, оставя на тъмно намесата на управляващите в рекламния пазар и разпространението на печата.Омерзени сме от наглостта на вносителите и безразличието на депутатите, които си затварят очите, че законопроектът се прокарва при явен конфликт на интереси в изгода на Делян Пеевски, не служат на обществения интерес и унижават журналистическата професия.Нека се вслушаме в истината, изречена от големия български публицист Йосиф Хербст: „Да се спасява страната е едно, а да се спасява правителството е друго. За спасяването на страната може да се пожертва едно правителство. За спасяването на което и да е правителство обаче не може и не бива да се жертва страната.“Нима ще допуснем българската журналистика да бъде жертвеният агнец на властта?УС на СБЖ ще информира Европейската и Международната организации на журналистите за проблемите и ще организира журналистическа дискусия за защита правата на журналистите и свободното слово на 12 юли /четвъртък/ т.г. от 11.00 часа в Съюза на българските журналисти, ет. 1.\"", "date": "2018.07.08", "title": "СБЖ: Медийният закон на Пеевски унижава българската журналистика"}
{"url": "https://offnews.bg/kultura/predstoi-parviat-festival-za-klasicheska-muzika-v-peshtera-683981.html", "text": "Фестивал за изпълнители на класическа музика ще се проведе на 14 юли 2018 г. в крепостта „Перистера“. Организатор е сдружение „Интер Мюзик Ревю Експо“ (ИМРЕ), което си е поставило за задача да популяризира младите таланти в сферата на класическата музика – носители на български и международни награди.Това е първото издание на фестивала, който има амбицията всяка година да събира в Пещера почитатели на класическата музика и да привлича и нови. Програмата ще зарадва публиката – в нея има както образци на световната класика, така и по-рядко изпълнявани творби. Зрителите ще се насладят на изпълненията на едни от най-обещаващите млади таланти у нас - цигуларите Александър и Мартин Зайранови, сопраното Стефани Кръстева и на големите вече утвърдени музиканти - триото Атанас Кръстев, Ростислав Йовчев, Ивона Недева. Величествената крепост „Перистера“ ще допълва преживяването с неотразимата си атмосфера.ИМРЕ ще подари незабравими преживявания на почитателите на класическата музика. За да могат повече хора да се докоснат до едно от най-красивите изкуства, входът ще бъде свободен. Началният час е 20.ИзпълнителитеАлександър Зайранов – цигулкаАлександър е на 17 г., студент е в класа по цигулка на проф. д-р Марио Хосен в НБУ и е ученик в НУИ „Добри Христов“ – Варна. На Първия национален музикален конкурс „Алфред Бинер” - 2018 г. печели цигулка на Алфред Бинер. Александър е носител на награда „Варна – 2013” , на фондация „Отворено общество” 2014 г., голямата награда на фондация „Стоян Камбарев“ 2015 и голямата награда на „Ротари клуб“ – Варна – 2016 г.Мартин Зайранов - цигулкаЗапочва да свири на цигулка, когато е на 6 г. На 10 г. дебютира като солист на варненска филхармония, а на 12 г. е студент в класа по цигулка на професор Марио Хосен. Лауреат е на български и международни конкурси, а на първия международен конкурс “Vitam Inspirare” – 2013 г. печели цигулка – копие на Гуарнери дел Джезу от японския лютиер Риц Ивата. Мартин печели наградата „Варна“ – 2013, награда на фондация „Отворено общество“ – 2014, голямата награда на фондация „Стоян Камбарев“ – 2015 и на голямата награда на „Ротари клуб“ – Варна 2016. В момента свири на цигулка Джовани Паоло Маджини, копие на инструмента, на който е свирил Анри Марто, спечелена на престижния международен конкурс „Henri Marteau“ в Германия през 2017.Атанас Кръстев – виолончелоЗавършва НМУ „Любомир Пипков и НМА „Панчо Владигеров” в класа на проф. Анатоли Кръстев. От 2011 г. до 2014 г. специализира при проф. Наталия Шаховская в „Ескуела супериор де музика Рейна София” - Мадрид. В момента е главен асистент по виолончело в НМА. Наградите му вече са 16 – печели предимно първи места и извънредни отличия от различни международни конкурси. Получава признание и у нас – удостоен е с награда на Министерството на културата. Печели златен медал на Международния конкурс за виолончелисти „Liezen” в Австрия. Изнасял е многобройни рецитали в България и по света.Ростислав Йовчев – пианоЗапочва да учи пиано на 6-годишна възраст при Маргарита Хлебарова. През 1984 г. завършва Българската държавна консерватория при проф. Атанас Куртев. Ростислав Йовчев е професор по пиано в Националната музикална академия, а от май 2008 г. е ръководител-катедра “Пиано” към Теоретико-композиторския и диригентски факултет на НМА. Лауреат е на редица наши и международни конкурси. Активно концертира като солист и камерен изпълнител, участва в най-престижните фестивали у нас и по света. Репертоарът му обхваща всички стилове и епохи, като в него влизат някои крупни и рядко изпълнявани творби.Ивона Недева - флейтаЗавършва Националната музикална академия \"Проф. П. Владиrеров\", а кариерата си започва във Варненската филхармония и вече повече от 20 rодини е неин първи флейтист. Участва активно в концертните прояви на Софийската филхармония, Българското национално радио, Нов Симфоничен оркестър, Класик ФМ.Росен Парлапанов – пианоИнтересите и енергията му са насочени както в областта на класическата музика, така и в сферата на поп и джаз изкуството. Преподавател е в НМА „Панчо Владигеров“, Нов български университет и в „Център за музикални изкуства“. Със студентите от класа на проф. д-р Стефка Оникян от НМА представят на джаз фестивала в Банско мащабни програми, като едната от тях е на тема „Мюзикълът в джаза“Стефани Кръстева – певицаЗавършва Национално училище по изкуствата „Добри Христов” - Варна със специалност „класическо пеене“, а през 2017 г. придобива магистърска степен във вокалния факултет на НМА, в класа на доц. Иванка Нинова и в класа по актьорско майсторство на акад. Пламен Карталов. Участва във водещи роли в оперите: „Бастиен и Бастиена”, В. А. Моцарт; “Сестра Анджелика“, Дж. Пучини, както и в детските опери от Ц. Кюи „Червената Шапчица” и „Котаракът в Чизми”. Лауреат на „Първи Международен Конкурс” Art Stars – Звезди на изкуството - Варна, „Фестивал на руския класически и съвременен романс – Балканская Романсиада“ и на Международния младежки фестивал „Славянски звън”.", "date": "2018.07.08", "title": "Предстои първият фестивал за класическа музика в Пещера"}
{"url": "https://offnews.bg/futbol/vladimir-putin-pohvali-ruskite-futbolisti-683982.html", "text": "Президентът на Русия Владимир Путин остана горд от представянето на националния отбор по футбол на световното първенство.\"Сборная\" отпадна на 1/4-финалите след драматична загуба от Хърватия с дузпи. Веднага след мача Путин се е обадил на националния селекционер Станислав Черчесов и е поздравил отбора.\"Путин гледаше мача, подкрепяше отбора. Загубихме един страхотен двубой. Всички играчи са невероятни, те са герои и ние се гордеем с тях\", обяви говорителят на Кремъл Дмитрий Песков.Владимир Путин не беше на стадиона в Сочи снощи, но на мача присъстваше премиерът на страната Дмитрий Медведев, който изгледа загубата на \"сборная\" в компанията на президента на ФИФА Джани Инфантино и държавния глава на Хърватия Колинда Грабар-Китарович.", "date": "2018.07.08", "title": "Владимир Путин похвали руските футболисти"}
{"url": "https://offnews.bg/futbol/otkade-idva-izrazat-na-anglijskite-fenove-it-s-coming-home-video-683978.html", "text": "В последните няколко дни със сигурност сте попаднали в социалните мрежи на израза \"It's coming home\". Това е най-използваната фраза в Англия в момента.Изразът завладя островитяните след драматичната победа на \"трите лъва\" над Колумбия с дузпи на 1/8-финалите от световното първенство и с всеки изминал ден набира все по-голяма популярност.Всички са обзети от манията \"It's coming home\", особено след снощния триумф на британците над Швеция, който отвори вратите към полуфинала на Мондиал 2018.Легендарни футболисти, известни личности от хайлайфа, всъщност няма човек в Англия, който да не употреби този израз поне няколко пъти на ден.Какво означава и откъде идва този израз? \"It's coming home\" означава \"Той се връща у дома\". Англия е родината на футбола, а в този израз се визира точно футболът.Този израз е част от песен на групата The Lightning Seeds, която носи заглавието \"Трите лъва\". Тя е създадена от Франк Скинър и Дейвид Бъдлид преди домакинството на Англия на европейското първенство през 1996 година.Песента е много обичана от феновете на Острова, тъй като тя докосва носталгичните спомени от Евро 96. Според специалисти, тогава е последното силно представяне на \"Трите лъва\".", "date": "2018.07.08", "title": "Откъде идва изразът на английските фенове \"It's coming home\" (видео)"}
{"url": "https://offnews.bg/futbol/harvatska-legenda-anglia-se-promeni-polozhitelno-no-nie-niama-da-im-683974.html", "text": "Легендарният голмайстор и президент на Хърватския футболен съюз Давор Шукер беше изключително доволен след драматичната победа на \"шахматистите\" над Русия с 4:3 след изпълнение на дузпи в 1/4-финала на световното първенство. \"Беше огромно удоволствие да бъда заедно с отбора, да разговарям с тях след мача. Разбира се, че всички сме изключително доволни. Сега ни предстои мач срещу Англия.Те много се промениха в последните години и това ми харесва, но ние не смятаме да се предадем. Чувствам се великолепно, голямо удоволствие е да бъда в Русия, чувството след победа е прекрасно.Всичко на първенството е организирано прекрасно, бяхме в няколко различни градове и всичко е на високо ниво. Защо фаворитите отпаднаха от турнира?Германия, Испания и Бразилия отпаднаха, защото това не е обикновено първенство, това е световно първенство\", каза Шукер.Хърватите ще играят срещу Англия в спор за място на финала на 11 юли.", "date": "2018.07.08", "title": "Хърватска легенда: Англия се промени положително, но ние няма да им се дадем"}
{"url": "https://offnews.bg/ikonomika/zukarbarg-veche-e-treti-po-bogatstvo-v-sveta-683975.html", "text": "Съоснователят на Фейсбук Марк Зукърбърг вече е трети по богатство в света според новото подреждане в \"Индекса на милиардерите\" на агенция \"Блумбърг\", предаде БНР.До петък третото място заемаше Уорън Бъфет. При повишаването на цената на акциите на социалната мрежа с 2,4%, Зукърбърг го измести.Богатството на 34-годишния Зукърбърг се изчислява на 81 милиарда и 600 милиона долара.Първите две места заемат съоснователят на \"Амазон\" Джеф Безос и съоснователят на \"Майкрософт\" Бил Гейтс.Това е първият случай, когато челната тройка на свръхбогатите се заема само от хора, придобили имуществото си от технологии, отбеляза \"Блумбърг\".", "date": "2018.07.08", "title": "Зукърбърг вече е трети по богатство в света"}
{"url": "https://offnews.bg/futbol/real-obiaviava-razdialata-s-kristiano-ronaldo-vav-vtornik-683976.html", "text": "Реал Мадрид ще обяви раздялата си със суперзвездата си Кристиано Роналдо във вторник, твърди изданието \"Mediaset Premium\". Голямата дата, на която нападателят ще стане футболист на Ювентус, е 10 юли.Тогава се очаква президентът на \"белия балет\" Флорентино Перес да обяви края на ерата CR7 на \"Сантяго Бернабеу\". Много медии в Италия и Испания твърдят, че босът настоява Роналдо да обяви пред всички, че решението за напускането му е изцяло негово.Все пак до сделка ще се стигне, като тя ще бъде обявена във вторник. Италианският шампион Ювентус ще плати 100 млн. евро на Реал за осъществяването на трансфера, а агентът на португалеца Жорже Мендеш ще прибере комисионна от близо 10 млн. евро.През миналия сезон Кристиано Роналдо има 44 гола в 44 мача с екипа на \"белите\". Общо в кариерата си той има 450 попадения в общо 438 срещи за испанския гранд.", "date": "2018.07.08", "title": "Реал обявява раздялата с Кристиано Роналдо във вторник"}
{"url": "https://offnews.bg/sviat/sanktciite-sreshtu-severna-koreia-ostavat-phenian-othvarli-gangsters-683980.html", "text": "Санкциите ще останат до пълното ядрено разоръжаване на Северна Корея.Това обяви американският държавен секретар Майкъл Попмпейо по време на визитата си в Япония, предаде AFP.В Токио Помпео информира японския и южнокорейския си колеги за разговорите, които той определи като продуктивни.Малко след като той напусна Пхенян, от Северна Корея дойде гневно изявление. Властите нарекоха искането на Вашингтон за бързо ядрено разоръжаване \"гангстерско\" и го отхвърлиха.В същото време, на пресконференция с външните министри на Япония и Южна Корея - Таро Кано и Кан Кьон-уа, Помпео заяви, че е имал \"продължителни дискусии\" за пълна денуклеаризация със севернокорейски официални представители.\"Ще има проверки, свързани с пълното ядрено разоръжаване, както президентът Доналд Тръмп и севернокорейският лидер Ким Чен-ун се договориха\", добави той.", "date": "2018.07.08", "title": "Санкциите срещу Северна Корея остават. Пхенян отхвърли 'гангстерското' искане на САЩ за пълно ядрено разоръжаване"}
{"url": "https://offnews.bg/sviat/masovi-uvolnenia-v-turtcia-vlastite-izhvarliat-18-500-sluzhiteli-zak-683973.html", "text": "Властите в Турция наредиха уволнението на повече от 18 500 държавни служители, включително полицаи, войници и преподаватели, чрез постановление, публикувано днес, предаде AFP.В рамките на действащия режим на извънредно положение, въведен след неуспешния опит за преврат през юли 2016 г., се освобождават 18 632 души, заподозрени за връзки с терористични организации и групи, които \"действат срещу националната сигурност\".От Въоръжените сили на Турция си отиват 6152 души, включително 3077 от сухопътните войски, 1126 от военноморските сили и 1949 от Военновъздушните сили. От службите за сигурност са освободени 8998 служители, 649 от които от жандармерията.Уволненията засегнаха и Министерството на правосъдието (1051 души), на образованието (658), Дирекцията по вероизповеданията („Дианет“) (240), Министерството на външните работи (38) и държавните университети (199).Закриват се 12 обществени организации, три вестника и един телевизионен канал, допълва РИА \"Новости\".Това е най-голямата група държавни служители, уволнени в рамките на едно държавно постановление, прието в условията на извънредно положение. По-рано президентът на страната Реджеп Таийп Ердоган заяви, че то може да бъде отменено на 18 юли, когато изтича поредния тримесечен срок на действието му.Над 110 хил. служители в публичния сектор бяха уволнени от юли 2016 г. досега с подобни постановления във връзка с опита за преврат, който според властите е организиран от мюсюлманския проповедник Фетулах Гюлен. Повече от 77 хил. души бяха арестувани за предполагаеми връзки с Гюлен.", "date": "2018.07.08", "title": "Масови уволнения в Турция: Властите изхвърлят 18 500 служители, закриват обществени организации и медии"}
{"url": "https://offnews.bg/na-tozi-den/narodat-zove-praznika-prokopij-pchelar-664580.html", "text": "Днес на особена почит е св. вмчк Прокопий, а народът зове празника Прокопий Пчелар.Смятат светеца за покровител на пчелите и по стар обичай още преди изгрев стопаните отиват на пчелините с две погачи, наречени на него и на Господ. Хлябовете се прекадяват на земята, сложени на чисти месали и намазани с много мед, но се чупят високо над глава и се раздават за здраве и берекет. От всяка пита пчеларите отрязвали по малко парче, освещавали го и го пазели през цялата година за цяр срещу шарки по децата и лошо ухапване от насекоми. Смятали този мед и за сигурно средство срещу уроки.Денят бил важен и за хора, които нямат кошери, но с Прокопий Пчелар свързвали надеждата за прокопсия, от край време пчелата е символ на труд и плодородие.Празник има Прокопи/й, а името от гръцки означава \"успех\", \"преуспяващ\".Повече за живота на светеца можете да прочетете .", "date": "2018.07.08", "title": "Народът зове празника Прокопий Пчелар"}
{"url": "https://offnews.bg/sviat/zapochna-operatciata-po-spasiavaneto-na-detcata-i-treniora-im-ot-navod-683969.html", "text": "Спасители започнаха операция по евакуирането на 12-те момчета футболисти и треньора им, които са блокирани в наводнена пещера в Тайланд от две седмици.Екипите влязоха в пещерата в 10 ч. местно време (в полунощ българско), съобщи оперативният ръководител Наронгсак Осатанакорн пред репортери, цитиран от Би Би Си. Той е губернатор на провинция Чианг Раи и отговаря за кризисния щаб.Всички хора, чието присъствие край входа не било е жизненоважно, са били помолени да напуснат. Останали са само водолазните екипи, медицински екипи и служители по сигурността.Момчетата - на възраст между 11 и 16 г. - разглеждали пещерата на 23 юни, когато пътят им навън бил отрязан от вода.13 чуждестранни водолази и петима от тайландските военноморски сили участват в спасителната операция.По-рано, към 21 ч. местно време (13 ч. българско) за пръв път едно от момчетата изпрати сигнал, че се чувства зле.Смята се, че операцията може да продължи с дни. И блокираната група, и родителите на децата са били информирани как ще протече тя. Възможно е за по-продължително време да е необходимо децата да останат под вода. В същото време, те никога преди не са използвали водолазни екипи.Момчетата ще бъдат изваждани поетапно, като всяко ще е придружавано от двама водолази. Единственият начин за изваждането им е през тъмни и тесни пасажи, пълни с кал и вода и със силни течения и при въздух, в който кислородът не достига. Момчетата и техният треньор обаче са обучени да се гмуркат.След извеждането им децата ще бъдат откарани в болница. Възможно е още тази вечер, в 21 ч. местно време (17 ч. българско време) да бъде изваден някой, каза ръководителят на спасителните дейности.Вчера губернаторът Наронгсак Осатанакорн каза, че сега условията за изваждането на групата са най-подходящи - нивото на водата в пещерата е спаднало през последните дни и времето е благоприятно. В същото време, се очакват проливни дъждове в следващите дни, които биха направили операцията невъзможна.Часове след днешното ѝ начало започна да вали силно в провинция Чианг Раи.", "date": "2018.07.08", "title": "Започна операцията по спасяването на децата и треньора им от наводнената пещера в Тайланд"}
{"url": "https://offnews.bg/obshtestvo/gramotevichni-buri-i-vazmozhni-gradushki-dnes-ochakva-se-v-4-oblasti-683949.html", "text": "Облачно над по-голямата част от страната, с проливни дъждове, гръмотевични бури с възможни градушки. Такава е прогнозата за времето през днешния ден на Националния институт по метеорология и хидрология (НИМХ) при БАН.Най-интензивни ще са валежите в Северна България и Родопите. В четири северни области е обявена втора степен на опасност (оранжев код): Враца, Плевен, Ловеч и Габрово. Там се очакват значителни валежи, на места до 45-65 л/кв.м.В други 19 от 28-те области НИМХ отправя предупреждение от първа степен (жълт код) за очаквани валежи до 30-35 л/кв.м.Код за рисково време няма само в 5 области: Кюстендил, Перник, Видин, Бургас и Ямбол.Днес ще се появи слаб до умерен северозападен вятър и с него ще прониква по-хладен въздух. Максималните температури в повечето места ще са между 22° и 27°, в крайните югозападни и югоизточни райони, където ще има повече слънчеви часове – до около 30°.В планините времето ще е облачно и дъждовно. Ще се развиват гръмотевични бури. Ще е по-хладно с максимална температура на височина 1200 метра – около 17°, на 2000 метра – около 10°.Над Черноморието облачността ще е променлива, с повече слънчеви часове преди обяд. След обяд на отделни места, главно по северното крайбрежие, ще превали и прегърми. Максималните температури на въздуха ще са 25-28°. Температурата на морската вода е 24-25°. Вълнението на морето ще е 2 бала.Денят ще продължи 15 часа и 9 минути. Слънцето ще изгрее в 5:57 часа и ще залезе в 21:06 часа.В понеделник и вторник валежите ще продължат. Първия ден ще са из цялата страна, в много райони все още ще са интензивни. Втория ден в Южна България, с изключение на Рило-Родопската област, ще намалеят, в Северна отново ще са на много места. Ще бъде сравнително хладно, с преобладаващи максимални температури между 22° и 27°.От сряда въздушната маса над страната временно и относително ще се стабилизира. Ще има повече слънчеви часове; все още са възможни и превалявания, но на малко места и краткотрайни. Температурите ще се повишават и в четвъртък-петък в равнинната част от страната ще достигат 32°-34°.В събота ще духа умерен северозападен вятър и ще е почти без валежи, но дневните температури слабо ще се понижат.", "date": "2018.07.08", "title": "Гръмотевични бури и възможни градушки днес. Очаква се в 4 области да паднат до 65 л/кв. м дъжд"}
{"url": "https://offnews.bg/sviat/81-zhertvi-v-navodnena-iaponia-milioni-napusnaha-domovete-si-683971.html", "text": "81 са вече жертвите на проливните дъждове в Япония, предаде БТА.Издирват се над 50 души.Заради наводненията, причинени от пороите, няколко милиона души бяха принудени да напуснат домовете си.На места в западните части на Япония валя три пъти повече от обичайното за юли количество дъжд. Реките преляха и много хора се оказаха в капана на къщите си, заобиколени от вода, и трябваше да се покачат на покрива.Японската метеорологична агенция съобщи, че в страната не е имало подобни дъждове, предаде Ройтерс.Предупреждения за проливни дъждове продължават да са издадени за три префектури. В сила остава заповедта за евакуация на 2 милиона души. На други 2,3 милиона души се препоръчва също да се евакуират.", "date": "2018.07.08", "title": "81 жертви в наводнена Япония, милиони напуснаха домовете си"}
{"url": "https://offnews.bg/zvezdi/netarpimo-litcemerni-ste-taka-saprugata-na-polanski-othvarli-chlen-683970.html", "text": "Съпругата на Роман Полански отхвърли поканата да стане член на Американската филмова академия, която организира раздаването на наградите \"Оскар\", няколко седмици, след като Академията изхвърли съпруга ѝ.Френската актриса Еманюел Сене обвини Академията в \"нетърпимо лицемерие\" във връзка с изгонването на Полански през месец май. Режисьорът напусна САЩ през 1978 г. след обвинения за изнасилване на 13-годишно момиче и оттогава снима в Европа, а през 2003 г. получи \"Оскар\" за \"Пианистът\".Полански стана \"жертва\" на #MeToo - кампанията срещу сексуалния тормоз на работното място. Решението си Академията обясни пестеливо: \"Бордът продължава да насърчава етичните стандарти, които изискват от членовете да поддържат ценностите на Академията за зачитане на човешкото достойнство\".В момента 84-годишният режисьор съди Академията.Съпругата му Сене, която беше един от 928-те актьори поканени миналия месец да се присъединят към Академията, отговори в отворено писмо, публикувано във френския вестник Le Journal du Dimanche.\"Винаги съм била феминистка. Но как мога да пренебрегна факта, че преди няколко седмици Академията изключи съпруга ми Роман Полански в опит да успокои духа на времето - тази същата Академия, която през 2002 г. го награди с \"Оскар\" за \"Пианистът\". Любопитен случай на амнезия!Академията вероятно смята, че съм безхарактерна, катереща социалната стълбица актриса, която би забравила, че е омъжена за един от най-великите режисьори в света през последните 29 години\", пише тя.В Академията няма място за хора, които злоупотребяват със статута си, силата на влиянието си по начин, който нарушава признатите стандарти за достойнство, допълва тя.", "date": "2018.07.08", "title": "'Нетърпимо лицемерни сте!': така съпругата на Полански отхвърли членство в Оскар академията"}
{"url": "https://offnews.bg/politika/mladite-sotcialisti-tceliat-pat-na-politik-ot-gerb-e-izobrazen-v-edna-683990.html", "text": "Новината за пищната торта с 500-еврови пачки от захарно тесто, снимана на рождения ден на депутата от ГЕРБ Георги Станков, развълнува Младежкото обединение в БСП.Младите социалисти написаха отворено писмо до премиера Борисов, в което посочват, че с неговото \"активно съдействие така изглежда вече българската политическа мечта.\"С  депутатът от ГЕРБ Георги Станков е отпразнувал 55-ия си рожден ден на 4 май. Потърсен в петък от OFFNews, народният представител си спомни, че тортата била подарък изненада от жената на негов приятел. На въпроса как свързва парламентарната си работа с пачките, той отговори: \"Нали не мислите, че са истински?\".Целият политически път на политик от ГЕРБ е изобразен в една торта, твърдят обаче от Младежкото обединение в БСП. \"Г-н Борисов,55 е златна възраст. Все още в силите си, мъжът се радва на придобитата житейска мъдрост и плодовете на труда си. Предполага се, че заедно с това е развил и сериозен набор от добродетели, които да завещае на младите - като доблест, вярност, смелост, смирение, състрадателност.Ако не ги е развил до 55 (хора разни), вие поне знаете - трябва да има елементарни качества - като добър вкус, умереност, трезва самооценка. Обикновено рожденият ден е време за анализ на всичко, което е минало, което си преживял и всичко, което си пожелаваш за в бъдеще.В този контекст, с интерес видяхме снимката от рождения ден на г-н Станков. Тя казва всичко. Погледнете тортата, г-н Борисов. С Вашето активно съдействие така изглежда вече българската политическа мечта.Парламентарният звънец е върхът на политическия стремеж - все пак сме парламентарна република, но до него се стига вече не с политически качества, а с пари. Пари, с които можеш да си платиш кампанията. Не случайно 500-евровота банкнота е основата на тортата. Пачките евро са абсолютно достатъчни да получиш депутатска карта, да се изкажеш на трибуната и оттам да докоснеш парламентарния звънец.Всъщност, целият политически път на политик от ГЕРБ е изобразен в една торта. Ние не помним онези времена, но Вие, г-н Борисов, би трябвало да си ги спомняте, защото случайно или по-скоро не, с Вас се свързва въвеждането на този стил и в българската политика. Така че - не се учудваме, когато депутатите се опитват да подражават на лидера си...\"", "date": "2018.07.08", "title": "Младите социалисти: Целият път на политик от ГЕРБ е изобразен в една торта"}
{"url": "https://offnews.bg/112/8-godishno-momiche-se-udavi-v-reka-luda-iana-politciata-izdirva-6-god-683988.html", "text": "8-годишно момиче се удави в река Луда Яна, преминаваща през Панагюрище.Сигналът за трагедията е подаден около 12.30 ч. в Районно управление на МВР - Панагюрище, съобщава агенция Фокус.8-годишното момиче е живеело със семейството си в Панагюрище.Цял ден съвместни екипи от полицията и пожарната издирват неговата 6-годишна сестра, с която заедно са излезли от дома си сутринта и не са се прибрали.Екипите обходиха коритото на реката по протежение на целия град. Двете сестри са от многодетно семейство и за тях се е грижила само майка им. Бащата работи в чужбина. По информация на разследващите, момичетата са били оставени сутринта на грижите на своите братя и сестри, а майка им е отишла на работа, съобщава БНТ.", "date": "2018.07.08", "title": "8-годишно момиче се удави в река Луда Яна, полицията издирва 6-годишната му сестричка"}
{"url": "https://offnews.bg/112/mikroiazovir-prelia-i-ogranichi-dvizhenieto-v-uchastak-po-magistrala-t-683972.html", "text": "Прелял микроязовир предизвика ограничаване на движението по автомагистрала \"Тракия\" в посока София за повече от час.Ограничението, за което съобщи агенция \"Пътна инфраструктура\" бе в сила от пътен възел \"Мухово\" до пътен възел \"Ихтиман\".Водата преля при км 37 заради вчерашните интензивни валежи. При преливането на водоем Джаков мост, който е с ограничена вместимост, няма пострадали, нито застрашени хора и имоти в района, увери комисар Тошко Бързилов, началник на Националния оперативен център към ГД „Пожарна безопасност и защита на населението“.Движението бе пренасочено по път I-8 София-Ихтиман. Към 11:45 ч. то бе възстановено, съобщи МВР.", "date": "2018.07.08", "title": "Микроязовир преля и ограничи движението в участък по магистрала Тракия (обновена)"}
{"url": "https://offnews.bg/obshtestvo/zatvariat-bulevard-v-sofia-za-remont-promeniat-marshrutite-na-3-avtob-683951.html", "text": "Булевард \"Христофор Колумб\" се затваря за ремонт от днес. Ще се работи в отсечката между източната тангента и ул. „Продан Таракчиев“, където ще бъде положена нова настилка, ще бъдат изградени улично осветление и тротоари, каквито в момента липсват.Забранява се влизането на пътни превозни средства, както следва:• От 08.07.2018 г. до 12.07.2018 г. по бул. “Христофор Колумб”, между ул. „Неделчо Бончев“ и ул. „Подп. Васил Златарев”.• От 13.07.2018 г. до 17.07.2018 г. по бул. “Христофор Колумб” в участък от 145 м, считано от ул. „Подп. Васил Златарев” в посока към ул. „Продан Таракчиев”.• От 18.07.2018 г. до 22.07.2018 г. по бул. “Христофор Колумб” в участък от 249 м, считано от улицата за Sofia Airport Center в посока към ул. „ Неделчо Бончев”.• От 23.07.2018 г. до 27.07.2018 г. по бул. “Христофор Колумб” в участък от 175 м, считано от улицата за Sofia Airport Center в посока към ул. „Продан Таракчиев”.• От 28.07.2018 г. до 01.08.2018 г. по бул. “Христофор Колумб” в участък от 170 м, считано от ул. „Продан Таракчиев” в посока към ул. „ Неделчо Бончев”.Маршрутът на три автобусни линии ще бъде променен временно. Разкриват се някои досегашни и се разкриват нови, също временни, спирки, предупреждават от общината. Промяната важи от 8 юли до 1 август.Ето и новите маршрути:- автобусна линия №84:• в посока Летище София - терминал 2: от ул. „Ген. Йосиф Гурко“ по маршрута си до кръстовище бул. „Христофор Колумб“ - ул. „Неделчо Бончев“ - ул. „Източна тангента“, по Източна тангента, по ул. „Мими Балканска“, ул. „Продан Таракчиев“ и по маршрута си до Летище София - Терминал 2;• в посока ул. „Ген. Йосиф Гурко“: от Летище София - терминал 2 по маршрута си до Летище София - терминал 1, бул. \"Брюксел\" и след кръстовище бул. „Брюксел“ - ул. „Мими Балканска“ - ул. „Продан Таракчиев“, по ул. \"Мими Балканска\", по \"Източна тангента\", по бул. „Христофор Колумб“ и по маршрута си до ул. „Ген. Йосиф Гурко“.- автобусна линия №184:• в посока Летище София - Терминал 1: от ул. Ген. Йосиф Гурко по маршрута си до кръстовище бул. „Христофор Колумб“ - ул. \"Неделчо Бончев\" - ул. \"Източна тангента\", наляво по ул. \"Източна тангента\", надясно по ул. \"Мими Балканска\", наляво по бул. \"Брюксел\" и по маршрута си до Летище София - терминал 1;• в посока ул. \"Ген. Йосиф Гурко\": от Летище София - Терминал 1 по маршрута си до Летище София - терминал 2, ул. \"Продан Таракчиев\", направо по ул. \"Мими Балканска\", наляво по ул. \"Източна тангента\", по бул. \"Христофор Колумб\" и по маршрута си до ул. \"Ген. Йосиф Гурко\".- автобусна линия №384 (в посока Летище София - терминал 2):• от ж.к. \"Дружба\" 2 по маршрута си до кръстовище бул. \"Христофор Колумб\" - ул. \"Неделчо Бончев\" - ул. \"Източна тангента\", по ул. \"Мими Балканска\", ул. \"Продан Таракчиев\" и по маршрута си до Летище София - терминал 2, двупосочно.За маршрутите на автобусни линии 84, 184 и 384 се разкриват временни спирки, както следва:• „ТЕХНОТЕСТ“ - на ул. \"Източна тангента\" след кръстовището бул. \"Христофор Колумб\" - ул. \"Неделчо Бончев\" - ул. \"Източна тангента\" в посока Летище София - терминал 1/2;• „БУЛ. БРЮКСЕЛ“ - на ул. \"Мими Балканска\" преди кръстовището бул. \"Брюксел\" - ул. \"Мими Балканска\" - ул. \"Продан Таракчиев в посока Летище София - терминал 1/2;• „БУЛ. БРЮКСЕЛ“ - на ул. \"Мими Балканска\" след кръстовището бул. \"Брюксел\" - ул. \"Мими Балканска\" - ул. \"Продан Таракчиев\" в посока бул. \"Асен Йорданов\".Закриват се следните автобусни спирки по бул. \"Христофор Колумб\" в участъка от ул. \"Продан Таракчиев\" до ул. \"Неделчо Бончев\":• „ТЕХНОТЕСТ“;• „НОВА ТЕЛЕВИЗИЯ“;• „Р-Т АЛЕКСАНДРИЯ“.Ремонтът на този участък ще струва около 1 млн. лв. След ремонта на бул. „Христофор Колумб“, такъв ще започне и на бул. „Източна тангента“, който също ще бъде цялостно ремонтиран с нова настилка, пътни платна, тротоари, в отсечката между кръговото с бул. „Христофор Колумб“ и кв. „Христо Ботев“.", "date": "2018.07.08", "title": "Затварят булевард в София за ремонт, променят маршрутите на 3 автобусни линии"}
{"url": "https://offnews.bg/obshtestvo/edin-den-v-divata-priroda-s-viasat-nature-683921.html", "text": "Два поредни епизода от поредицата на Viasat Nature \"Един ден в дивата природа\" можете да гледате тази вечер, от 19:50.Сериите отвеждат зрителя на 24-часово пътешествие през разнообразна среда. Започвайки в зората на новия ден, се потапяме в суматохата на сутрешното оживление в природата, където милиони истории се разгръщат под първите лъчи на изгряващото слънце.Денят след това се променя драматично и навлизаме в тихия потискащ час на обедната жега, преди да се втурнем отново във високооктановата драма на ловния златен час точно преди падането на здрача. След това рязко потъваме във филма на ужасите по тъмни доби в дивата природа - свят, управляван от необикновени и ужасяващи нощни ловци. Завършваме, отново къпейки се в безопасността на изгрева в началото на новия ден.", "date": "2018.07.08", "title": "Един ден в дивата природа с Viasat Nature"}
{"url": "https://offnews.bg/112/tir-i-tri-koli-se-sblaskaha-kraj-mezdra-rumanski-shofior-zagina-obno-683979.html", "text": "ТИР и три коли се сблъскаха на главен път Е-79 край Мездра. Румънски шофьор почина, ранени са съпругата и детето му.За няколко часа пътят беше затворен в района на катастрофата.Тя е станала към 10:55 ч. на моста преди Мездра, в посока Видин. ТИР с турска регистрация блъснал трите леки автомобила, които са с румънски регистрации.В катастрофата бяха ранени трима румънски граждани, пътували в първата ударена кола.Те са настанени в болницата във Враца. Към 18.30 ч. беше съобщено, че 44-годишният румънски шофьор е починал в болницата. Неговата съпруга е с фрактура на бедрото, а 6-годишният му син е с охлузни рани и със счупен нос.Аварийните екипи с тежка техника изтеглиха камиона, наложи се мантинелата да бъде срязана.Най-вероятната причина за катастрофата е неправилно изпреварване, предприето от загиналия румънски шофьор.Тежката катастрофа предизвика километрично задръстване, което стана причина за втори инцидент на магистралата. Лека кола се удари в спряла цистерна в платното по посока от Враца към София. Няма тежко пострадали, а цистерната е била празна.", "date": "2018.07.08", "title": "ТИР и три коли се сблъскаха край Мездра, румънски шофьор загина (обновена)"}
