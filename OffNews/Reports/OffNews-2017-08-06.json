{"url": "https://offnews.bg/futbol/tcska-sofia-vze-vtori-plovdivski-skalp-662216.html", "text": "ЦСКА-София постигна втора поредна убедителна победа в Първа лига. След разгромното 6:2 над Ботев Пловдив, тази вечер \"червените\" сразиха с 4:1 съгражданите от Локомотив на \"Българска армия\".Домакините решиха изхода на мача още през първото полувреме, когато се оттеглиха на почивка при резултат 2:0 след голове на Тиаго Родригес в 13-та минута и на Кристиян Малинов в 27-та.След час игра Фернандо Каранга придаде класическо измерение на резултата, отигравайки технично над стража Илко Пиргов.Това беше негово 5-то попадение от началото на сезона, а асистенцията беше на Тиаго Родригес.В 74-та минута Димо Бакалов намали резултата, вкарвайки почетното попадение за Локомотив Пд.Крайното 4:1 оформи Станислав Манолев с първия си гол в България от 2009 година насам. С успеха ЦСКА-София събра седем точки и върви на второ място в класирането, а лидер е Черно море с 10.", "date": "2017.08.06", "title": "ЦСКА-София взе втори пловдивски скалп"}
{"url": "https://offnews.bg/gimnastika/ansambalat-ni-sashto-grabna-zlato-ot-svetovnata-kupa-v-minsk-662205.html", "text": "Ансамбълът ни продължи отличното представяне за българската гимнастика на Световната купа в Минск и грабна златото във финала на пет обръча.Нашите момичета получиха 18.700 след отличната си и безгрешна игра днес. След тях се наредиха ансамбълът на Беларус с 18.100 и Япония със 17.700.Фаворитките от Русия останаха едва пети с 16.650. Това е втори златен медал за България от последния състезателен ден на турнира, след като по-рано първо място за изпълнението си с обръч завоюва и Невяна Владинова. Малко по-късно днес е финала и на две въжета и три топки.", "date": "2017.08.06", "title": "Ансамбълът ни също грабна злато от Световната купа в Минск"}
{"url": "https://offnews.bg/gimnastika/neviana-vladinova-s-parvo-zlato-v-minsk-662200.html", "text": "Звездата ни в художествената гимнастика Невяна Владинова спечели златен медал на обръч във финала на Световната купа в Минск. Грацията получи 18.850 точки за изпълнението си, пише beautyinsport.com. Неви беше блестяща и се справи добре с трудностите с тяло. За нея това е втора голяма на обръч през сезона след първото място на Световната купа в София.Втора остана рускинята Александра Солдатова с 18.550 точки, а трета е представителката на домакините Катерина Галкина – 18.200 точки.Във финала на топка не участва Катрин Тасева, но ще я видим заедно с Владинова в следващите три финала. На топка и двете ни грации имаха изпускания и така завършиха извън топ 5.Победителка е Катерина Галкина, следвана от Алина Гарнаско и Александра Аджурджукулезе (Италия). Тасева е равен сбор с петата Александра Солдатова (Русия).", "date": "2017.08.06", "title": "Невяна Владинова с първо злато в Минск"}
{"url": "https://offnews.bg/bojni/rusev-iadosa-rendi-ortan-i-si-otnese-boia-662202.html", "text": "Българският кечист Александър Русев влезе в поредната вражда със звезда в развлекателния спорт. Пловдивчанинът записа страхотна победа в поредния епизод на Разбиване срещу бившия шампион при двойките Чад Гейбъл. Непосредствено след срещата българинът взе микрофона и отправи предизвикателство към всички в съблекалнята. На неговите думи се отзова бившият многократен шампион на федерацията Ренди Ортън – Пепелянката.Американецът не се уплаши от думите на Русев, а се качи на ринга. Пловдивчанинът заля звездата с думи на български. „Ти искаш да се биеш с мен.Виж се какъв си смешник, бе момченце. Знаеш ли какво говоря тука – започна Русев. Аз съм Русев, българската гордост. Не представляваш нищо пред мен, момченце.Това не го ли разбра. Колкото и да си Ренди Ортън, аз съм по-големият от теб“, каза Русев, но беше наказан със завършващата хватка на Пепелянката – RKO.Битката между тях ще се състои на 20 август по време на един от най-атрактивните турнири на федерацията - Летен сблъсък.", "date": "2017.08.06", "title": "Русев ядоса Ренди Ортън и си отнесе боя"}
{"url": "https://offnews.bg/sviat/zaloviha-poliak-otvliakal-manekenka-v-italia-kato-ia-napahal-v-chant-662197.html", "text": "Италианската полиция задържа 30-годишен поляк, който отвлякъл британска манекенка в Италия, за да я продаде в онлайн аукцион.20-годишната красавица била на снимки в Италия, където била дрогирана, напъхана в чанта и в багажник на автомобил. След като пътувала така няколко часа, младата жена била заключена с белезници в отдалечена къща в градчето Борджало на около 40 км от Торино.Тя прекарала в плен цели шест дни.Похитителят ѝ Лукаш Херба, който живеел също във Великобритания, е арестуван, съобщи бТВ. Той искал 300 хил. долара от агента на манекенката, но после решил да я освободи, тъй като разбрал, че жената има малко дете, а той не се занимавал с майки.Разследването в Италия, Полша и Великобритания, продължава.", "date": "2017.08.06", "title": "Заловиха поляк, отвлякъл манекенка в Италия, като я напъхал в чанта"}
{"url": "https://offnews.bg/dom/naj-malkite-kashti-na-sveta-galeria-662204.html", "text": "Всеки ден ни заливат със снимки на огромните и луксозни къщи на известните личности. Целият свят е обсебен от идеята домовете ни да бъдат с големи стаи, иначе не можем да съберем вещите си. От имения за милиони долари, през цели небостъргачи само за едно семейство, до домове със собствени киносалони и хеликоптерни площадки, светът ни е заобиколен с абсурдни здания.Ето защо ви представяме най-малките къщи и домове в света. Повечето от тях са с една, най-много две стаи и са на не повече от 20 квадратни метра площ. Въпреки че не са стандартните жилища, които сме свикнали да гледаме, тези домове не отстъпват по нищо на къщите на богаташите. ", "date": "2017.08.06", "title": "Най-малките къщи на света (галерия)"}
{"url": "https://offnews.bg/gimnastika/palen-komplekt-medali-za-neviana-v-minsk-662207.html", "text": "Прекрасната ни звезда в художествената гимнастика Невяна Владинова се окичи с пълен комплект медали от Световната купа в Минск. След златото на обръч по-рано днес, сега Неви взе сребро на бухалки и бронз на лента, пише beautyinsport.com.Във финала на бухалки Владинова получи 18,650, но по-важно е представянето й. За първи път от финала на европейското първенство насам Владинова излезе уверена и това се отрази на чудесното й изиграване.Катрин Тасева остана пета – 17.600 с равен резултат с четвъртата – Катерина Галкина от Беларус. Катя за първи път показва извън България новото си съчетание с бухалки и представянето й е добро.Първото място спечели представителката на Русия Юлия Бравикова. Тя получи 19,000 точки за изпълнението си, което в никакъв случай не беше по-добро от това на Невяна. Алина Гарнаско е Беларус е трета със 17,700.На лента Неви се раздаде и получи оценка 17,250, което й отреди третото място във финала. Първото място взе Юлия Бравикова от Русия със 17,550, а втора със същия резултат остана Алина Гарнаско от Беларус. Катрин Тасева зае петото място с 16,150.", "date": "2017.08.06", "title": "Пълен комплект медали за Невяна в Минск"}
{"url": "https://offnews.bg/obshtestvo/oranzhev-kod-za-zhega-v-tcialata-strana-utre-malko-dazhd-sled-obiad-n-662199.html", "text": "Оранжев код за жега обяви НИМХ към БАН за утре в цялата страна. Максималните температури ще са между 34 и 39 градуса.  Времето ще е слънчево, но след обяд на отделни места в северната част от страната ще се появят облаци, възможни са и краткотрайни валежи с гръмотевици. Ще духа слаб до умерен вятър. Синоптиците прогнозират и, че в планините също ще превали в по-късните часове на деня. По върховете термометрите ще се качат до 27 градуса.Такива ще са температурите и в морето сред вълни от 1-2 бала, а на брега - до 35 градуса. ", "date": "2017.08.06", "title": "Оранжев код за жега в цялата страна утре, малко дъжд след обяд на места"}
{"url": "https://offnews.bg/drugi/nov-velonosen-rekord-po-kom-emine-3-dni-i-9-chasa-662212.html", "text": "Новият рекорд за скоростно преминаване на маршрута \"Ком-Емине\" със собствени сили вече е 3 дни, 9 часа и 1 минута. Постави го Борислав Йорданов, който премина с велосипед трасето с дължина над 600 км. Той потегли в 9:00 часа на 1 август от връх Ком и финишира на нос Емине в 18:01 часа на 4 август. Рекордът беше поставен по време на т.нар. \"Велоносен поход\", чиято цел не е само спортното постижение, но и повдигане на темата за нуждата от повече обособени и поддържани веломаршрути в България.Според Борислав и екипа на похода, \"Ком-Емине\" - най-дългият пешеходен туристически маршрут в България, може да се превърне и във велосипеден, както и да се маркира от начало до край като такъв.В дните от 1 до 4 август беше показано нагледно, че темата е важна, че има нужда от подкрепа, както и че маршрутът има голям потенциал. Допълнително доказателство са опитите за различни пешеходни рекорди, които стартираха почти едновременно с този на Борислав. С дългото трасе се сблъскаха ултрамаратонците Антония Григорова, Божидар Антонов и легендата Любомир Палакарчев.Подкрепа за каузата показаха много хора от цяла България, като част от тях се включиха и в етапи от самия \"Велоносен поход\". Те караха и носеха колелата си по билото на планината заедно с Борислав, като за най-тежкия участък (върховете Амбарица, Голям Купен и Ботев) се включиха и няколко скороходци, разказа Илиян Лазаров от екипа на рекордьора.Именно след тази част от маршрута Борислав беше на път да се откаже заради травма на крака. Наложи му се да остане за няколко часа на връх Ботев в нощта на 2 срещу 3 август, защото поради силни болки не можеше да продължи. Въпреки това, 2-3 часа преди изгрева, той успя да тръгне отново, като го придружаваше организаторът на похода - Калин Русев.Общото време за спане, което Борислав е имал за 81 поход, е едва 7-8 часа сън. Недоспиването, заедно с тежкия терен в Централен Балкан, обраслите пътеки около някои от проходите в Източна България, горещината в последните участъци, травмата на крака и умората бяха сред големите предизвикателства на похода.Благодарение на силната подкрепа, която инициативата получи, желанието на Борислав да подобри рекорда и усилията на екипа, \"Велоносен поход\" завърши успешно и беше записано постижение, каквото не е имало досега в историята на \"Ком-Емине\". Никой досега не е преминавал маршрута толкова бързо със собствени сили.Освен инициативата по билото на планината, в която се включиха много колоездачи и планинари, имаше и силна кампания в социалните мрежи. Хората публикуваха свои снимки с вдигнати велосипеди и хаштаг #velonosenpohod. По този начин те показаха, че подкрепят Борислав и каузата на \"Велоносен поход\".Борислав Йорданов е на 31 г. и представлява клуб \"Велораптор\". През 2014 г. той постави рекорд за преминаване на маршрута \"Ком-Емине\" с велосипед без поддържащ екип. Времето, за което измина 600-те км, без да е планирал рекорд, е точно 5 дни и 4 часа.Така Борислав вече държи не един, а два рекорда по маршрута - за автономно преминаване и за преминаване с поддържащ екип. Въпреки постижението, едно от първите неща, които Борислав каза след като финишира на Емине беше: \"Рекордите са временни. Те са, за да се подобряват\". Това, което не е временно и остава като тема, върху която да се работи, е каузата на инициативата - развитието на планинското колоездене в България.Основен организатор и инициатор на \"велоносния поход\" е създателят на клуб \"Велораптор\" - Калин Русев. Той е на 45 години, от София, и бешесред колоездачите, които придружиха Борислав по част от трасето. Калин беше с него от кризисния момент на връх Ботев до Прохода на републиката.Според Калин \"велоносният поход\" е много повече от спортно предизвикателство: \"С тази инициатива искаме маршрутът \"Ком-Емине\" да се популяризира и маркира за колоездене, но и да покажем, че колоездачите в България могат да се обединяват около общи каузи, не само да се състезават един с друг. Подкрепихме един човек заради нещо важно, което касае много от нас - карането на велосипед в планината.\"", "date": "2017.08.06", "title": "Нов велоносен рекорд по \"Ком-Емине\": 3 дни и 9 часа"}
{"url": "https://offnews.bg/protesti/asenovgrad-pak-na-protest-tazi-vecher-662201.html", "text": "Жители на Асеновград излизат отново на протест тази вечер в 19 часа. Недоволството им е от мерките за справяне с незаконно пребиваващите роми в града, както и със започналата им регистрация. Протестиращите настояват за справедливи присъди за нападателите на състезатели от отбора по гребане в града. След близо две седмици прекъсване, миналата неделя жителите на Асеновград възобновиха митингите и шествията си, като блокираха пътя за Смолян за кратко.Кръгла маса за решаване на проблемите на хората от Асеновград ще се проведе на 24 август. ", "date": "2017.08.06", "title": "Асеновград пак на протест тази вечер"}
{"url": "https://offnews.bg/futbol/arsenal-nadvi-chelsi-s-duzpi-i-specheli-kamiuniti-shijld-662208.html", "text": "Носителят на Купата на Англия Арсенал победи шампиона Челси с дузпи (1:1 в редовното време) и спечели трофея \"Къмюнити шийлд\" за 15-и път в своята история.Възпитаниците на мениджъра Арсен Венгер стартираха по-активно и още в 7-ата минута бяха много близо до гола, след като Алекс Иуоби проби добре до аутлинията и потърси Александър Лаказет, но топката рикошира в тялото на нападателя, който не успя да я насочи към вратата.Минута след това Арсенал създаде нова опасност - Дани Уелбек засече с глава дълбоко центриране на Гранит Джака, но вратарят Петър Чех улови без проблеми.И двата отбора имаха нялколко удобни възможности да открият резултата, но до попадение така и не се стигна през първото полувреме.Втората част започна по мечтан начин за Челси. Джака изчисти балонно след един корнер пред вратата на Чех, Кейхил се пребори за топката, която продължи към Моузес. Нигериецът преодоля отблизо стража на Арсенал, давайки аванс на шампионите.В 81-ата минута Челси остана с човек по-малко, след като Педро получи директен червен картон са грубо влизане в гръб на Мохамед Елнени. Арсенал се възползва моментално и изравни резултата от последвалия свободен удар. Джака центрира в наказателното поле, а Сеад Колашинац се извиси и засече с глава - 1:1.Редовното време завърши при този резултат, което означаваше, че победителят ще бъде определен след дузпи, които бяха изпълнени по системата ABBA.Гари Кейхил вкара в началото, а Тио Уолкот и Монреал бяха прецизни за Артилеристите. Последваха и ключовите изпълнения, като Куртоа прати топката в облаците, а веднага след това Алваро Мората стреля покрай вратата.Алекс Окслейд-Чембърлейн и Оливие Жиру не сбъркаха и така Арсенал триумфира след 4:1.", "date": "2017.08.06", "title": "Арсенал надви Челси с дузпи и спечели \"Къмюнити Шийлд\""}
{"url": "https://offnews.bg/leka-atletika/mitko-tcenov-ostana-dalech-ot-final-v-london-662198.html", "text": "Пореден наш атлет приключи участието си на световното в Лондон.Ден след отпадането на Габриела Петрова в тройния скок, сбогом с надпреварата си каза и националният ни рекордьор в бягането на 3000 метра стийпълчейз и европейски шампион до 23 години в тази дисциплина Митко Ценов.Ценов завърши 12-и в своята втора серия в дисциплината с резултат 8:45.21, който е с 20 секунди под личния му (и национален) рекорд и с 15 под върховото му постижение за годината.След бягането Ценов се оправда с младостта си и дори намекна, че може да смени дисциплината.\"През цялото време се чувствах много свеж, но като цяло изглежда не съм достатъчно зареден, за да мога да го избягам около 8:20 мин. От две години не съм толкова съсредоточен в тренировките и като цяло в леката атлетика.В главата ми се въртят всякакви работи и не съм съсредоточен в леката атлетика. Може би съм още млад и ме влекат и други неща.За следващата година ще стана по-сериозен\", каза атлетът от Мездра непосредствено след сериите пред Спортал.", "date": "2017.08.06", "title": "Митко Ценов остана далеч от финал в Лондон"}
{"url": "https://offnews.bg/turizam/turskata-presa-ni-pohvali-turistite-otidoha-pri-komshiite-662209.html", "text": "\"Туристите отиват при съседката\" - с това заглавие излиза днес турският всекидневник \"Миллиет\".Хотелите в България се пукат по шевовете. Увеличава се и броят на турските туристи в България, пише вестникът.В подзаглавие \"Миллиет\" уточнява, че туристите, които от съображения за сигурност не са отишли в Турция, са предпочели да почиват при комшиите.България преживява най-успешния си туристически сезон за последните 25 години, пише вестникът.Ресторантите са по-евтини в сравнение с Турция. Меню за двама души (салата, основно ястие с месо, десерт, напитки и т.н.) излиза около 15-20 евро, изчислява \"Миллиет\" и препоръчва на турците да опитат пърленка, шопска салата, кюфтета от агнешка кайма и пица.", "date": "2017.08.06", "title": "Турската преса ни похвали: Туристите отидоха при комшиите"}
{"url": "https://offnews.bg/tenis/grisho-i-del-potro-shte-uchastvat-na-dvojki-v-monreal-662210.html", "text": "Най-добрият ни тенисист Григор Димитров ще участва за втори пореден турнир не само на сингъл, но и на двойки, в стремежа си да свикне по-бързо с настилката в Монреал, където на 7 август започва първия \"Мастърс\" преди турнира от Големия шлем \"US Open\".Талантът от Хасково ще си партнира с Хуан Мартин дел Потро, след като във Вашингтон се включи в надпреварата на двойки заедно с Люка Пуй.Димитров и аржентинецът ще се изправят в първи кръг срещу Райън Харисън и Майкъл Винъс, след което може да срещнат четвъртите поставени в схемата Боб и Майк Брайън.Както е известно, на сингъл Григор Димитров е седми поставен и почива в първи кръг, като във втори ще срещне Миша Зверев или квалификант.Евентуален съперник в третия кръг пък е чехът Томаш Бердих. В схемата на Григор са номер 3 в схемата Доминик Тийм, срещу когото може да се изправи на четвъртфиналите, и Роджър Федерер.", "date": "2017.08.06", "title": "Гришо и Дел Потро ще участват на двойки в Монреал"}
{"url": "https://offnews.bg/protesti/demonstrantite-v-asenovgrad-blokiraha-za-kratko-glavnia-pat-za-smolian-662214.html", "text": "В неделя вечерта демонстрантите в Асеновград блокираха за 20 минути главния път за Смолян. В протестното шествие днес се включиха около 50 души.Протестиращите настояват за справедливи присъди за нападателите на децата от отбора по гребане. Те не са доволни от мерките, предприети от общината, срещу незаконното строителство и незаконно пребиваващите в квартал Лозница.Пет патрулки съпровождаха шествието тази вечер.С демонстраните се срещна вицепремиерът Валери Симеонов. Пред тях той заяви:\"От 26 юни, когато беше инцидентът, до момента има 4 лица, регистрирани в циганската махала. И 181 лица, регистрирани в Асеновград. Четирите лица, които са регистрирани, всичките са жени. Двете от жените са се върнали от Турция, една има, която се е оженила и една има, на която децата ѝ живеят на такъв адрес регистрирани, а тя не е регистрирана. Това са четирите случая.\"Всичко, което съм обещал, е изпълнено, твърди Симеонов. Той добави, че в квартал Лозница е осигурено 24-часово полицейско присъствие, което продължава и в момента.Върви описване и премахване на незаконни постройки - до момента са премахнати 16 и са подготвени документите за още 17, каза още вицепремиерът.", "date": "2017.08.06", "title": "Демонстрантите в Асеновград блокираха за кратко главния път за Смолян"}
{"url": "https://offnews.bg/112/shofior-zabi-kolata-si-v-avtobusna-spirka-v-plovdiv-i-zagina-662215.html", "text": "57-годишен шофьор загина, след като заби автомобила си в автобусна спирка в Пловдив.Катастрофата е станала в неделя вечерта.Фолксвагенът се е забил в автобусна спирка близо до кръговото кръстовище на Панаира на бул. \"България\".От пресцентъра на МВР уточняват, че колата е преминала през мантинелата в насрещната лента за движение и се е блъснала.Шофьорът е загинал на място.", "date": "2017.08.06", "title": "Шофьор заби колата си в автобусна спирка в Пловдив и загина"}
{"url": "https://offnews.bg/politika/vlastta-obeshta-na-varna-novi-patishta-kam-letishteto-i-pristanishteto-662196.html", "text": "Правителството ще подпомогне Варна за разрешаване на инфраструктурни проблеми, които към момента не позволяват на града да се развива.Това каза министър-председателят Бойко Борисов на работна среща в общината, организирана от кмета Иван Портних.Варна заслужава перспектива. Градът има и други дейности, освен туризма, посочи Борисов. Той припомни думи на кмета, че от 30 години не е правено нищо, за да се облекчи трафикът във Варна, и съобщи, че правителството предлага две мерки в това отношение – разширяване с две допълнителни ленти и с две локални платна на централния транзитен булевард, който свързва входа на града и аерогарата, както и нова пътна отсечка, която да облекчи движението от и към пристанището.Финансирането ще бъде от бюджета и от ЕИБ, а дали изпълнението ще се организира от АПИ или от общината, зависи от общинския съвет във Варна, посочи Борисов. Той каза, че приоритетни за правителството са също ремонтът на Математическата гимназия и изграждането на трета пречиствателна станция за отпадъчни води.Борисов подчерта, че съществуват още много проекти, които се нуждаят от финансиране, а в същото време се пилеят пари за ликвидиране на щети от недалновидни решения на предишни правителства. Той даде примери със зоните по „Натура 2000“, плащанията за АЕЦ „Белене“ и американските централи, както и приватизационната сделка за „Полимери“ – Девня, която определи като грабеж. ", "date": "2017.08.06", "title": "Властта обеща на Варна нови пътища към летището и пристанището"}
{"url": "https://offnews.bg/112/kola-poletia-v-100-metrova-propast-v-pirin-petima-tezhko-postradali-662177.html", "text": "Тежка катастрофа е станала тази нощ край хижа „Загаза“ в Пирин, петима души са тежко пострадали. Трима от ранените са настанени в хирургията на болницата в Благоевград, друг е в реанимация, е петият мъж се придвижва от хижата към Кресна, съобщи Нова тв.  Първите двама на 27 и 31 години, са приети в клиниката в 1 часа. Единият е със счупени ребра и пробит бял дроб, а вторият – с фрактура на черепа. В 4 ч. е постъпил 29-годишен мъж, чието състояние е най-тежко. Той е с множество фрактури в областта на главата, настанен е в отделението по реанимация, уточнява БГНЕС. Час по-късно в болницата е настанен и 26-годишен младеж с фрактура на крак и откъснато ухо, приет е в ортопедията. Петият пострадал е също на 29 години. Той е с множество порезни рани по цялото тяло, контузии и ще бъде приет в спешно отделение на МБАЛ.Мъжете са пътували в автомобил, който е паднал в дере в трудно достъпен район. В спасителната акция са взели участие пожарна и две линейки от Сандански и Кресна. В района няма обхват на мобилните телефони и сигналът за инцидента е получен около два часа след като колата е  паднала в 100-метровата пропаст.На всички пострадали се вземат кръвни проби за алкохол, тъй като все още не е ясно кой е шофирал. ", "date": "2017.08.06", "title": "Кола полетя в 100-метрова пропаст в Пирин, петима тежко пострадали"}
{"url": "https://offnews.bg/futbol/barsa-dava-100-mln-i-za-dembele-ot-borusia-se-darpat-662213.html", "text": "След като днес бе съобщено, че пристигането на Филипе Коутиньо в Барселона срещу 100 млн. евро е почти сигурно, от клуба постигнаха споразумение и с Усман Дембеле за личния му договор, но от Борусия Дортмунд са на път да провалят сделката. Изпълнителният директор на германците Ханс-Йоахим Ватцке заяви, че 100 млн. евро са малко, без обаче да потвърждава за преговори с каталунците.Точно тази сума френският вестник \"L’Equipe\" посочи като желана от Борусия, но сега излиза, че от Барса ще трябва да се бръкнат още.Ватцке даде за пример трансфера на Кевин де Бройне от Волфсбург в Манчестър Сити за 74 млн. евро. Според него независимо че \"вълците\" са получили солидна сума, те не са успели да му намерят достоен заместник.\"Сделката за Де Бройне беше рекордна. Като погледнем сега обаче, се вижда, че това не беше добър трансфер за Волфсбург, защото клубът загуби качествен играч\", обясни Ватцке пред \"Eurosport\".20-годишният талант Дембеле беше искан от Барса още преди повече от година, когато все още беше в Рен. Тогава обаче Дембеле избра Борусия, за да получи повече възможности за изява.Снощи френският национал игра цял мач и дори вкара дузпа за Дортмунд при загубата от Байерн Мюнхен в срещата за Суперкупата на Германия.", "date": "2017.08.06", "title": "Барса дава 100 млн. и за Дембеле, от Борусия се дърпат"}
{"url": "https://offnews.bg/futbol/dani-alvesh-ostanal-nerazbran-v-iuventus-662179.html", "text": "Бившият защитник на Ювентус Даниел Алвеш за пореден път говори за престоя си в Торино. Бразилецът, който през лятото бе продаден на Пари Сен Жермен, заяви, че в Ювентус така и не са разбрали неговия стил на игра и това е една от причините той да си тръгне след само един сезон с екипа на \"бианконерите\".\"Аз съм футболист, който обича често да играе с топката. Като че ли в Ювентус така и не разбраха моя стил на игра. Не бях щастлив там и затова реших да си потърся нов отбор. Въпреки това съм много благодарен на Юве\", заяви Алвеш, цитиран от Спортал.Междувременно треньорът на Ювентус Масимилиано Алегри заяви, че не е притеснен от загубата с 0:2 от Тотнъм в последната контрола от предсезонната подготовка на тима.Това бе общо трета загуба от всички мачове на \"бианконерите\" през лятото, а най-притеснителното е, че в нито една проверка тимът не успя да запази \"суха\" мрежа, като наставникът обърна внимание на този проблем.\"Не съм притеснен. Работихме здраво през последните няколко седмици и направихме някои добри неща. Истина е, че подобни загуби болят, но трябва да извлечем позитивите от тях. Трябва да бъдем по-внимателни в защита. Нужно е още работа в това отношение, защото първенството на Италия винаги се печели от отбора с най-добра отбрана.Иначе отборът е добре. Подобрихме физическото си състояние. Това бе първи мач като титуляр за Дъглас Коща. Той игра добре до смяната си и има също толкова вина за загубата, колкото всеки друг от футболистите ни\", заяви Алегри.", "date": "2017.08.06", "title": "Дани Алвеш останал неразбран в Ювентус"}
{"url": "https://offnews.bg/obshtestvo/diado-ne-iska-da-napusne-izgorelia-si-dom-v-slavotin-662180.html", "text": "76-годишният дядо Цоло Василев отказва да напусне дома си, който е изгорял напълно от пожара в монтанското село Славотин вчера. Възрастният мъж преспал сред руините на къщата си. Най-добрият вариант за него е да отиде в старчески дом, обясни кметът Личко Цолов по Нова тв. Огнената стихия обхвана 14 къщи, в 9 от тях не живее никой, две изгорели остават бездомни хора. Пострадали няма. Огънят е тръгнал от запустяло място край последните къщи на селото и бързо се разпространил, обхващайки изсъхналата растителност. ", "date": "2017.08.06", "title": "Дядо не иска да напусне изгорелия си дом в Славотин"}
{"url": "https://offnews.bg/futbol/krusharski-dade-po-500-leva-v-loko-predi-gostuvaneto-na-armiata-662183.html", "text": "Собственикът на Локомотив Пловдив Христо Крушарски зарадва футболистите с по 500 лева преди гостуването на ЦСКА-София на \"Българска армия\" днес от 20 часа.Борецът с градушките обещал на играчите скоро да даде още пари и така Дани Кики и компания ще излязат с повишено настроение в София.Иначе въпросните 500 лева са премия за равенството 0:0 с шампиона Лудогорец. Интересно е какви ли премии ще раздаде Крушарски за точка или три на \"Армията\". В миналия кръг ЦСКА-София развинти Ботев в Пловдив и се кани да вземе скалпа и на градския им съперник.Отборът на ЦСКА-София започва да навлиза във форма след лошото начало на сезона. Локо е от трудните съперници на момчетата на Стамен Белчев, като през миналия сезон \"армейците\" така и не успяха да победят Локомотив на свой терен. Първият мач в редовния сезон завърши 0:1, а вторият в плейофите остана без голове - 0:0.Локомотив пък се представя повече от добре от началото на сезона. В първия кръг \"смърфовете\" победиха Етър с 2:1 като гост, а след това пловдивчани направиха и две престижни ремита с Левски (0:0) и Лудогорец (0:0).Възпитаниците на Войн Войнов вече показаха, че не се страхуват от никого, така че няма да е изненада, ако си тръгнат с нещо от \"Българска армия\".", "date": "2017.08.06", "title": "Крушарски даде по 500 лева в Локо преди гостуването на \"Армията\""}
{"url": "https://offnews.bg/obshtestvo/maia-manolova-kogato-chuh-diagnozata-rak-biah-biasna-na-sebe-si-662184.html", "text": "Когато чух диагнозата \"рак\", бях бясна на себе си. Това разказа националният омбудсман Мая Манолова по Нова тв. Тя призна, че била инициатор на кампания за безплатни прегледи на жени, лекарите й предложили да се възползва от профилактиката, но Манолова не намерила време.Когато година по-късно чух диагнозата - това беше най-големият ми кошмар, сподели още Мая Манолова. Омбудсманът призова всички жени да не отлагат прегледите, да намерят 10 минути, да отделят 80 лева, защото това може да спаси живота им. Всеки, които има семейство, се страхува. Нормално е, обясни Мая Манолова.  Тя се присъедини към кампанията на тв водещата Нана Гладуиш и подчерта, че никой няма право да отписва и минута живот. Омбудсманът се обяви категорично против отмяната на парите за прослужено време. Според нея такава промяна ще увеличи опашката на Терминал 2. ", "date": "2017.08.06", "title": "Мая Манолова: Когато чух диагнозата рак, бях бясна на себе си"}
{"url": "https://offnews.bg/sport/sportat-v-efir-na-6-avgust-662178.html", "text": "Богата спортна програма очаква феновете в днешния горещ августовски ден. Най-голям интерес предизвиква двубоят на \"Българска армия\" от Първа лига между Локомотив и ЦСКА-София. \"Армейците\" сломиха Ботев с разгромен резултат и ще търсят втора поредна победа в шампионата. 12:00, 21,00 Лека атлетика, СП в Лондон - БНТ, Евроспорт 116:00 ч - Арсенал - Челси - Диема спорт 216:00 ч - Лил - Нант - Диема спорт17:30 ч - ЦСКА Москва - Рубин - Mtel sport 118:00 ч - Анже - Бордо - Нова спорт18:30 ч - ЕП (ж) - Холандия - Дания - Eurosport 118:30 ч - Болтън - Лийдс - Диема спорт 220:00 ч - ЦСКА - Локомотив Пловдив - Диема спорт20:00 ч - Зенит - Спартак Москва - Mtel sport 122:00 ч - Гремио - Атлетико Минейро - Sport+ HD22:00 ч - Марсилия - Дижон - Диема спорт 21:00 ч - Ню Йорк Сити - Ню Йорк Ред Булс - Eurosport 1", "date": "2017.08.06", "title": "Спортът в ефир на 6 август"}
{"url": "https://offnews.bg/futbol/levski-podade-zhalba-sreshtu-sadijstvoto-sled-zagubata-ot-vereia-662206.html", "text": "Логичното се случи. От Левски подадоха жалба срещу съдийството след вчерашния мач от четвъртия кръг на Първа лига, игран в Стара Загора.В този двубой софиянци се представиха отчайващо и загубиха с 0:2, но не и без помощта на груби грешки от страна на двамата странични рефери.Първо бе зачетен гол на Верея, който трябваше да бъде отменен поради засада, а при 0:2 попадение на Пиргов не бе признато заради несъществуваща засада.В тази връзка шефът на реферите Петър Петров обяви, че са били допуснати груби грешки и ще има наказания.Такива имаше и в мача Витоша - Лудогорец, където отново единият от страничните съдии първо вдигна несъществуваща засада, заради която не бе признат гол на разградчани при 2:2.След това спря голова атака, при която двама от Лудогорец излязоха срещу вратаря на бистричани. Петров призна, че и тук единият от помощниците е допуснал грешки.", "date": "2017.08.06", "title": "Левски подаде жалба срещу съдийството след загубата от Верея"}
{"url": "https://offnews.bg/dw/ivajlo-dichev-vzemete-makedonia-ot-istoritcite-662203.html", "text": "В комплексирани страни като България и Македония историята се свежда до герои и гордости. Затова в Скопие си присвояват Самуил и Вапцаров, а ние се гордеем с Джон Атанасов, пише Ивайло Дичев.След цялата романтика около Договора с Македония не е лошо малко да се поуспокоим. Какво точно ще изяснява комисията за историята? Да речем, че от комисията се окажат разумни хора и обявят: Да, Самуил, макар да прекъсва тогавашната легитимна династия, продължава да се нарича български цар. Но и: Да, българското царство се измества на запад и се озовава основно на територията на сегашната република Македония. И тогава?Тук просто има два типа национална идентификация, историческа и териториална. Къде е била заменена глаголицата с кирилица – в българската държава или на територията на днешна Македония? Верни са и двете. Инуитите възприемат Канада като своя, защото територията е изконно тяхна; британската монархия смята, че я е завладяла и превърнала в държава. Когато ѝ изнася, България изоставя историческата легитимация и се представя за наследник на автохтонните траки - това в битка с наследниците на Източната Римска империя, гърците. Същите гърци, които са приватизирали историята на региона, а на нас са оставили етноси и природни красоти.Връзката между днешните македонци и Александър Велики се държи само на името, оцеляло, криволичейки през вековете. Но не правим ли и ние същото, когато хвърляме мост от държавата на Кубрат към тази от Търновската конституция? Националната идентичност си е такава - бриколаж от подръчни елементи, сглобени в конкретни исторически моменти. В Скопие превеждат Вапцаров, обявявайки го едновременно с това за македонски поет, ние пък се гордеем с Джон Атанасов, който не е имал особено силна връзка с родината на баща си.Сборът от историческите факти не прави идентичност. Идентичността е нещо повече или пък по-малко - според както го погледнете. Тя е воля да се живее заедно. Историческите факти са суровина, но не причина за националната идентичност. Абсурдно е да мислим, че една комисия от учени може да ви привика: извинявайте, объркали сте се, не сте християнин, а будист. А впрочем точно това правеха с българските турци във времето на т.нар Възродителен процес.Различни смеМакедония е вървяла по свой път през цялата нова история – изключение са само руската окупация през 1878 и хитлеровата, за която е срамно да си спомняме. Съвременните македонци са различни от нас и „признаването“ на едни или други факти не могат да променят това. Идентичностите първо трябва да се разбират и уважават. Знаете ли колко се обидих, когато през 90-те един френски професор приятелски ми каза: Абе вие всъщност сте руснаци, нали? Нямам нищо против руснаците, дето се казва - по-славна нация от нашата, ама ей на, и до сега го помня. Наши сънародници правят с македонците това непрекъснато и резултатът е тежка омраза. Трябва да почнем с това: да се вгледаме в разликите, ако щете - да пием за разликите помежду ни.Добрата новина откъм антропологията е, че идентичностите се променят. Не е имало македонци в сегашния смисъл преди ХХ век, а какво точно е значело българин през ХVII век просто не знаем. От една страна днес идентичностите се фрагментират, появяват се баски, донбасци, та даже борци за свободата на измислената Падания по долината на По. Наред с това текат и обратните процеси на окрупняване на идентичностите – като се почне от големите монотеистични религии и универсализма на модерността, та чак до глобалната култура на съвременния свят, където и българи, и македонци в едни и същи дънки пиратстват едни и същи сериали с едни и същи лаптопи.Проблемът ни на Балканите е, че не сме се научили да живеем едновременно в няколко вида идентичности. Общочовешката солидарност, например, която излезе на дневен ред с бежанците, брутално беше противопоставена на националната – ако си българин, трябва да помагаш само на своите; който помага на чужди, е предател; или човек или българин. Това звучеше дори от амвона на църквата. По същия начин хората от Пиринска Македония не смеят да се нарекат македонци, освен с уговорката, че всички македонци са българи и обратно. Защото регионализмът се мисли като предателство. И защото още не сме излезли от идентичностното единоначалие от времето на националното строителство.Оттук абсурдната ни ситуация с Македония: не може хем да сме различни, хем - по-близки отколкото, примерно, с унгарците. Трябва едните да наложат своето единоначалие на другите. И понеже победител в това глупаво перчене не може да има, влачим се така десетилетия.За комплексираностите ниЕвропейският съюз десетилетия наред опитва да гради наднационална идентичност чрез проекти, които поставят ударението - наместо върху историята на войните - върху мирното всекидневие, търговията, културния обмен. Тази политика беше много успешна за помиряването на Франция и Германия, но май не напредна много с Германия и Полша. Още по-неуспешна ми се струва, че ще бъде тя между комплексирани страни като България и Македония, където историята се свежда до герои и гордости. За да не отпочваме темата за признаването на собствената вина, задължителна за всяко сближаване: нашата - за пронацистката окупация, тяхната – за антибългарските гонения преди и след нея.Много по-успешна обаче се оказа една съвсем друга европейска политика, на пръв поглед без връзка с идентичностите, а с по-практични неща: мобилността. Ако нещо прави хората от нашия континент европейци днес, то не е знанието за това чий точно крал е бил Карл Велики. То е в естествеността, с която човек тръгва да търси късмета си в Ирландия, почва бизнес в Испания, намира си брачен партньор в Румъния или просто се шляе из парижкото Маре. Навсякъде е малко различно, но вътре - в позната рамка. Не ви говоря колко процента се чувстват какви, а за усещането на европееца, който се връща от Индия и е готов да прегърне митничаря на първото европейско летище – защото е усетил, че вече е у дома.„Поколение Еразъм“ наричат тези млади европейци, които прекарват част от следването си в друга европейска страна. Не ни ли трябва нещо такова с Македония? Не европейският Еразъм, а мощна двустранна програма за обмен на всички нива, професионални стажове, гостуване у семейства au pair. До ден-днешен наблюдавам как на конференции хората от бивша Югославия функционират като група – клаха се, ругаха се, и пак се търсят. Защо ли? Защото дълго време са правили неща заедно.Нека помълчатПросто трябва за известно време „романтичните“ историци да помълчат – нека тръгнем към сближаването прагматично, ако щете с цинизма на социалните науки - през правенето, не през дърдоренето.", "date": "2017.08.06", "title": "Ивайло Дичев: Вземете Македония от историците"}
{"url": "https://offnews.bg/sviat/erdogan-podsadimite-za-opita-za-prevrat-v-kafiavo-v-sada-662189.html", "text": "Подсъдимите в делата за миналогодишния опит за преврат в Турция ще се явяват пред съда със специално облекло, потвърди турският президент Реджеп Тайип Ердоган, цитиран от световните агенции. Заподозрените ще трябва да носят кафяви униформи, уточни Ердоган по време на реч при откриването на стадион в източния окръг Малатия. „Вече няма да идват в съда облечени както си искат”, категоричен бе президентът.Той първоначално поиска облекло за съда „като това в Гуантанамо”.През юли бивш военен се яви в съда, облечен с тениска с надпис \"герой\". Стотици облякоха подобни фланелки, но бяха задържани по подозрения в терористична пропаганда.Над 50 хил. са арестуваните след осуетения опит за преврат в страната миналата година.", "date": "2017.08.06", "title": "Ердоган: Подсъдимите за опита за преврат в кафяво в съда"}
{"url": "https://offnews.bg/protesti/bunt-na-peshehodnata-pateka-kniazhevo-i-vladaia-protestirat-za-po-dob-662211.html", "text": "И тази неделя жителите на Княжево и Владая излязоха на протест. Те се събраха на Александровския мост, непрестанно пресичаха пешеходната пътека на международния път E-79 и в района се изви километрична опашка от автомобили. В пресичането на пешеходната пътека се включиха и демонстранти на коне.Сред исканията на протестиращите са светофар на мястото на легналите полицаи в района и изграждане на улично осветление през Владайското дефиле.Организатор на недоволството е Инициативен комитет за подобряване качеството на обществения транспорт в двата столични района.Защо 9 месеца нямаме отговор на нашето предложение за поставяне на велобагажници на автобусите и изграждане на велоалея, питат недоволните. Те настояват и трасето на трамвай № 5 в посока Владая да се удължи.Протестиращите искат оставките на шефа на комисията по транспорт в СОС Екатерина Йорданова, на ресорния зам.-кмет Евгени Крусев, на директора на ЦГМ Християн Петров, на началника на Столичен автотранспорт Слав Монов и на Димитър Петров – директор на Дирекция Управление на трафика към Столична община.Организаторите заплашват да поискат и оставката на кмета Йорданка Фандъкова, ако тя \"лично не поеме ангажимент за решаването на тези отдавна съществуващи проблеми\".Преди седмица протестиращите блокираха международния път E-79 с жива верига.", "date": "2017.08.06", "title": "Бунт на пешеходната пътека: Княжево и Владая протестират за по-добър транспорт"}
{"url": "https://offnews.bg/obshtestvo/ovladiaha-pozhara-v-izvorishte-patiat-e-osvoboden-za-dvizhenie-662188.html", "text": "Пожарът между селата Изворище, Миролюбово и Банево е овладян, пожарникарите гасят последните малки огнища.Това съобщи кметът на Бургас Димитър Николов, цитиран от Фокус. Няма риск за жителите на трите населени места.Освободен е пътят за движение между селата Изворище и Миролюбово, за да може да се извършва нормално трафикът по пътя Слънчев бряг – София към магистрала „Тракия“. Кризисен щаб ще решава дали да се отмени частичното бедствено положение, което бе обявено късно снощи, каза още Николов. Военните се включиха в гасенето на пожара между бургаските села. ", "date": "2017.08.06", "title": "Овладяха пожара в Изворище, пътят е освободен за движение"}
{"url": "https://offnews.bg/futbol/bajern-otnese-s-kasmet-superkupata-ot-dortmund-662174.html", "text": "Луд късмет помогна на Байерн Мюнхен да спечели Суперкупата на Германия за рекорден шести път. Шампионът надви с дузпи Борусия Дортмунд пред жълтото море на на стадион \"Сигнал Идуна Парк\".Домакините повеждаха на два пъти, но баварците стигнаха до равенствто в края на редовното време (2:2) след серия от щастливи рикошети. Биха се направо дузпи, където Байерн сбърка веднъж, а Дортмунд два пъти.Момчетата на Петер Бос направиха добър старт и откриха резултата чрез Кристиан Пулишич, но още при следващата опасна акция на баварците Роберт Левандовски изравни на празна врата благодарение на феноменално подаване на Кимих.Двайсетина минути преди края на редовното време Байерн пропусна добра възможност. Секунди след това беше наказан от бързите като вятъра Осман Дембеле и Пиер-Емерик Обамеянг. Първият подаде и голмайсторът на Бундеслигата изведе Борусия напред - 2:1.В 88-ата минута Зюле уцели гредата, но се получи невиждано меле, след което Пишчек си вкара автогол за 2:2.И дузпите започнаха  отлично за Борусия, след като вратарят Бюрки хвана удара на Кимих. Улрайх, стражът на Байерн спаси шута на Роде.Стигна се до шести дузпи, в които Улрайх отрази и удара на Марк Бартра. Лош късмет за бранителя, който беше ранен при атентата срещу автобуса на Борусия тази пролет.", "date": "2017.08.06", "title": "Байерн отнесе с късмет Суперкупата от Дортмунд"}
{"url": "https://offnews.bg/obshtestvo/dnes-e-preobrazhenie-hapnete-grozde-za-zdrave-662165.html", "text": "Православната църква отбелязва днес един от най-светлите си празници - Преображение Господне. Денят се свърза с промяна и нова надежда. Народът ни вярва, че на 6 август слънцето обръща гръб на лятото и поглежда към есента, а прелетните птици се събират на ята, за да тръгнат към топлите страни. В храмовете се освещава грозде, което се раздава на близките, за да са здрави и да ги споходи благополучие. Началото на празника е в първите векове на християнството и е свързано с едно от най-важните евангелски събития – явяването на Исус Христос в небесна слава пред трима от най-близките му ученици. Апостолите не допускали, че Исус Христос ще понася унижения и премеждия – съответно тях това било несъвместимо с величието и славата му. Той им говорил често за страданията, които го очакват, за смъртта и възкресението Си. За да укрепи вярата на учениците си, Исус решил да покаже на трима от апостолите истинната си небесна слава. Заедно с Петър, Иаков и Йоан се изкачил на планината Тавор в Галилея, отдалечил се от тях и започнал да се моли. Скоро те заспали, а когато се събудили, видели своя учител напълно преобразен. Лицето му светело като слънце, а дрехите му блестели като светлина. Исус беседвал с пророците Мойсей и Илия за предстоящите си страдания и кръстна смърт в Йерусалим. В един момент светъл облак осенил всички и от него се разнесъл могъщ глас: „Този е Моят възлюбен син, в когото е моето благоволение. Него слушайте“. Апостолите в силен страх паднали ничком на земята. Исус се приближил към тях и казал: „Станете, не бойте се!“. Това чудодейно събитие трябвало да предпази апостолите от униние и съмнение при вида на Христовите страдания, да укрепи вярата им в неговата божествена природа. ", "date": "2017.08.06", "title": "Днес е Преображение, хапнете грозде за здраве"}
{"url": "https://offnews.bg/izvan-terena/gadzheto-na-bozhinov-pokori-shvejtcaria-662181.html", "text": "Приятелката на бившия национал Валери Божинов Биляна Дол беше определена за най-секси футболна половинка в Швейцария.Тя беше поставена начело на списъка от популярния вестник \"Блик\". На 39-годишната половинка на нападателя на местния Лозана е дадена думата да анализира мачовете от предстоящия кръг в шампионата.Интересното е, че гаджето на Божинов се изказва много компетентно и аргументирано за всички срещи от 3-ия кръг. Биляна отчита и топлото време като фактор за умора.Биляна е отраснала в Швейцария, била е съпруга на известния германски треньор Томас Дол и футболът определено не е непозната територия за нея.Двамата с Валери се запознават в Белград, където той игра за местния Партизан и помежду им пламва любов. Любопитното е, че благодарение на нейните позиции в Швейцария българинът успя да се измъкне от Китай и сега отново мечтае за голямата европейска футболна сцена.", "date": "2017.08.06", "title": "Гаджето на Божинов покори Швейцария"}
{"url": "https://offnews.bg/protesti/protest-shte-igrae-horo-v-kniazhevo-nedovolnite-gotovi-da-stignat-do-662168.html", "text": "На трети протест излизат днес жители на Княжево и Владая, организатор на недоволството е Инициативен комитет за подобряване качеството на обществения транспорт в двата столични района. Митингът е обявен от 18:30 до 19:30 часа до Александровския мост в Княжево. Сред исканията на протестиращите са светофар на мястото на легналите полицаи в района и изграждане на улично осветление през Владайското дефиле, съобщиха организаторите. Защо 9 месеца нямаме отговор на нашето предложение за поставяне на велобагажници на автобусите и изграждане на велоалея, питат недоволните. Те настояват и трасето на трамвай № 5 в посока Владая да се удължи. Протестиращите искат оставките на шефа на комисията по транспорт в СОС Екатерина Йорданова, на ресорния зам.-кмет Евгени Крусев , на директора на ЦГМ Християн Петров, на началника на Столичен автотранспорт Слав Монов и на Димитър Петров – директор на Дирекция Управление на трафика към Столична община. Организаторите заплашват да поискат и оставката на кмета Йорданка Фандъкова, ако тя \"лично не поеме ангажимент за решаването на тези отдавна съществуващи проблеми\". Преди седмица протестиращите блокираха международния път E-79 между „Княжево” и „Владая”. Сега обаче организаторите обясняват, че шосето няма да бъде затваряно, а \"ще пресичаме булеварда на обозначените за това места - пешеходните пътеки, като ще даваме възможност на всички пътуващи да преминават, вкл. и автобуси на градския транспорт и коли със специален режим\". Протестиращите уточяват, че ще има \"плакати и озвучаване и хоро ще се играе законосъобразно\". \"Този протест и следващите ще бъдат веднага прекратени, когато Екатерина Йорданова Председател на ПК към СОС дойде и обясни защо не работи една година. Тя е поканена и известена, както за предишното кулутурно-масово събитие, така и за това и ще я чакаме с трепет, вълнение и музика\", пише на страницата на събитието във фейсбук. ", "date": "2017.08.06", "title": "Протест ще играе хоро в Княжево, недоволните готови да стигнат до Страсбург"}
{"url": "https://offnews.bg/futbol/beroe-pozhela-martin-kamburov-662185.html", "text": "Берое се включи в битката за подписа на легендарния нападател на Локомотив (Пловдив) Мартин Камбуров.През седмицата таранът официално разтрогна с \"черно-белите\" и може да продължи кариерата си във всеки отбор, който го поиска.В същото време треньорът на Берое Александър Томаш иска тимът да бъде подсилен в атака, тъй като в момента не разполага с типичен централен нападател.Заралии привлякоха нигериеца Матю Бонифейс, но само след няколко дни скъсаха споразумeнието с него, тъй като се оказа, че таранът има сърдечни проблеми.За подписа на Мартин Камбуров се бори и Черно море. Към момента дори варненци се смятат за фаворит за привличането на 36-годишния таран, който има 189 гола в Първа лига и заема 4-ото място във вечната ранглиста по този показател.Междувременно чистката в Локо продължи с освобождаването на четирима дошли на проби чужденци. На \"Лаута\" продължават да търсят алтернатива на Камбуров, но без успех.", "date": "2017.08.06", "title": "Берое пожела Мартин Камбуров"}
{"url": "https://offnews.bg/kuhnia/dve-nestandartni-salati-s-dinia-662191.html", "text": "Салатата е една от основните храни в летните жеги. Независимо дали е плодова или зеленчукова, всеки се опитва да намери начин да хапне леко и да избяга за малко от високите температури. Ето защо ви предлагаме 2 нестандартни салати, които включват както плодове, така и зеленчуци, но динята е главният герой.1. Виетнамска салата с диняЕдна изключително лесна салата. Приготвя се за около 10 минути и единственото, което изисква, е просто да нарежете на дребно продуктите. Количеството на всяка съставка определяте вие.Нарежете краставицата на шайби, а динята - на дребни кубчета. Разбъркайте двете съставки в купа, покрийте я с фолио и я оставете за 15 минути в хладилника.  Смачкайте лайма и го разбъркайте с хоизина.  Извадете салата от хладилника и я залейте и разбъркайте със соса. Нарежете ментата на дребни парченца. Същото направете и с фъстъците. Посипете салата с ментата и фъстъците и завършете с кориандър.2. Мохито салата с диня (безалкохолна)Тази салата е лесна, изключително вкусна и перфектна за снимки за социалните мрежи. Нарежете динята на дребни кубчета. Добавете боровинките и малините цели. Нарежете ягодите на парчета. Накълцайте няколко стръка мента - количеството е по ваш избор и ги добавете в салатата. За дресинга са ви нужни 1/4 чаша сок от лайм и 3 супени лъжици пудра захар. Разбъркайте ги и залейте салатата. Приберете я за 15 минути в хладилника и готово.", "date": "2017.08.06", "title": "Две нестандартни салати с диня"}
{"url": "https://offnews.bg/zimni/furkad-tova-ne-beshe-bolt-662192.html", "text": "Френският доминатор в биатлона Мартен Фуркад остана разочарован от финала на 100 метра при мъжете на световното по лека атлетика в Лондон.Знаменитият биатлонист, както и милиони по света, очакваха да видят победа на Юсейн Болт в последното му състезание в дисциплината, но вместо това трябваше да преглътнат успех на американеца Джъстин Гатлин, докато ямаецът се задоволи с третото място.\"Бог е мъртъв. Това не е истинския Болт. Гатлин спечели, но не ни карайте да се радваме на победата му\", написа французинът в Туитър.Малко хора дори и на стадиона се зарадваха на победата на Гатлин, който беше бурно освиркан. Причината е, че той има изтърпяно наказание за употреба на допинг, което феновете не са забравили.\"Не заслужавах това отношение. Освиркванията бяха по-силни от аплодисментите\", оплакал се Гатлин на Болт след старта, след като преди това демонстративно падна на колене пред него.", "date": "2017.08.06", "title": "Фуркад: Това не беше Болт!"}
{"url": "https://offnews.bg/leka-atletika/bolt-se-obidi-na-vapros-za-doping-662187.html", "text": "Осемкратният олимпийски шампион в спринта Юсейн Болт се засегна на въпрос след финала на 100 метра на световното в Лондон, който беше последен в кариерата му в дисциплината.Ямайският атлет завърши трети, а победата грабна Джъстин Гатлин. На пресконференцията след старта Болт беше попитан дали спада в резултатите му в последните години не се дължи на засиления допинг контрол.\"Обиждате ме. Това е проява на неуважение към всички атлети, които работят. Разберете, че не всяко бягане си прилича.Има травми, понякога излиза вятър. Много са факторите, които влияят\", каза Болт, който беше абсолютен хегемон в последните десетина години.\"След полуфинала ми беше ясно, че ако не намеря своя старт във финала, ще имам големи проблеми. Опитах да покажа най-доброто от себе си във финала, но не се получи. Стартът се получи ужасяващ и просто ме уби\", коментира още Болт.", "date": "2017.08.06", "title": "Болт се обиди на въпрос за допинг"}
{"url": "https://offnews.bg/112/magistrala-hemus-zatvorena-tir-se-obarna-drug-se-udari-v-nego-662182.html", "text": "Товарен автомобил се обърна на АМ „Хемус” в участъка между Ветрино и Невша, движението в двете посоки се отклонява по стария път за София, съобщи МВР. Катастрофата е станала тази сутрин около 5,30 часа между два тира. 60-годишният водач на единия товарен автомобил изгубил контрол и се обърнал на платното. Движещият се зад него шофьор не успял да спре и се блъснал в обърналия се камион. Вследствие на инцидента е пострадал 53-годишният водач на втория автомобил. Мъжът е транспортиран в болнично заведение, където е настанен за оперативно лечение, с опасност за живота.При катастрофата има разпилян товар и излив на гориво. Поради това се налага временно преустановяване на движението на автомобили в двете посоки на АМ „Хемус” в този участък. Изясняват се причините и обстоятелствата, довели до инцидента.", "date": "2017.08.06", "title": "Магистрала Хемус затворена, тир се обърна, друг се удари в него"}
{"url": "https://offnews.bg/politika/borisov-chervim-se-tuk-za-kompleks-kaliakra-shte-triabva-da-se-plash-662190.html", "text": "Седим сега пред вас, червим се, вие блокирате улици, пазейки си своя интерес, трябва да се вземе такова решение, че да не увредим ничии интереси.Това заяви премиерът Бойко Борисов на среща във Варна по повод възникналото напрежение за защитена зона „Комплекс Калиакра“. Той предложи във вторник всички да се съберат отново в София. На срещата присъстват също и вицепремиерът Валери Симеонов, министърът на околната среда и водите Нено Димов, финансовият министър Владислав Горанов, министърът на транспорта Ивайло Московски, кметовете на Каварна, Балчик и Шабла, представители на инициативния комитет „Да спасим Добруджа“ и засегнатите браншови организации.„Ние сме дошли да се срещнем с вас и, за да няма интерпретации след това на разговорите, сме поканили журналистите да слушат. Мисля, че няма нищо лошо, защото парите, които се дават, дай Боже да са по-малко, са на всички данъкоплатци. Така че трябва да чуят всички пред какъв проблем през годините сме се изправяли и да мислим предварително, когато взимаме управленски решения до какво водят те след няколко години“, коментира премиерът, цитиран от Фокус. Ние сме осъдени, процесът е започнал в далечната 2006, да търсим сега кой е подписал през времето е безсмислено. Въпросът е, ако отменим заповедта до септември какво следва, ако не е я отменим, а предприемем някакви действия, пак какво следва?Със сигурност ще се наложи да се плаща и да се компенсира - това имаме да решаваме, заяви още премиерът Борисов. С цялото ми уважение към всички, българската земя е на българския народ, обясни министър-председателят. Той допълни, че ще продължи да се търси съдействие от Европейската комисия и ще бъде отправена покана към комисаря по околна среда, морско дело и рибарство Кармену Вела да посети района, за да види на място цялата ситуация и да се увери, че „ние по никакъв начин не сме съсипали природата“. ", "date": "2017.08.06", "title": "Борисов: Червим се тук за Комплекс Калиакра, ще трябва да се плаща"}
{"url": "https://offnews.bg/112/kola-plamna-i-spria-dvizhenieto-po-trakia-662194.html", "text": "За кратко е спряно движението по автомагистрала „Тракия“ в района на 226-я километър, съобщи МВР. Лекият автомобил е пламнал около 12.20 часа, няма пострадалиДвижението в посока София ще бъде спряно от 240-я километър - на територията на област Сливен, за да се предотврати струпване на автомобили.Трафикът е спрян до погасяване на горящия автомобил от пожарната.", "date": "2017.08.06", "title": "Кола пламна и спря движението по Тракия"}
{"url": "https://offnews.bg/obshtestvo/promeni-v-dvizhenieto-v-stolitcata-zaradi-remonti-662176.html", "text": "От днес до 30 август се стесняват за движение северната половина на пътното платно на бул. „Ген. Н.Столетов“ при кръстовището с ул. „Шумен“ и южната половина на пътното платно в участъка между ул. „Алдомировска“ и ул. „Перник“ , съобщи Столична община. Тролеите с номера 6 и 7 ще се движат от депо „Надежда“ наляво по ул. „Подполковник Калитин“, ул. „Охрид“, надясно по ул. „Опълченска“, надясно по бул. „Сливница“ и по маршрутите си в посока ж.к. Люлин.В обратната посока тролейбусите ще се движат от бул. „Сливница“, надясно по ул. „Опълченска“, наляво по ул. „Охрид“ и по ул. „Подп. Калитин“ до депо „Надежда“. До 25 август пък се забранява влизането на пътни превозни средства по източното платно на бул. „Драган Цанков“ на 22 метра след кръстовището с ул. „Лъчезар Станчев\" в участък от 72 метра. Движението ще се извършва двупосочно в по една лента по западното пътно платно на булеварда. Промяната в организацията на движение се налага във връзка със строителни дейности по обекта пешеходен мост по бул. „Драган Цанков“ при ул. „Николай Хайтов“, изпълнявани от „МОСТРЕМОНТ 98“ООД.", "date": "2017.08.06", "title": "Промени в движението в столицата заради ремонти"}
{"url": "https://offnews.bg/obshtestvo/zhega-do-oranzhevo-i-dnes-glatka-vazduh-ot-vtornik-662167.html", "text": "Горещините продължават, оранжев код за високи температури е в сила и днес за 16 области в страната, в другите 12 кодът е жълт. С максимални температури над 38 градуса ще е във Видин, Монтана, Враца, Плевен, Русе, Ловеч, Габрово, Велико Търново, Ямбол, Сливен, Стара Загора, Пловдив, Хасково, Пазарджик, Кюстендил и Благоевград. В най-топлата част от деня термометрите ще показват до 37 градуса в Перник, София град, София област, Смолян, Кърджали, Търговище, Разград, Силистра, Шумен, Добрич, Бургас и Варна. Според прогнозата на НИМХ на места ще е 41 градуса. Бриз ще спасява от жегата край морето, сред вълните от два бала градусите ще са около 27.Повече облаци ще има в планините след обяд, по високите върхове ще е около 20 градуса. Синоптиците обещават и североизточен вятър. Захлаждане, макар и слабо, се очаква от вторник, когато са възможни и валежи в планините. ", "date": "2017.08.06", "title": "Жега до оранжево и днес, глътка въздух от вторник"}
{"url": "https://offnews.bg/izvan-terena/uanda-nara-nagrabi-ikardi-ot-vratata-662195.html", "text": "Бившата аржентинска порнозвезда Уанда Нара и съпругът й Мауро Икарди знаят как да поддържат интереса към себе си.Капитанът на Интер и половинката му подпалиха социалните мрежи с видео, на което се вижда какво посрещане му устройва атрактивната блондинка след продължителното отсъствие от вкъщи.Икарди и съотборниците му се завърнаха в Милано след азиатско турне, а още от вратата Уанда явно го е вкарала в леглото, както личи от публикувания материал.Във видеото двамата се обсипват с целувки под завивките, след което видеото прекъсва, а какво се случва след това е оставено на въображението на феновете им, които не са никак малко.Връзката на Икарди и Уанда Нара започна със скандал, след като стана ясно, че тя е изневерявала с него на тогавашната си половинка Макси Лопес. Най-скандалното беше, че двамата играеха в един отбор, а оттогава не се поглеждат.", "date": "2017.08.06", "title": "Уанда Нара награби Икарди от вратата"}
{"url": "https://offnews.bg/futbol/barselona-harchi-polovinata-ot-parite-za-nejmar-za-nov-braziletc-662193.html", "text": "С пълна каса след трансфера на Неймар в ПСЖ за 222 милиона евро, Барселона може смело да погледне за негов заместник на трансферния пазар. Като такъв на \"Камп Ноу\" се очертава друг бразилец - звездата на Ливърпул Филипе Коутиньо.Каталунците са отправили оферта за 100 милиона евро, която е приета, твърди \"Ел Мундо Депортиво\". Според изданието техничарят ще подпише петгодишен договор с Барселона още във вторник.От Барса искаха Коутиньо още преди напускането на Неймар, но предложените 70 милиона евро плюс 10 милиона под формата на бонуси бяха отхвърлени от Ливърпул.Междувременно един от най-желаните и класни халфове в света Марко Верати потвърди, че е бил обект на сериозен интерес от страна на Барселона през това лято.Както е известно, каталунците се опитаха да го привлекат в редиците си, но вместо това Пари Сен Жермен взриви пазара с 222-милионния трансфер на Неймар.“Да, имаше нещо с Барселона, но нищо особено не се случи. Оттогава не сме водели други разговори. Реших да остана в ПСЖ и се радвам за това. И Неймар няма нищо общо, защото взех решението преди това. Изобщо не предполагах, че той ще дойде при нас, когато размишлявах върху бъдещето си”, каза италианецът.ПСЖ откри новия сезон във френската Лига 1 с комфортен успех 2:0 над новака Амиен, а новата бразилска звезда Неймар изгледа мача от трибуните.", "date": "2017.08.06", "title": "Барселона харчи половината от парите за Неймар за нов бразилец"}
