{"url": "https://offnews.bg/knigi/doncho-papazov-veche-prokarah-naj-trudnia-pat-veche-napravih-vazmozh-699160.html", "text": "На 80 години един от най-известните български мореплаватели мечтае за нови плавания и за това България да се управлява от хора, които милеят за нея и поставят на първо място интересите на страната.За морето и мореплавателя Дончо Папазов ще стане дума в тези редове. Ще се опитам да ги подредя в стройни редици, като пригладя пенестите върхове на вълните и сложа в ред солените пръски от бриза, рисуващи един живот в прегръдката на невъзможното.Невъзможният път„Този път не беше вървян даже от моторен кораб. Непознат и очевидно никому ненужен, зареян в най-южните ширини на Световния океан, омотан от айсберги, смразен от тъма и диви ветрища, прегърбен от исполински вълни, нормално сякаш бе моряци и ветроходци да го обявят за „невъзможен“ и да го виждат само като пунктир върху картите – там някъде, в най-долния край на глобуса, току пред вечните ледове на Антарктика.“„През всички години, прекарани в морето, съм се подготвял за тази „невъзможна“ експедиция, която осъществих през 1988 г. Не съм от хората, дето вървят по отъпкани пътища, а правя нещата по свой начин. Човек трябва да се предизвиква, да прави каквото му казва сърцето, само тогава е истинско. Така се получи и с плаването ми с „Тивия“ по невъзможния път. Много мои приятели ме съветваха да не тръгвам, имах куп здравословни проблеми, не бях в най-добра форма, но тръгнах. Направих го. 164 дни, 19 000 морски мили, първата българска самотна обиколка на света без спиране, през нос Хорн на юг от „ревящите четиридесет“ градуса, през зимата, на борда на дървената яхта „Тивия“. След връщането си описах всичко в книга, както съм го преживял и усетил.“3936 часа самотно плаване, частица от безкрайността, събрала емоции, мисли и преживявания, с които може да се запълнят не един, а няколко човешки живота. Как се преминава през подобно изпитание на физиката и волята?В капана на безсъниетоСам сред вълните, сред ветрове и бури, в дълги часове на непрогледен мрак и кратки мигове бледа дневна светлина, сред непрекъсната влага и студ, морякът и неговата лодка следват своята цел. Безмълвно танцуващи в бурния танц на безкрайното синьо. И в самотните часове на умора и изтощение идва един миг, в който съмнението се настанява в мислите. На път е да преобърне плановете и да сложи край на тази „невъзможна“ експедиция.Само веднъж по време на цялото плаване си си помислил, че искаш да оставиш всичко, да се откажеш. Кога беше това?„Така е. Беше, когато осъзнах, че съм на ръба на изтощението от липсата на сън. Кошмарът на безсънието е едно от най-трудните изпитания, с които се сблъсква човек по време на самотно плаване. След няколко дни без сън започват да изключват функции на организма, мозъкът ти започва да изпраща сигнали, че нещо не е наред, да помпа адреналин, изпадаш в състояние, подобно на наркоза, мислиш си, че можеш да направиш всичко, но не е така, тялото не те слуша. В този момент си казах: „Дотук бях. Направих всичко, друг да направи повече“. Помислих си го, но в следващия момент се стегнах. Трябваше да впрегна волята и инстинкта си за самосъхранение и да превъзмогна умората. Кога точно ще ме напуснат силите не знаех, но усещах, че мога да впрегна и последната капчица воля, за да оцелея и да продължа.“Тридесет години след успешната експедиция не живея в миналото или със спомените си. Мисля, че това е огромна грешка на някои пътешественици, на спортистите, хората, които се изявяват и имат постижения. Когато прескочат летвата, поставят рекорд или имат откритие, започват да живеят с тази победа и спират да се развиват. И днес имам планове и не спирам да мечтая, знам, че не мога да ги реализирам, но нищо не ми пречи да си мисля. Имах планове да построим кораб от времето на Св.св. Кирил и Методий (860 г.).С него да плаване из Черно море по маршрута на Хазарската мисия. Мечтая за много неща, имам копнежи България да се управлява от хора, които милеят за нея и поставят на първо място интересите на страната.“В тази връзка ще използвам думи на Димитър Езекиев, който те нарича „вторачен в отечеството си мечтател“, такъв ли си и сега?„Донякъде той е страхотно прав. Много обичам своята страна. Навремето бях по-голям идеалист и мечтател, сега съм повече реалист. Но няма да се изморя да се боря с неправдата и несправедливостите, които срещам по пътя си. Затова винаги съм участвал в събития, свързани с налагането на демократичните промени. Бил съм в Прага през 1968 г., участвах в демонстрациите по време на Пражката пролет, след това бях в Любляна като кореспондент на вестник „Демокрация“, по време на обсадата от сърбите (юли 1991 г.).Бил съм във Вилньос по време на обсадата на парламента (януари 1991 г.), бях в палатковия лагер по време на Оранжевата революция в Украйна (зимата на 2004-2005 г.). Участвал съм и във всички демонстрации у нас. Затова мога да изисквам от тези, които поставяме да ни управляват. През целия си живот се стремях да развивам усещането си за лична свобода и уважение към свободата на другия. Да поддържам непримиримост към неправдата. То се калява в средата, в която израстваш, с книгите, които четеш, но основно трябва да го носиш. Морето също много ми е помогнало да го постигна.“За самотното плаване и самотата на брега„Чувствам се добре сам, не съм самотен. И днес човек може да изпита тази самота, да остане сам с мислите, спомените и мечтите си. Не виждам нищо лошо в самотата. Никак не е пагубно да си сам. Много се промени животът и хората забравят да общуват вербално, така, както са го правили хиляди и хиляди години. Сега всички общуват много по-малко, много по-трудно, забили поглед в електронни устройства, уж са там, а ги няма. Навремето във всеки град и село е имало кръчма, правели са се седянки, общували са, разговаряли са, споделяли са. Пейките с бабите на тях и веселите им разговори. Животът е бил много по-интересен, по-цветен. Липсват ми тези връзки, затова се чувствам добре, когато съм в Царево. Прекарвам голяма част от времето си с рибарите, на пристанището, с местните хора. Винаги има какво да си кажем, на какво да се хилим. Освен че много ми е дало като опит, емоции и преживявания, морето ме е срещнало и с прекрасни хора.“Така завършва тази история там, откъдето започна. Малка обиколка през един огромен живот, посветен на морето.", "date": "2019.03.12", "title": "Дончо Папазов: Вече прокарах най-трудния път. Вече направих възможен 'невъзможния път'"}
{"url": "https://offnews.bg/politika/stanishev-balgarskite-sotcialisti-v-evroparlamenta-sa-protiv-udalzhav-699164.html", "text": "„Днес Делегацията на българските социалисти гласува категорично против предложената от ЕНП резолюция относно състоянието на политическите отношения между ЕС и Русия. В 56 точки ЕП изброява 56 смъртни гряха на Русия, но не предлага нищо ново като решение. За съжаление, предложението на социалистите да бъдат възстановени контактите на парламентарно ниво срещна ожесточена съпротива от страна на десните. Този подход на „окопаване“ не вещае нищо добро както за Европа, така и за България“. Това заяви българският евродепутат и лидер на ПЕС Сергей Станишев минути след гласуването на резолюцията.В нея ЕП призовава държавите членки в Съвета за продължаване и дори за засилване на санкциите срещу Русия и отправя препоръка за неучастие на ЕС в нови големи проекти.„Позицията на БСП и на българските евродепутати-социалисти винаги е била последователна: срещу европейските санкции, наложени на Русия. Не заради липса на европейска солидарност и единство, а защото виждаме, че те просто не постигат нужния ефект. Вместо това вредят най-вече на страни като България. Приетата резолюция селективно изброява очевидни проблеми, но стана още по-остра от първоначалния вариант в резултат на натиск от Групата на консерваторите и реформистите, където членува ВМРО. Отношенията ЕС – Русия днес са на историческо дъно, подобно на това от времето на Студената война. Имаме нужда от ново „разведряване“, заяви Станишев.След 10 години лавиране между едни или други интереси, в крайна сметка няма нито един реализиран български национален интерес. Няма как единия ден да чертаем общи проекти за инвестиции в София, а на другия - да гласуваме документ за забрана за участие в нови големи проекти. Затова днес няма АЕЦ Белене, няма Южен поток, но затова пък има Турски поток и Северен поток. Възниква въпросът кога управляващите у нас са автентични – когато остро осъждат Русия в европейските институции, или когато в София чертаят хъбове и тръбопроводи с руския премиер, каза лидерът на ПЕС.Според него \"приетата резолюция трябва да се разглежда и като част от кампанията за предстоящите европейски избори. Тя беше инициирана от групата на ЕНП и има за цел да мобилизира десния електорат на базата на анти-руски настроения. По подобни политически причини предстои и резолюция за върховенството на закона в Малта и Словакия, където управляват леви правителства. По същата причина имахме дебат и резолюция за Румъния, чието правителство е ляво. Този селективен подход е преднамерен, а времето – внимателно подбрано, за да се натрупа негативно отношение към левите в Европа. Такива „капани“ само показват безскрупулното използване на европейските институции за партийно-политически цели от доминиращата ЕНП. Време е да сложим край на това лицемерие“.", "date": "2019.03.12", "title": "Станишев: Българските социалисти в Европарламента са против удължаването на санкциите срещу Русия"}
{"url": "https://offnews.bg/obshtestvo/samolet-na-turkish-airlines-katcna-avarijno-na-letishte-sofia-699172.html", "text": "Самолет на Turkish Airlines кацна аварийно на Терминал 1 на Летище София.Самолетът е пътувал oт Брюксел за Истанбул.Аварийното кацане е заради технически проблем.Няма пострадали при извънредната ситуация на Терминал 1.", "date": "2019.03.12", "title": "Самолет на Turkish Airlines кацна аварийно на Летище София"}
{"url": "https://offnews.bg/temida/uslovna-prisada-i-vecheren-chas-za-plovdivskata-tantciorka-koiato%c2%a0po-699174.html", "text": "Районният съд в Пловдив наложи условна присъда от година затвор и изпитателен срок от четири години на Габриела Медарова.През април 2018 г. 21-годишната танцьорка блъсна и потроши една след друга 10 паркирани коли в Пловдив, тъй като е шофирала пияна и дрогирана след нощна смяна.Седмици след инцидента Медарова се замеси в още един скандал - наби непозната студентка в заведение.Днес съдът наложи пробационна мярка на танцьорката, както и забрана да напуска дома си след 22 ч. нощем и преди 6 ч. сутринта в продължение на година и половина.За същия период се лишава и от правото да шофира, трябва да заплати и глоба от 800 лева, съобщава Радио Пловдив.Делото бе разгледано по съкратената процедура след признаване на вина.Днешната присъда обаче не е окончателна и може да бъде обжалвана.", "date": "2019.03.12", "title": "Условна присъда и вечерен час за пловдивската танцьорка, която потроши 10 паркирани коли"}
{"url": "https://offnews.bg/futbol/iuventus-shte-goni-obrat-sreshtu-atletiko-madrid-priako-po-max-sport-3-699165.html", "text": "Един от големите фаворити за спечелването на Шампионската лига – Ювентус, ще има трудната задача да се класира за ¼-финалите в надпреварата при домакинския си мач-реванш срещу Атлетико Мадрид. Двубоят е тази вечер с начален час 22:00 часа и ще се излъчи пряко по , както и като pay-per-vie на платформата .В първия двубой, който се игра на 20 февруари в столицата на Испания, „дюшекчиите” бяха повече от убедителни и се наложиха с 2:0 след късни голове на Хосе Хименес и Диего Годин. Резултатът от Уанда Метрополитано поставя Кристиано Роналдо и компания на прага на отпадането, тъй като Атлетико е сред отборите, които най-трудно допускат голове, а италианският тим ще трябва да гони победа с 3 гола разлика.„Старата госпожа”, обаче, може да намери вдъхновение за подобен обрат от другите мачове от 1/8-финалната фаза, които предложиха сензационни развръзки на реваншите. Манчестър Юнайтед и Аякс успяха да достигнат до ¼-финалите, въпреки че бяха загубили първите си мачове като домакини съответно от Пари Сен Жермен и Реал Мадрид.В другия двубой тази вечер, който също е с начален час 22:00 часа, Манчестър Сити е домакин на Шалке и има преднина от 3:2 след първия сблъсък в Гелзенкирхен. Мачът ще се излъчи пряко по .", "date": "2019.03.12", "title": "Ювентус ще гони обрат срещу Атлетико Мадрид пряко по MAX Sport 3"}
{"url": "https://offnews.bg/futbol/levski-otnese-4300-leva-globa-sled-derbito-s-ludogoretc-699153.html", "text": "Дисциплинарната комисия към Българския футболен съюз глоби Левски с общо 4300 лева след загубата от Лудогорец (0:2) в дербито на 25-ия кръг на Първа лига.\"Сините\" трябва да платят въпросната сума заради нерегламентирано използване на факли от страна на публиката, както и заради хвърлени предмети по терена и нецензурни скандирания на феновете на 26-кратните шампиони.Хали Тиам от Левски и Козмин Моци от Лудогорец пък получиха наказания от по два мача лишаване от състезателни права след двубоя в неделя. Двамата футболисти са глобени с по 200 лева.25-ти кръг ППЛС предупреждения - 26 състезателиСпиране на състезателните права ССП лв.Лъчезар Росенов Балтанов ПФК Ботев Пловдив 1 250Хали Ияне Тиам ПФК Левски София 2 200Козмин Йосиф Моци ПФК Лудогорец Разград 2 200По докладЗа нерегламентирано използване на димки, на основание чл.37, ал.1, т.22.2, б.А от ДП /2018/2019/ - ДК наказва ФК \"Етър\" гр. Велико Търново с имуществена санкция в размер на 300 лева.За обидни и нецензурни скандирания, на основание чл.37, ал.1, т.26 от ДП /2018/2019/ - ДК наказва ФК \"Етър\" гр. Велико Търново с имуществена санкция в размер на 1000 лева.За нерегламентирано използване на димки, на основание чл.37, ал.1, т.22.2, б.А от ДП /2018/2019/ - ДК наказва ПФК \"ЦСКА-София\" гр. София с имуществена санкция в размер на 300 лева.За хвърлен предмет, на основание чл.37, ал.1, т.4, б.А, предложение 1 от ДП /2018-2019/ ДК наказва ПФК \"ЦСКА-София\" гр. София с имуществена санкция в размер на 500 лева.За обидни и нецензурни скандирания, на основание чл.37, ал.1, т.26 от ДП /2018/2019/ - ДК наказва ПФК \"ЦСКА-София\" гр. София с имуществена санкция в размер на 1000 лева.За нерегламентирано използване на факли, на основание чл.37, ал.1, т.22.2, б.А от ДП /2018/2019/ - ДК наказва ПФК \"Левски\" гр. София с имуществена санкция в размер на 300 лева.За хвърлени факли, на основание чл.37, ал.1, т.4, б.А, предложение 1 от ДП /2018-2019/ ДК наказва ПФК \"Левски\" гр. София с имуществена санкция в размер на 1000 лева.За хвърлени предмети, на основание чл.37, ал.1, т.4, б.А, предложение 2 от ДП /2018-2019/ ДК наказва ПФК \"Левски\" гр. София с имуществена санкция в размер на 2000 лева.За обидни и нецензурни скандирания, на основание чл.37, ал.1, т.26 от ДП /2018/2019/ - ДК наказва ПФК \"Левски\" гр. София с имуществена санкция в размер на 1000 лева.", "date": "2019.03.12", "title": "Левски отнесе 4300 лева глоба след дербито с Лудогорец"}
{"url": "https://offnews.bg/obshtestvo/geroite-koito-nikoga-ne-se-oplakvat-699154.html", "text": " *Изминалата година с ледено хладнокръвие показа, че природата винаги има последната дума и взима дори най-добрите и най-смелите. 2018-а е отбелязана и като рекордна за Планинската спасителна служба (ПСС). Проведени са над 100 акции, оказана е помощ на 2500 човека, а 11 са намерили смъртта си в планината.Как се оцелява при лавина? Като не попадате в такава. Според статистиките, 90% от хората издържат под лавина в първите 15 минути, след половин час, цифрата на оцелелите пада под 40% .Смразяващ студ, пронизителна тишина след унищожителния грохот, страх и безвремие. Хора, разделени от грамадата сняг и борещи се с безпощадния фактор на времето – едните да оцелеят, а другите да ги спасят. Сами срещу природата.Или не толкова сами, защото ги има тях – най-бързите, отдадени, безкомпромисни, непретенциозни и безстрашни спасители на четири крака. Благодарение на природните си дадености, един четириног спасител за 20 минути върши работа, колкото 30 човека за 5-6 часа. Те могат да подушат човек, затрупан под лавина, дори на 4-5 метра дълбочина. Изглежда, че природата отново е на страната на хората, този път чрез техните кучета.В Планинската спасителна служба при БЧК има 530 спасители и 22 спасителни кучета. Групата за спасяване с кучета е създадена през 1974г., а през 1988г., при земетресението в Армения, е първото участие на ГСК извън пределите на България. Групата е част от единната спасителна система в България, като взема участие в действия за ликвидиране на последиците от бедствия, аварии и катастрофи, както в страната, така и в чужбина.Всеки, който е имал куче знае колко време и енергия отнема усвояването на най-обикновени умения. Подготовката на едно куче спасител отнема около три години. С всяко едно животно се работи строго индивидуално, с определени методи и начини на дресировка. Освен всекидневните тренировки се провеждат и три основни курса през годината - януари, април и септември.Породите, които са подходящи за спасителни кучета са няколко: немска овчарка, белгийска овчарка (Малиноа), лабрадор, голдън ретрийвър, бордър коли и някои мелези с доказани работни качества, но най-вече се подбират кучета от различни работни линии с т. н. умерен тип висша нервна дейност /Сангвиник/, разказва Емил Нешев от ПСС.За последните пет години с помощта на кучета-спасители са проведени 421 спасителни акции в планината, при които е оказана помощ на 10 223 човека. Всяка една акция с открит човек (жив или мъртъв) е успешна за кучето, то не разбира в какво състояние е самият човек, защото всяко намиране е свързано с похвала от страна на водача.Обикновено „трудовият“ стаж на спасителните кучета е до 10 годишна възраст, после се пенсионират, но остават част от семейството до смъртта си. При своята работа, кучетата често изпадат в живото застрашаващи ги ситуации, получават и травми, някои дори не доживяват пенсионна възраст.Затова на четириногите спасители са им необходими две специализирани звукоизолирани ремаркета. Комфортният и безопасен транспорт на кучето е предпоставка то да може да работи максимално ефективно. По време на обучението и при действителни акции кучетата ще живеят в тях, а да бъдат отпочинали - това е от голямо значение за успеха на акцията. *... Поне докато не чуе кучешки лай.* \"Лавината\", Блага Димитрова", "date": "2019.03.12", "title": "Героите, които никога не се оплакват"}
{"url": "https://offnews.bg/politika/alo-desnite-lideri-vasilev-sam-obedinenie-ne-znachi-niakolko-ot-va-699151.html", "text": "За създаването на нова дясна партия, която да се роди чрез обединение от долу по места, призова бившият депутат и министър от СДС Валентин Василев. Трябва да призовете и да помогнете на хората от градове и села да създават клубове на обединената десница,пише на страницата си във фейсбук Василев. По думите му \"те трябва да изберат сами своите лидери по места. И когато местните структури станат достатъчно много, техните избрани лидери трябва да напълнят зала 1 на НДК и да изберат националните си лидери. Някои от вас ще бъдат избрани, а други може би не. Но тези, които бъдат избрани, от малки самоназначили се лидери без политическо бъдеще ще се превърнат в големи легитимни лидери, зад които стоят реални хора. Юридически това означава създаване на нова политическа сила, но на практика това е обединяване на хора, които в миналото са били заедно, били са много и силни, печелили са избори и са управлявали България\".Текстът на Валентин Василев: Ало, десните лидери – Радан, Петкан, Драган .....и т.н., Василев съм. Същият този Валентин Василев, който преди много години заедно със своите съмишленици и приятели обикаляше страната, за да създава СДС, пълнеше площадите, за да сваля комунистите от власт, участваше в управлението на страната, за да я откъсне от комунистическия блок и да я присъедини към демократичния свят, към Европейския съюз и НАТО.Извинявайте, че не помня имената на всички вас, но вие сте толкова много и толкова непознати на обществото, че това е доста трудна задача. Дълго време мълчах и гледах как синият ни кораб потъва, но реших, че вече е време да ви се обадя.От години насам вие твърдите, че сте автентичната десница на България /или нейни наследници/, че сте опозиция на управлението на ГЕРБ, че ще обединявате демократично мислещите българи и други подобни... Не сте опозиция, защото участвахте в управлението на ГЕРБ, а и до ден днешен стотици ваши членове участват в това управление на различни нива. Не сте и наши наследници, защото ако бяхте, щяхте да наследите и хората, които ни подкрепяха – над 2 милиона преди 20 години.Както личи от последните изборни резултати и социологически проучвания, вие не сте и обединители на демократичната общност в България. Защото обединението не означава няколко от вас да седнат в кръчмата и да сътворят някаква коалиция, която да излъже избирателите и да прескочи 4%-ната бариера. След като се провалите, сядате в друга кръчма в друг лидерски състав и измисляте нова коалиция за следващите избори. То не бяха Сини коалиции, Реформаторски блокове, Да Българии... Всъщност с тези над 30 десни партийки, повечето от които фантоми или състоящи се само от своите лидери, вие не обединявате, а обърквате и разединявате десните избиратели. Те не ви вярват и все по-малко от тях гласуват за вас. Поради това „автентичната“ десница няма да има и свой представител в следващия Европейския парламент. Защото хората вече не знаят кой от вас е автентичен и кой не е... За това състояние на десницата не обвинявам само вас. Обвинявам преди всичко себе си, защото разпадът на СДС започна по наше време, а вие само го довършихте. Но това са миналото и настоящето. По-важно е какво може да се направи в бъдеще.В положението, в което сме се докарали, има само един изход – обединение от долу. Това обаче означава, че вие, или поне някои от вас, трябва да жертват своите партийки.Трябва да призовете и да помогнете на хората от градове и села да създават клубове на обдинената десница, или както искате наречете новата обединена политическа сила. Те трябва да изберат сами своите лидери по места. И когато местните структури станат достатъчно много, техните избрани лидери трябва да напълнят зала 1 на НДК и да изберат националните си лидери. Някои от вас ще бъдат избрани, а други може би не. Но тези, които бъдат избрани, от малки самоназначили се лидери без политическо бъдеще ще се превърнат в големи легитимни лидери, зад които стоят реални хора. Юридически това означава създаване на нова политическа сила, но на практика това е обединяване на хора, които в миналото са били заедно, били са много и силни, печелили са избори и са управлявали България. Новата политическа сила ще даде и възможност за приобщаване на хилядите млади хора, които споделят нашите ценности, но досега са лишени от политическа изява и политическо представителство. Всъщност това не е нищо ново – това е нормалният път за създаването на модерна демократична политическа сила. По този път, но много отдавна, са минали едни от най-големите европейски партии, които познаваме днес. Другият път е лидерска партия от типа на НДСВ, ГЕРБ и други по-малки. Проблемът е, че в дясно такъв лидер не се задава, а освен това демократичната общност има непоносимост към еднолични управления. Освен това тези партии изчезват веднага, щом лидерът им излезе от политиката. Драги ми десни лидери, убеден съм, че много от вас осъзнават и споделят това, което ви пиша. Въпросът е дали имате силата и смелостта да се захванете с това дело. Пътят е труден и дълъг, но ако не тръгнем по него, агонията в дясно ще продължи, а изборните загуби ще стават още по-тежки... Докато не се появят други, съвсем нови обединители.-------------------------", "date": "2019.03.12", "title": "Ало, десните лидери, Василев съм - обединение не значи няколко от вас да седнат в кръчмата"}
{"url": "https://offnews.bg/evropa/evroparlamentat-odobri-spiraneto-na-severen-potok-2-i-vavezhdaneto-na-699136.html", "text": "Европейският парламент одобри спирането на \"Северен поток 2\" и възможността за подновяване на икономическите санкции срещу руски физически лица. Тези решения бяха включени в резолюция за отношенията между Европейския съюз и Русия, която бе одобрена на днешната пленарна сесия на ЕП с 402 гласа \"за\", 163 гласа \"против\" и 89 \"въздържал се\". Докладът е с пожелателен характер и няма законодателна тежест.Според доклада, наречен \"За политическите отношения между Европейския съюз и Русия“, ЕС и Русия ще останат ключови икономически партньори, но Русия вече не може да бъде определена като стратегически партньор за съюза.Резолюцията още постановява, че \"Северен поток 2\" застрашава вътрешния енергиен пазар на ЕС и създава опасност той да стане зависим от притока на руски газ. Газопроводът се очаква да бъде стартиран в края на 2019 г.Докладът призовава да бъде реформирано сегашното Споразумение за партньорство и сътрудничество (СПС) с Русия и ЕС да ограничи сътрудничеството си с нея до определен брой области от общ интерес. Според доклада от 2015 г. насам негативно влияние върху отношенията между ЕС и Русия е оказала интервенцията на Русия в Сирия и държави като Либия и Централноафриканската република, както и нейната подкрепа за авторитарни режими в страни като Северна Корея, Венецуела и Иран.Какво смятат българските евродепутати?Против резолюцията се обединиха българските социалисти и евродепутатът от ВМРО/ЕКР Ангел Джамбазки. Той заяви, че ще гласува против, тъй като според него \"отношенията с Русия би трябвало да бъдат разумни\".\"Обвинява се Русия в резултатите от избори по целия свят, включително и Брекзит - това не е сериозно. Не можеш да смесваш икономически проекти като Северен поток 2, който очевидно е в интереса на Германия и тя си го следва, и тези безумства и политически заклинания\", заяви Джамбазки.Той допълни, че според него докладът е \"мобилизация на политически капитал\" преди изборите и точно затова няма да го подкрепи. Според българския евродепутат и лидер на ПЕС Сергей Станишев резолюцията е предизборна акция на Европейската народна партия. По негови думи докладът е в духа на реториката на Студената война и не отговаря на българския интерес.\"Преди една седмица руският премиер беше в България. Гласуването на подобни документи не помага на атмосферата. Тази реторика от Студената война на мен не ми харесва и тя не решава нито един проблем\", заяви Станишев, като се обяви за продължаване на диалога между Европейския парламент и Кремъл. Станишев още коментира посещението на руския премиер Медведев и неговото изказване, че „Турски поток” ще мине през България само след гаранции от Европейската комисия. Според него Русия е в правото си, имайки предвид, че предния път премиерът Борисов се бил поддал на натиска от страна на европейските институции по отношение на \"Южен поток\".В подкрепа на резолюцията се обявиха евродепутатът от ДПС/АЛДЕ Илхан Кючук и евродепутатът от ГЕРБ/ЕНП Андрей Ковачев. Според Кючук договорът всъщност е положителна стъпка за продължаване на отношенията между Руската федерация и ЕС. \"В доклада има много позитивни неща, които очертават посоката как чрез диалог и чрез насърчаване на взаимното разбирателство двете страни могат да постигнат по-добри резултати, а съвременният свят ги кара все повече да го направят\", допълни той.Кючук още изрази мнение, че България трябва да бъде по-активна и да защити интересите си по отношение на \"Турски поток\".\"Чрез дипломатически совалки и на политически език България трябва да получи допълнителни задължителни гаранции, че проектът може да бъде реализиран\", допълни той. Евродепутатът Андрей Ковачев коментира, че гласува в подкрепа на резолюцията, тъй като Русия води \"многогодишна политика на конфронтация\", която изисква отговор. Той обаче е категоричен, че не може да става дума за предизборна кампания на ЕНП, тъй като Европейският парламент и в миналото многократно е обсъждал отношенията си с Русия.\"В тази резолюция призоваваме Руската федерация да преустанови тези практики на дестабилизиране на ЕС, на финансиране на определени политически формации както в самия ЕС, както и на западните Балкани. Знаем какво се случи в Черна гора, знаем за опитите за саботиране в сегашната република Северна Македония. Това би трябвало да се преустанови и да имаме едни добри, взаимно изгодни взаимоотношения\", допълни той.", "date": "2019.03.12", "title": "Европарламентът одобри спирането на Северен поток 2 и въвеждането на нови санкции срещу Русия"}
{"url": "https://offnews.bg/evropa/glavniat-praven-savetnik-na-velikobritania-tereza-mej-ne-e-dogovorila-699147.html", "text": ", не са изобщо правнообвързващи, постанови главният правен съветник на британското правителство Джефри Кокс, предаде Би Би Си.На среднощна пресконференция Мей съобщи, че е договорила \"правнообвързващо\" решение с президента на Европейската Комисия Жан-Клод Юнкер относно статута на границата между Северна Ирландия и Република Ирландия след Брекзит - казусът, който беше и главната причина предложената от Мей сделка през януари да бъде отхвърлена с най-голямото мнозинство в историята на британския парламент.След като разгледа обновеното споразумение за Брекзит, главният прокурор на Обединеното кралство Джефри Кокс заяви, че промените нямат правна тежест и Великобритания все още може да остане \"заклещена\" в предпазния механизъм.Според споразумението границата между двете страни ще остане отворена по силата на \"предпазен механизъм\" в полза на ЕС, който може да бъде прекратен само по взаимно съгласие. Според поддръжниците на Брекзит по този начин Великобритания може да остане вързана към митническите правила на ЕС завинаги. Ако пък границата бъде затворена, това би могло да наруши крехкия баланс между католици и протестанти, постигнат от споразумението от Добрия петък.Снощи Мей заяви, че с Юнкер са договорили промени в споразумението, които могат да бъдат ползвани като правен инструмент, в случай на опити от страна на ЕС Великобритания да бъде задържана в режима на предпазния механизъм завинаги. Според новото споразумение ЕС и Великобритания ще трябва да договорят какво ще замести механизма до края на декември 2020 г.Становището на Кокс, че договореното не променя нищо, ще изиграе ключова роля за начина, по който ще се развие вотът в британската Камара на общините относно споразумението довечера. Още през декември Кокс изрази мнение, че Обединеното кралство няма как да прекрати уговорката по свое усмотрение и че няма правен метод, който да гарантира, че механизмът няма да бъде приложен за неопределено време. Депутати от ирландската Юнионистка партия заявиха, че ще разгледат документа \"ред по ред\" преди да решат дали да подкрепят предложената сделка. Депутатът от Консервативната партия Джейкъб Рийс-Мог, който ръководи влиятелната про-Брекзит \"Група за европейски изследвания\", също обяви, че мнението на Кокс е ключово. Той все пак подчерта, че крайното решение е политическо и трябва да бъде взето от депутатите.", "date": "2019.03.12", "title": "Главният правен съветник на Великобритания: Тереза Мей не е договорила нищо обвързващо"}
{"url": "https://offnews.bg/zvezdi/obviniha-zvezdi-ot-tv-seriali-che-sa-vkarali-detcata-si-v-elitni-kole-699163.html", "text": "Холивудските актриси Фелисити Хъфман и Лори Лоулин бяха обвинени заедно с поне още 40 души в схема за подкупване на треньори и оценители, за да помогнат на децата им да постъпят в едни от най-елитните училища в страната. \"Тези родители са еталон на богатство и привилегии\", заяви прокурорът Андрю Лелинг. „За всеки студент, допуснат чрез измама, един честен и истински талантлив ученик е бил отхвърлен”, казва още Лелинг. Според него това е най-голямата измама от училищата, която някога е била завеждана от Министерството на правосъдието.Някои твърдят, че са плащали подкупи до 6 млн. долара, за да запишат децата си в елитни колежи, включително Йейл, Станфорд, Джорджтаун, Университета на Южна Калифорния, Университета на Сан Диего, Тексаския университет, Уейк Форест, и Йейл.Предполага се, че подкупите са дошли чрез консултантска компания в Нюпорт Бийч, Калифорния. Властите заявиха, че родителите са платили на основателя на Edge College & Career Network около 25 милиона долара, за да вкарат децата си в колежа.Лоулин има роля в сериала “Пълна къща”, а Хъфман участва в “Отчаяни съпруги”. Съдебните документи сочат, че Хъфман е платила 15 000 долара, под формата на дарение, а  Лори Лоулин и съпругът ѝ са платили подкупи на обща стойност $ 500,000.", "date": "2019.03.12", "title": "Обвиниха звезди от ТВ сериали, че са вкарали децата си в елитни колежи с огромни подкупи"}
{"url": "https://offnews.bg/kultura/nashite-palkovodtci-gen-georgi-todorov-video-699159.html", "text": "„Когато порасна, искам да помогна, щото България да се отърве от поробителите и хората там, да живеят свободно, както тук!“, заявява ученикът Георги Тодоров, който е роден в Бесарабия през 1858 г., но е възпитаван в обич към една далечна и родна земя. Той попада под прожекторите в петия епизод от късометражната анимационно-документална поредица „Нашите пълководци“ на сдружение „Българска история“ и ЗАД „Армеец“.Тодоров е български военен, участвал в Руско-турската война като опълченец и в последвалите четири войни за национално обединение. Завършва първия випуск на Военното училище в София, след което постъпва и в Николаевската генералщабна академия в Санкт Петербург. Прекъсва, за да се включи в Сръбско-българската война. По време на Балканската и Междусъзническата войни ръководи Седма рилска дивизия, участвала в ключови сражения като това при Булаир и Калиманци.През Първата световна война вече е командир на II българска армия, а през 1917 година и на III. В края на войната, поради заболяване на Никола Жеков, е избран за главнокомандващ на цялата Действаща армия. Като капитан по време на Сръбско-българската война е назначен за командир на Летящия отряд, съставен от необучени запасняци и доброволци. Още на 4 ноември атакува сърбите при Кула, с което ги изненадва и спечелва време за укрепването на Видин. За действията си е награден с орден „За храброст“.Около преврата срещу княз Александър І през 1886 г. Тодоров е арестуван първо от русофилите, а след това от русофобите. Тези събития го отвращават от политиката и когато по-късно е канен да стане военен министър, той отказва с аргумента „Аз съм роден за войник!“ Става командир на полк, после на бригада, расте и в чин. През 1908 г., вече като генерал, застава начело на Седма Рилска дивизия. При започването на Балканската война, крайната цел на дивизията е да превземе Солун. Към щаба на ген. Тодоров се зачислени престолонаследникът Борис и брат му Кирил. За кратко време, след ожесточени боеве, дивизията изпълнява задачата си и влиза в Солун.Седма Рилска дивизия е прехвърлена в Източна Тракия, на Галиполи, където при Булаир през януари 1913 г. турците яростно настъпват. Гъста мъгла не прави услуга на българите и им пречи да забележат атакуващите. Ген. Тодоров хвърля в боя всички – санитари, обозни, писари, а накрая – и себе си. Когато вижда отстъпващи свои войници, той кротко им показва пътя към позицията: „Навярно сте се заблудили, юнаци, в мъглата. Да отидем заедно. Днес всички трябва да умрем, но да не допуснем турците в нашите окопи.“ Постигната е гръмка победа, а Булаир остава светло име в българската история.През май 1913 г. Седма Рилска дивизия е прехвърлена в Македония, където при Калиманци на 4 юли е атакувана от многоброен противник. Как ген. Тодоров удържа на яростните атаки, вижте в петия епизод на „Нашите пълководци“: ", "date": "2019.03.12", "title": "Нашите пълководци: ген. Георги Тодоров (видео)"}
{"url": "https://offnews.bg/temida/kmetat-na-strelcha-e-razsledvan-che-e-prinuzhdaval-chinovnitci-da-si-699167.html", "text": "\"Икономическа полиция\" към МВР-Пазарджик претърси днес сградата на Община Стрелча и иззе документи и компютри.Кметът на града Стойно Чачов е разследван за принуда. Сигналът е за това, че през 2016 г. назначени служители от Община Стрелча са принудени да подадат заявления за напускане без вписана дата.В тази връзка се събират доказателства за злоупотреба с власт, съобщиха от прокуратурата.Предстои разпит на свидетели.В момента обаче \"няма задържани лица и привлечени като обвиняеми\", уточняват от държавното обвинение.", "date": "2019.03.12", "title": "Кметът на Стрелча е разследван, че е принуждавал чиновници да си подписват оставките без дата"}
{"url": "https://offnews.bg/nashite-avtori/vredno-e-balgarinat-da-bade-podigravan-za-vsiaka-iziava-na-natcionalna-699161.html", "text": "Това, което ще кажа, е може би банално. И темата е банална. А тя е банална, защото е повсеместна - затъкнатото българско знаменце на раздаването на Оскарите, всенародната обич към песента „Бяла роза“ на Славка Калчева, небивалият интерес към съвременна българска проза след като се разбра, че български автор е включен в училищно помагало отвъд океана, газенето в реки, езера и вади, за да се играе хоро.Сещате се - става дума за клетия български патриотизъм, разпънат на кръст между яростни национал-популистки амбиции и не по-малко яростни усилия тези амбиции да бъдат ограничени. Моята лична позиция гравитира категорично около втория полюс и затова стратегията на антинационалистите ми е ясна. Но тактиката им понякога буди не просто недоумение, но искрена тревога.Вероятно имате поне един познат, който извива подигравателно вежда, когато някой играе хоро извън читалищната сцена и фестивалните изяви. В коментарите му това дори не е танц, а друсане, тропане и някакво примитивно подскачане на лишени от способност за критична мисъл индивиди. Ако сте омотан в някоя от социалните мрежи, със сигурност сте видяли укорително насочени пръсти и язвителни рецензии за всяка спонтанна изява на национална гордост или просто радост от това, че някъде нещо българско се споменава с добро. Критиките към подобни патриотични изблици варират от укор в отживяла самоидентификация с племето, която ни дърпа назад към миналото, до обвинения в откровена фашистка пропаганда. Така както преди време „умните и красивите“ се превърнаха в думи на презрение и сарказъм, така сега „българщинА“ се налага като синоним на агресивна простота или простотия. Очертават се и традиционните фронтови линии – образовани срещу необразовани, културни срещу пошли, либерали срещу консерватори, соросоиди срещу путинофили, жълтопаветници срещу селяндури... и каквото още се сетите.Подобна поляризация на мненията само привидно избистря картината. Защото докато магаретата ожесточено се ритат и се изживяват във Фейсбук статусите си като борци за чиста и свята република, атовете из разни сараи делово броят гласоподаватели.Терминологията отдавна е изяснена. Патриотизъм е любов към родното. Национализъм е омраза към чуждото. Патриотизъм е да милееш, съзидавайки на ползу роду. Национализъм е да мачкаш, от страх, че ще те смачкат.Въпросът е дали антинационалистическите и антиксенофобски настроения днес не ескалират в степен, в която се превръщат в своето отрицание. И този въпрос не е просто морален или теоретичен – дали толерантните трябва да толерират нетолерантността. Проблемът има чисто прагматични измерения – дали последователната позиция на национален нихилизъм в крайна сметка не захранва точно националистическите настроения? Дали атакуваме причините на едно обществено заболяване или само симптомите?Донякъде отговорът е вече пред очите ни. Достатъчно е да се вгледаме в други сходни ситуации. Ако приемем, че контролираният етнически вот е нездравословен за демократичния процес, то как бихме постъпили с основните заподозряни – електората на ДПС? Дали бихме тръгнали да им обясняваме, че са хора с промити мозъци, позьори, жалки статисти, използвани за политически машинации? И ако го направим, дали изобщо обитаваме едни и същи физически и виртуални пространства с тях, за да ни чуят? И ако случайно ни чуят, дали биха се плеснали по челото и казали – „Да, така е, берекет версин, че ни отворихте очите, вече няма да правим така“?!Ако слагаме черта на равенство между всеки български гражданин с турско име и ключовите имена в ръководството на ДПС, колко прецизно насочени са обвиненията ни и колко конструктивна е критиката ни? И в крайна сметка с подобно отношение ще премахнем ли този националистически по същество вот или напротив – ще го укрепим и засилим?Въпросите са в известна степен риторични – без съмнение, отговорността за подчертано етническия вот сред българските турци се носи на първо място от партийните централи, а не от гласоподавателите им.Но дори и да има колебания, веднага идва примерът с ромите (или циганите, ако предпочитате). Как либералният по душа антинационалист и хуманист ще се бори с купения цигански вот? Как ще протестира срещу престъпността, гетата, агресията? Като пише язвителни статуси и обидни коментари за „мангалите“? Като небрежно подминава факта, че десетилетия наред партийни функционери от целия политически спектър удобно се възползват от тях? Категорично не. Той ще търси корена на злото не в гетото, а в тези, който събират политически дивиденти от него.Тогава защо всичко се променя, когато говорим за средностатистическия български избирател, на който антинационалистите започват да вменяват тежки вини? Той трябва да се оправдава за всеки трикольор и хоро и да обяснява, че Дунавското не върви задължително с тричане на кучета, цървули, сланина и подхвърляне на калпаци. Или че флагчето в ревера или на балкона му не означава, че вечер заспива с Mein Kampf под възглавето. В ситуация на дигитален дарвинизъм, където оцелява този, който вика най-силно, защо виковете не са пред стените на онези, които носят персонална отговорност за разпалване на български националистически страсти? Защо за да изхвърлим мръсната вода на ксенофобията, сме готови да изхвърлим и бебето, което така или иначе е и наше?Ако настояваме, че в една нормална обществена среда циганинът не трябва да се срамува, че е циганин, арменецът, че е арменец, евреинът – евреин, а бежанецът – бежанец, защо трябва българинът да бъде посрещан с насмешливото „Булгар! Булгар!“ за всяка изява на национална принадлежност?Знам. Защото ако се премине мярата, безобидната на пръв поглед привързаност към всичко българско и родно, се превръща в хранителна среда за апетитите на политическата индустрия на левия и десен екстремизъм. И това е все по-реална, а не чисто хипотетична вероятност.Но точно за мярата ми е думата. Защото тя може да бъде премината и от страна на иначе разумните и почтени в намеренията си защитници на индивидуалната свобода и равенство. И тогава думите им не проправят път към някаква нормалност в един все по-налудничав свят, а напротив – горят последните останали мостове. И тогава точно тези, към които са насочени думите им, ще останат глухи за тях. Защото презрението към човека на улицата няма как да породи респект, а подигравката – желание за промяна и обединен отпор срещу радикалния шовинизъм. И тогава тези войници на здравия разум не се сражават срещу събуденото чудовище на национализма. Напротив – преливат му даром свежа кръв, от която то толкова се нуждае. Кръв на омраза.", "date": "2019.03.12", "title": "Вредно е българинът да бъде подиграван за всяка изява на националната си принадлежност"}
{"url": "https://offnews.bg/futbol/levski-namaliava-zaplatite-na-svoite-asove-699123.html", "text": "Ръководството на Левски ще преговaря с футболистите с изтичащи договори след мача с Верея, който е на 16 март. С контракти до края на сезона са десния защитник Милош Цветкович, централният бранител Давид Яблонски и крилото Жерсон Кабрал.За да останат те в тима, не само, че трябва да се откажат от повишение за заплатите си, а и да ги намалят, пише \"Тема спорт\".Затова и шансовете на триото да остане в тима и през следващия сезон са минимални. Освен това от Левски обявиха политика за налагане на българи.Преговори за намаляване на заплатите ще бъдат водени до края на първенството. Ако някой от играчите откаже да се съобрази с политиката, то ще му се търси клуб, в който да бъде продаден.Сред футболистите с високи възнаграждения са Холмар Ейолфсон, Паулиньо, Давиде Мариани и Хали Тиам. От клуба вече обявиха, че искат да намалят бюджета за месечни възнаграждения с 30%.", "date": "2019.03.12", "title": "Левски намалява заплатите на своите асове"}
{"url": "https://offnews.bg/tenis/problemi-v-raia-naprezhenie-mezhdu-federer-i-dzhokovich-zaradi-otstra-699125.html", "text": "Скандал между най-добрите в мъжкия тенис е на път да се разпали. Причина за това е решението на Съвета на играчите, чийто президент е световният номер 1 Новак Джокович, да не продължи договора на изпълнителния директор на ATP Крис Кермод.Решението е взето миналия четвъртък. Швейцарската легенда Роджър Федерер призна в интервю за \"Блик\", че се е опитал да разговаря с Ноле, но сърбинът е отказал, защото е бил \"много зает\".\"Преди гласуването на играчите опитах да говоря с Новак, но той не намери време за мен. Малко ми беше трудно да го разбера. Струваше ми се най-нормалното нещо да поговорим. Всичко около тура е чудесно. Но, имаме политически проблем, защото между нас, тенисистите, има разногласия за ръководството. Това не е добре и се тревожа. Затова е добре да говорим по темата.Ден преди вота Рафаел Надал дойде при мен и пихме кафе, изкарахме доста време заедно и обсъдихме случващото се. И двамата имаме сходно мнение - Крис се справя добре с работата. Искаме обаче да знаем какво следва, когато него вече няма да го има. Искаме да чуем какъв е планът, но не съм сигурен, че има такъв\", каза Федерер.На този етап Джокович отказва коментар по темата. Отдавна обаче беше се говореше, че сърбинът е срещу Крис Кермод и желае смяната му.", "date": "2019.03.12", "title": "Проблеми в Рая: Напрежение между Федерер и Джокович заради отстранен шеф на АТР"}
{"url": "https://offnews.bg/obshtestvo/sofiantci-prodalzhavat-da-se-prebivat-v-ogranichitelite-po-grafa-699124.html", "text": "За поредна жертва на ограничителите на бул. „Граф Игнатиев” съобщи Нова телевизия.Възрастен мъж се е спънал и наранил в бетонните триъгълници отделящи зоните за пешеходци и трамваи.Още с поставянето на преградите, граждани предупредиха, че те може да са опасни за пешеходците. Първо бяха сложени ограничители, които напомняха паметни плочи. После ги смениха с \"перки на акули\", а сегашните са с по-малък размер, но пак пречат на хората.Александра вижда падналия пенсионер минути след инцидента.Откакто Общината сложи предпазните гранитни приспособления, Александра и колегите й на улицата често виждали минаващите да се спъват в тях, дори тя самата става жертва на ограничителите. А за да не се стига до инциденти, според Александра, предпазният материал трябва да бъде или в различен цвят от основната настилка, или с по-голяма форма, за да се откроява отдалече. Сред минаващите по емблематичната улица, мненията са на двата полюса. Част от тях са на мнение, че ограничителите са опасни, а другите, че трябва да бъдем по-внимателни, когато вървим.Така или иначе някои от жертвите на ремонта на Графа са стигнали дори до спешната клиника Пирогов. Оттам обаче нямат статистика колко са пострадалите от недомислените ограничители, тъй като не водят статистика за местата, на които са се случили инцидентите.OFFNews попита пресслужбата на Столична община колко са жалбите от пострадали от ограничителите при тях. Втори ден отговор няма.От кметството се оправдават, че ограничителите са поставени по изискване на Пътна полиция, но от КАТ изрично подчертават, че просто са посъветвали да разделят двата вида движение – пешеходното от трамвайното, но не били уточнили как точно да стане това.В края на миналия месец, ограничителите на „Графа” пратиха жена в болница. След разходка по ремонтираната улица бивша ватманка се сдобива с разбит нос и пукната ръка.", "date": "2019.03.12", "title": "Софиянци продължават да се пребиват в ограничителите по Графа"}
{"url": "https://offnews.bg/futbol/fenovete-na-tcska-ochakvat-berbatov-za-macha-s-beroe-699130.html", "text": "Бившият национал Димитър Бербатов е чакан от феновете на \"червените\" на стадион \"Българска армия\" тази събота, пише \"Меридиан Мач\".Тогава ЦСКА приема Берое в последния двубой от редовния сезон в Първа лига. Нападателят е част от старозагорци и обикновено гледа мачовете на тима.Бербатов се появи дори на двубоя със Септември в София. Не се знае обаче дали този път Бербатов няма да избере да гледа мача по телевизията, тъй като не се знае как ще бъде посрещнат от феновете.Причината е, че две седмици преди подновяването на сезона от ЦСКА му предложиха да се завърне на мястото на продадения в Китай Мауридес, но така и не получиха отговор.За предложението призна главният мениджър на ЦСКА Стойчо Стоилов. Агентът на Бербатов Емил Данчев заяви, че дори и мълчанието е вид отговор.За последно Бербатов беше близо до ЦСКА при празненствата около 70-годишнината на армейското дружество, когато слезе от хеликоптер на терена на националния стадион в компанията на Димитър Пенев и Христо Стоичков.", "date": "2019.03.12", "title": "Феновете на ЦСКА очакват Бербатов за мача с Берое"}
{"url": "https://offnews.bg/futbol/slavia-puska-bileti-po-1-lev-za-istoricheski-mach-s-etar-699150.html", "text": "От Славия поканиха своите привърженици да се насладят на новата придобивка на стадиона на клуба - осветлението.Официално лампите ще бъдат включени за предстоящия двубой на Славия срещу Етър. Това ще е първият домакински мач на отбора на осветление. Всички фенове на \"белите\", които очакваха това да се случи, ще могат да влязат на стадион \"Славия\" срещу само 1 лев.\"\".", "date": "2019.03.12", "title": "Славия пуска билети по 1 лев за исторически мач с Етър"}
{"url": "https://offnews.bg/politika/volt-agitatcia-na-chuzhd-ezik-mozhe-no-na-ofitcialen-za-es-699133.html", "text": "Нормално е на европейски избори да се агитира на чужд език, но само на официални за Европейския съюз. Това заяви лидерът на Волт България – Настимир Ананиев. „Не забравяйте, че сега се подготвя законодателството за транснационални избори, което означава, че ще има общи листи за целия ЕС. България има възможност да изпревари събитията и да направи нужните законодателни промени\", посочи Ананиев.Той добави, че до момента никоя партия не разяснява на гражданите какви ще са задачите на българските представители в Европарламента и защо нямаме стратегия как да пазим интереса си в Брюксел.„Виждаме какво се случи с плана \"Макрон\". Беше изпуснат от евродепутатите и министерството на транспорта. Наложи се индустрията да реагира и да посочи, че има проблем. Лошото е, че ако попитаме хората дали могат да назоват поне трима български евродепутати и какво са свършили за последните почти 5 години, те няма да могат да кажат нищо\", категоричен е Настимир Ананиев.Според лидера на Европейска партия Волт управляващите дори не ни казват и какво ще стане след Брекзит, където, например, със сигурност ще се увеличи вноската на България. Настимир Ананиев коментира и опрощаването на дълговете на мюфтийството. По думите му поредният гаф на управляващите може да стимулира други организации и граждани да не си плащат данъците.„Мюфтийството получавали огромни суми от наеми. Нека да продадат имоти и да си покрият задължението. В същото време данъчните ходят по нудистки круизи или пък гонят бабите по читалищата\".Лидерът на Волт България е на мнение, че акции като разследването срещу кмета на Созопол, който е обвинен за злоупотреби с 2 млн. лв., са ПР преди местните избори и накрая обикновено никой не бива осъден.„Затова е важен изборът на Европейски главен прокурор. Надяваме се това да бъде Лаура Кьовеши. Тя се превърна в символ на борбата с корупцията и управляващите трябва да кажат защо не са я подкрепили. Но както виждаме ЕС и други държави пращат проверяващи у нас, които следят за корупция. Именно поради тази причина повечето хора не живеят добре, защото парите се източват. Само чрез европейските лостове можем да си върнем държавата\", категоричен е Настимир Ананиев.Според него съвсем нагледно рухна и мантрата за противопоставянето на националистите и ДПС, след като бяха гласувани промените в Изборния кодекс и премахването на преференциите.„Знаем какво се случи след целувката на Станишев с Местан. Сега нека да видим какво ще се случи след целувката на ГЕРБ и патриотите с ДПС. Аз мисля, че те ще платят цената за тази целувка. Не може да не уважаваш собствения си избирател и неговата интелигентност.\".По думите на лидера на Волт България патриотите са допуснали тотален разнобой и не са осъществили заявката си да изместят ДПС, защото на практика работят с тях.„Социологическите агенции се опитват да внушат, че няма избор извън двуполюсния модел, а не е така. Волт олицетворява новата енергия в политиката. На някой хора трябва да им се пусне много сериозно напрежение. Ако имаме европейското правосъдие, здравеопазване и доходи, ще имаме достоен живот\", посочи Настимир Ананиев.Той добави, че Европейска партия Волт започва кампания за финансиране, която ще е по американски модел. Ще призовем всички, които симпатизират на идеите на партията за федерализирне на ЕС и утвърждаване на демократичните ценности, да дарят за нашата кампания по 28 лв., колкото са страните в съюза.Ананиев даде пример с един от кандидатите на Волт за европейските избори – холандеца Дани Ван Сантен. Чужденецът живее и работи в България от 3 години и скоро ще се жени за българската си приятелка. Самият той признал, че е много учуден как страна с толкова потенциал и ресурси не постига нужния напредък след 12 години членство в ЕС. „Властта е в нас – трябва да излезем и да гласуваме, вместо да мислим, че няма алтернатива\", заяви Настимир Ананиев.", "date": "2019.03.12", "title": "Волт: Агитация на чужд език може, но на официален за ЕС"}
{"url": "https://offnews.bg/futbol/guardiola-prizna-velichieto-na-real-madrid-699134.html", "text": "Мениджърът на Манчестър Сити и бивш треньор на Барселона Джосеп Гуардиола призна величието на Реал Мадрид. Испанецът посочи \"белия балет\" като най-добрия клуб в последното десетилетие. За този период \"лос бланкос\" триумфираха 4 пъти в Шампионската лига, като сториха и немислимото с три поредни трофея.\"Ако някой си мисли, че с отпадането на Реал Мадрид, турнирът е станал по-лесен, греши. Четири титли за пет сезона е нещо удивително. Също толкова удивително е, че отпаднаха. За мен Реал беше фаворит да спечели и този сезон.Те са същия невероятен тим. Надявам се да достигнем до четвъртфиналите, но там ни чакат отбори, които са на високо ниво като Реал\", коментира Гуардиола преди реванша от 1/8-финалите срещу Шалке 04. В първия мач \"гражданите\" постигнаха успех с 3:2 и довечера трябва да направят втората стъпка пред собствена публика.Докато беше начело на Барселона Гуардиола не беше толкова обективен към постиженията на Реал. В предишно свое изказване, направено през януари т.г., той определи каталунците, Байерни Ювентус като най-добрите клубове в света за десетилетието.Реал изпраща нулев сезон, след като отпадна и от Шампионската лига срещу Аякс.", "date": "2019.03.12", "title": "Гуардиола призна величието на Реал Мадрид"}
{"url": "https://offnews.bg/temida/hertcozite-viurtemberg-roda-na-simeon-priznaha-rilskite-gori-za-darz-699135.html", "text": "Бeзпpeĸocлoвнo пpизнaниe нa пpaвoтo нa coбcтвeнocт нa дъpжaвaтa въpxy „цapcĸитe“ pилcĸи гopи нaпpaвиxa шecтимa poднини нa Cимeoн Caĸcĸoбypггoтcĸи, xepцoзи oт poдa фoн Bюpтeмбepг, нacлeдници нa цap Фepдинaнд, съобщи правният сайт Де факто.Toвa cтaнa пo дeлoтo зa 16 500 дĸa гopи, вoдeнo в Coфийcĸия oĸpъжeн cъд. To e eдинcтвeнoтo oт cepиятa зa т.нap. цapcĸи имoти, ĸoeтo oщe нямa финaл нa пъpвa инcтaнция.Aдвoĸaти нa дъpжaвaтa ca Иpeн Caвoвa и нeйният eĸип.Πpизнaниeтo e бeзпpeцeдeнтнo, нo пъĸ в yниcoн c peшeниятa нa cepия oт cъдeбни cъcтaви, ĸoитo бяxa ĸaтeгopични – „цapcĸитe“ имoти ca дъpжaвни.Съдът е oдoбpил cпoгoдбa мeждy зeмeдeлcĸия миниcтъp Pyмeн Πopoжaнoв (oт чиeтo имe e пoдaдeн иcĸът зa гopитe) и Πaтpиĸ Фpaнcиc Aлeĸcaндъp дьo лa Лaн Mиpлec, xepцoг Aлeĸcaндep фoн Bюpтeмбepг, xepцoг Oйтeн фoн Bюpтeмбepг, xepцoг Фepдинaнд фoн Bюpтeмбepг, xepцoгиня Coфи Eдoĸcи Mapия Лyиз, Фpaнcoa Жopж Mapи Люc-Бaйи.B нeя изpичнo ce зaявявa, чe xepцoзитe ниĸoгa нe ca cчитaли имoтитe зa cвoя coбcтвeнocт или зa coбcтвeнocт нa cвoй пpaвoдaтeл, нe ca пpидoбивaли пpaвo нa coбcтвeнocт въpxy тяx, нитo дoxoди и нe ca цeляли личнo или чpeз тpeтo лицe дa пpeчaт нa Peпyблиĸa Бългapия дa yпpaжнявa пpaвoтo cи нa coбcтвeнocт.Cтaвa дyмa зa 16 пoзeмлeни имoтa, вpъщaни пpeз 2000 г. и 2003 г. oт oбщинcĸaтa пoзeмлeнa cлyжбa в Caмoĸoв нa „нacлeдници нa бившия цap Фepдинaнд“. Te ca чacт oт 16 500-тe дĸa гopи, ĸoитo дъpжaвaтa cи пoиcĸa oбpaтнo. Poднинитe нa Cимeoн oт poдa фoн Bюpтeмбepг c aдpecи в Mюнxeн, Фpaнĸфypт, Πapиж c oбaчe нe ca вcтъпвaли във влaдeниeтo им, нo cъщo бяxa oтвeтници пo дeлoтo ĸaтo нacлeдници нa Фepдинaнд.Πocлeдицaтa oт cпoгoдбaтa ca, чe дeлoтo cпpямo Bюpтeмбepгoви ce пpeĸpaтявa. Kaтo и чe тe, и дъpжaвaтa дeĸлapиpaт, чe зaнaпpeд нямa дa имaт пpeтeнции eднa ĸъм дpyгa зa зaплaщaнe нa oбeзщeтeния, нeycтoйĸи, вpeди, пpoпycнaти пoлзи, paвнocтoйнocт нa дoбиви и дpyги.Taĸa oтвeтници пo пpoцeca ocтaвaт Cимeoн Caĸcĸoбypггoтcĸи и cecтpa мy Mapия-Лyизa, ĸoитo влaдeят гopитe, вpъщaни им нa бaзaтa нa peшeниeтo нa Koнcтитyциoнния cъд oт 1998 г., oбявилo зa пpoтивoĸoнcтитyциoнeн eднoĸpaтния зaĸoн oт 1947 г. зa oтнeмaнe нa имoтитe нa бившиттe цape и тexнитe нacлeдници. Cтaвa дyмa зa peшeниeтo нa KC, ĸoeтo – пo пpизнaниeтo нa peд aвтopитeтни юpиcти (a и нa cъдeбни cъcтaви oт вcичĸи инcтaнции) нe мoжe дa e ocнoвaниe зa pecтитyция.", "date": "2019.03.12", "title": "Херцозите Вюртемберг, рода на Симеон, признаха рилските гори за държавни"}
{"url": "https://offnews.bg/zimni/maria-kirkova-s-goliam-benefis-na-19-mart-699132.html", "text": "Водещата българска скиорка Мария Киркова ще приключи с голям бенефис активната си състезателна дейност. Това ще стане на 19 март с нощен паралелен слалом на писта \"Витошко лале\" от 19 часа. Организатори са БФСки и \"Витоша ски\".В атрактивната надпревара ще участват два отбора - Мария и приятели и Нова генерация. Във всеки един от двата тима ще има по 16 човека. Очаква се в бенефиса на Мария Киркова да вземат участие всички национални състезатели начело с Алберт Попов, Камен Златков и Йоан Тодоров, както и много бивши величия в ските.Мария Киркова е родена на 3 януари 1986 г. Започва да се занимава със ски още от 3-годишна. Била е част от националният отбор по ски алпийски дисциплини от 15 годишна възраст до 2015 година. Завършила е като бакалавър по Икономика, бакалавър по Финанси, магистър по Педагогика на обучението по физическо възпитание.В момента тя е докторант към ЮЗУ \"Неофит Рилски\", разработвайки докторантура на тема: \"Предсъстезателна физическа подготовка на високо квалифицирани състезатели по ски алпийски дисциплини\". В началото на богатата си състезателна кариера при деца младша и старша възраст до 16 години има 52 победи в състезанията, като през всичките години е носител на купа \"Надежди\".На неофициалното световно първенство за деца \"Тополино\"-Италия има 10-о място. 12-а е на юношеските Олимпийски игри в Блед (Словения). В международните състезания за жени от календара за ФИС има 139 подиума от които 102 първи места. Участвала е на 4 олимпиади, като на олимпиадата в Сочи 2014-а е знаменосец на българската делегация в церемонията по откриването на игрите.Киркова е стартирала на 7 световни първенства, като най-предното й класиране е 22-о място във Вал Д'изер 2009. Многократен носител на Kупа \"България\", както и многократен републикански шампион при жените в алпийските ски.", "date": "2019.03.12", "title": "Мария Киркова с голям бенефис на 19 март"}
{"url": "https://offnews.bg/obshtestvo/predi-i-sled-spasenieto-kak-bilha-brajant-otcelia-v-dupnitca-i-stana-699131.html", "text": "В общуването с Билха Брайънт има една особеност: тя не успява да формулира семпъл отговор на нито един въпрос за нейното детство и младост. Вместо това й се налага да започне история, която преминава през поне три държави и поне две войни.Тя е една от спасените евреи, живяли в България. Трябвало е да я депортират точно в деня, в който е навършвала 9 години. От дома си във Вашингтон, където живее днес, тя помни много ясно живота си тогава.​Корените на Билха са сред сефарадските евреи. “След изгонването им те започват да се скитат в търсене на място, където да се установят. Някои са достигнали до Англия, Холандия, Белгия, както и до Турция, Гърция и България, и са се заселили там. Евреите, заселили се в България, тогава част от Османската империя, се асимилират добре в българското общество. Старото поколение продължава да говори ладино, докато говори и български”, разказва тя.Ежедневието в България преди Втората Световна войнаБилха твърди, че българската държава не е налагала никакви ограничения по отношение на професиите, които евреите са можели да практикуват.“Някои са били медици, други - юристи, но много бяха търговци, обущари и обикновени работници”, разказва тя.В нейните спомени еврейската общност в България е била свободна да изповядва юдаизма, но не всички са били строго релиогиозни. “В началото разделение на релиогозна или етническа основа в Дупница не е имало. То, разбира се, е било икономическо”, допълва тя.“Баща ми притежаваше полета с тютюн в района на Дупница и имаше приятели, изповядващи християнството, но те бяха свързани най-вече с професията му. Българските фермери - нито един от тях не беше евреин - отглеждаха тютюна и баща ми го обработваше и го подготвяше за износ в страни в Европа”, спомня си още Билха.Семейството й е поддържало тесни връзки с български фермери. В препитането на фамилията са се включвали всички, включително и децата.Така животът на семейството Мошеви (както е бащината й фамилия) тече спокойно чак до началото на Втората Световна война.ВойнатаРазказa си за военните години Билха започва с равносметката: “по време на Втората Световна война българските евреи бяха сравнително късметлии; те останаха живи”.Тя си обяснява оцеляването им по следния начин: “Комбинацията от нежеланието на цар Борис да ни депортира и съпротивата на някои от българския парламент спасиха българските евреи от съдбата на останалите в Европа\".Въпреки този щастлив финал, Билха помни и друго - как по настояване на германците българите приемат Закона за защита на нацията, който е създаден специално за да пази държавата от “народа на евреите”.Текстовете в него постановяват, че евреите вече не могат да притежават собственост или да управляват търговски предприятия. “В резултат на това собствената компания на баща ми беше превзета от негов християнски партньор без предложена компенсация”, спомня си Билха.“От евреите също се изискваше да декларират имотите си и личните си вещи и да депозират всичките си пари и бижута в блокирани банкови сметки. На евреите беше забранено да гласуват, да заемат държавни длъжности, да наемат нееврейска домашна или служебна помощ. За тях беше въведен полицейски час между 9:00 ч. и 6:00 ч. Като част от същия закон, всички евреи, живеещи в София, бяха депортирани в провинциални градове”, спомня си Билха началото на военния ужас.“Нашите роднини решиха да дойдат в Дупница. В резултат на това нашата малка триетажна къща се превърна в дом на около 50 възрастни и деца. Всяко семейство заемаше една стая, включително и дневните, и всички ние споделяхме трапезариите и кухнята”, описва ситуацията тя.“Животът ставаше все по-труден и всеки изминал ден донасяше повече лоши новини. Един ден българското правителство постанови, че всички еврейски мъже на възраст между 20 и 40 години, включително баща ми, братовчедите ми и чичовците, ще бъдат изпратени в трудови лагери, оставяйки жените, децата и възрастните хора да се оправят както могат - с малко пари и още по-малко храна. И всичко това се случи с нас, българските граждани, които бяхме живели поколения наред в страната”, допълва тя.“Единственият контакт, който имахме с външния свят, беше радио Би Би Си, което предаваше всяка вечер на български език. През 1942 г. обаче трябваше да предадем на властите всички радиоприемници, както повеляваше Законът за защита на нацията. След това единствената информация, която получавахме, беше чрез слухове. А слуховете бяха зловещи”, казва Билха.10 март 1943 г. и всичко след това“На 9 март страховете ни бяха потвърдени; наредиха ни да останем в домовете си и да опаковаме малка чанта с лични вещи за всеки член на семейството. На следващата сутрин - 10 март 1943 г., на 9-ия ми рожден ден, бяхме информирани, че депортирането ни е отложено”, спомня си тя. После веднага преминава към събития от 1948 г., когато семейство Мошеви напуска Дупница заедно с още 50 семейства от България. Заминават за току-що създадената държава Израел, като се придвижват дотам с различен транспорт, включително и товарни кораби.“Бях на 14 години, когато стигнахме до Израел. Не говорих иврит, знаех малко за еврейската религия. Когато пристигнахме за първи път, цялата група български евреи бяха заведени в голям бивш британски лагер, недалеч от Хайфа. На 46-годишна възраст баща ми трябваше да започне отначало, без пари, език или практическа професия за новата страна”, спомня си Билха.Следват години на адаптация, в които децата - а и целите семейства - изучават езика и културата на една родина, в която никога не са живели.Пътят до АмерикаКогато Билха е на 18 години, тя трябва да се запише в казармата, защото всички израелски мъже и жени са задължени да се включват в армията и да служат в нея поне две години.“Това беше задоволителен период в отношенията между Израел, Ливан и Сирия. Това също беше време, в което бяхме леко оптимистични, че в края на краищата може да успеем да съжителстваме с нашите съседи. За съжаление това не беше така”, допълва тя.След службата й в армията, външното министерство на Израел кани Билха на работа и след поредица курсове тя е командирована в Хага като културен аташе.Там среща и бъдещия си съпруг Тед Брайънт, който по това време работи в американското посолство. “След дълга и красива връзка и въпреки многото пречки, политически, социални и религиозни, Тед ме помоли да се омъжа за него и нашата романтика се превърна в „любовната история на дипломатическия корпус в Холандия“, спомня си с усмивка тя.Двамата сключват брак през юни 1963 г и заемат различни длъжности в Мозамбик, Етиопия, Пакистан, Южна Корея и Индия.След приключването на мисиите по света, родената в Дупница Билха Мошева, а по съпруг Брайънт, започва работа към Държавния департамент - първо в Службата по съветски въпроси, а по-късно в тази за Изтока. Напуска през 1995 г., за да се грижи за болния си съпруг. Той е починал през 2006 г., а Билха и досега се радва на голяма фамилия с внуци и правнуци.Copyright (c) 2018. RFE/RL, Inc. Препубликувано със съгласието на Radio Free Europe/Radio Liberty, 1201 Connecticut Ave NW, Ste 400, Washington DC 20036.", "date": "2019.03.12", "title": "Преди и след спасението. Как Билха Брайънт оцеля в Дупница и стана американски дипломат"}
{"url": "https://offnews.bg/obshtestvo/tcarkvata-pochita-sv-simeon-novi-bogoslov-699114.html", "text": "Църквата почита днес паметта на Св. Симеон Нови Богослов. Роден в 949 г. в знатно семейство, той получил литературно и философско образование в Константинопол, където му предстояла блестяща кариера при царския двор. Но младежът жадувал за духовен живот, на какъвто се отдал под ръководството на мъдрия старец Симеон Благоговейни.В основата на неговото духовно-аскетическо възпитание старецът поставил \"Лествицата\" и съчиненията на св. Марк Подвижник, върху които младият послушник изградил своя подвиг. След дългогодишно послушничество в прочутия Студийски манастир и в манастира на св. Мамант, той бил постриган за монах.Преп. Симеон бил избран за игумен и ръкоположен за свещеник. Като игумен той се посветил на усърдна проповедническа църковно–писателска дейност. Св. Симеон починал през 1020 година. Тридесет години след смъртта му били открити неговите чудотворни мощи. Св. Симеон ни е оставил преди всичко множество слова, които е произнасял пред братството в манастира както и тълкувания на Свещеното Писание, писма до монаси и миряни и молитвени песни. ", "date": "2019.03.12", "title": "Църквата почита Св. Симеон Нови Богослов"}
{"url": "https://offnews.bg/obshtestvo/12-chasa-bez-voda-v-chasti-ot-mladost-4-spira-na-oshte-5-mesta-v-sofi-699068.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Изграждане на сградно водопроводно отклонение на ул. „Цар Самуил“ в жк „Банишора“ налага спиране на водоподаването от 9:30 до 19:30 ч. на ул. „Козлодуй“ от ул. „Цар Самуил“ до бул. „Княгиня Мария Луиза“, ул. „Цар Самуил“ от ул. „Селиолу“ до ул. „Козлодуй“.Подмяна на сградно водопроводно отклонение на ул. „Граф Игнатиев“ налага спиране на водоподаването от 9:00 до 18:00 ч. на ул. „6-ти септември“ от ул. „Хан Крум“ до ул. „Граф Игнатиев“.Изпълнение на инвестиционен проект за реконструкция на уличен водопровод на ул. „Трети март“ в кв. „Филиповци“ налага спиране на водоподаването от 9:00 до 19:00 ч. на ул. „Трети март“ в участъка от ул. „Поручик Хранов“ до ул. „Извор“, ул. „Кутлина“ в участъка от ул. „Поручик Хранов“ до ул. „Трети март“, ул. „Крайречна“ в участъка от ул. „Поручик Хранов“ до ул. „Извор“, ул. „Страцин“, ул. „Драва“ и ул. „Ален мак“. Монтаж на спирателен кран на ул. „Незабравка“ в с. Чепинци налага спиране на водоподаването от 9:00 до 19:00 ч. на клиентите на ул. „Георги Никифоров“, ул. „Свежест“, ул. „Кокиче“, ул. „Училищна“, ул. „Искър“, ул. „Офрей“, ул. „Реката“.Във връзка с подмяна на сградно водопроводно отклонение на ул. „Зора“ в кв. „Гниляне“, община „Нови Искър“, се налага спиране на водоподаването от 9:30 до 14:30 ч. на ул. „Христо Ботев“, ул. „Пенчо Славейков“, ул. „Тополите“, ул. „Враня“.Ремонт на уличен водопровод на бул. „Александър Малинов“ в жк „Младост“ 4 се налага спиране на водоподаването от 10:00 до 22:00 ч. на ул. „Бизнес парк София\"№3 и №5, ул. Околовръстен път от №253 до ул. „Бизнес парк София“. Възможно е понижено налягане на водата на високите етажи в района на ул. „Самара“, ул. „Проф. Александър Танев“, ул. Околовръстен път“ и бул. „Александър Малинов“.", "date": "2019.03.12", "title": "12 часа без вода в части от Младост 4, спира на още 5 места в София"}
{"url": "https://offnews.bg/obshtestvo/uvazhaemi-sanarodnitci-plashtajte-i-na-popovete-i-na-hodzhite-ako-699120.html", "text": "Тв водещият Слави Трифонов публикува остър коментар срещу опрощаването на дълговете на вероизповеданията.Защо ГЕРБ и ДПС не платиха 8-те милиона дългове на Главното мюфтийство с партийните си субсидии, които държат на влог, пита шоуменът.Той посочва, че ГЕРБ имат спестени около 20 милиона лева, а ДПС – около 5 милиона и че със тези пари двете партии спокойно са можели да платят тези 8 милиона и да запазят етническия мир.Но... решиха да запазят мира помежду си, като платим пак ние, подчертава Трифонов.Ето цялата му позиция по въпроса:Имам въпрос към вас, уважаеми сънародници. Или по-точно към онези от вас, които събирате капачки за кувьози, които изпращате есемеси за болните деца, които си плащате чинно осигуровките и данъците, които спазвате законите. Та, вас попита ли ви някой дали искате с вашите пари да платите и задълженията на тези, които не събират капачки за кувьози, които не събират пари за болните деца, които не си плащат осигуровките и данъците, които не спазват законите? Никой не ви попита, нали?Ще платите, каквото ви кажат – и задълженията на поповете ще платите, и задълженията на ходжите ще платите. Ако ви кажат – даже и борчове на пастафарианците ще платите.Сигурно сте чули, че от вашия джоб ще се платят задълженията на Главното мюфтийство - над 8 милиона лева, натрупани от неплатени данъци и осигуровки на ходжите. Чули сте, но не са ви питали.Дали сте чули, че от днес етническият мир се пази с плащане на пари и вече не е работа на службите, ДАНС, МВР?А дали сте чули, че вече вие ще плащате заплатите на свещениците и ходжите и тези заплати може да са колкото учителските?Дали сте чули, че вече държавната годишна субсидия за Главното мюфтийство ще е 6 милиона лева, при положение, че досега общата субсидия за всички вероизповедания в България беше около 5 милиона?Дали сте чули, че Българската православна църква вече ще получава държавна субсидия, забележете - между 15 и 43 милиона лева годишно?А дали сте чували, че по Конституция „религиозните институции са отделени от държавата“? Нищо. По новия закон за вероизповеданията Мюфтийството и Православната църква ще получават по 10 лева държавна субсидия на вярващ.Всъщност, въпросните задължения на Главното мюфтийство бяха опростени, благодарение на гласовете на ГЕРБ и ДПС, и благодарение на осигурения кворум от ПатрЕотите. (Отделен е върпосът може ли Народното събрание да опрощава борчове).А защо ГЕРБ и ДПС не платиха 8-те милиона именно с партийните си субсидии, които държат на влог? ГЕРБ имат спестени около 20 милиона лева, а ДПС – около 5 милиона. Със своите 25 милиона ГЕРБ и ДПС спокойно можеха да платят тези 8 милиона и да запазят етническия мир.Но... решиха да запазят мира помежду си, като платим пак ние.", "date": "2019.03.12", "title": "Уважаеми сънародници, плащайте! И на поповете, и на ходжите, ако кажат - и на пастафарианците"}
{"url": "https://offnews.bg/ikonomika/aktciite-na-boing-se-srinaha-sled-tragediata-v-etiopia-699121.html", "text": "Акциите на \"Боинг\" се сринаха след самолетната катастрофа в Етиопия, отнела живота на 157 души.При започването на търговията в Ню Йорк книжата на компанията поевтиняха с над 12 процента.Експерти предупреждават, че това може да се окаже най-големия спад от атентатите на 11 септември 2001 година. \"Боинг\" също така отложи представянето на новия си самолет.Заради инцидента, станал в неделя, авиокомпании от няколко държави спряха полетите с модела \"737 Макс\". Американските авиационни власти на свой ред обявиха, че тези машини са годни за полети. Новият самолет на Етиопските авиолинии падна на 62 километра югоизточно от столицата Адис Абеба на път за кенийската столица Найроби.Машината катастрофира шест минути след излитането си. Това е вторият голям инцидент с новия самолет за последните четири месеца. През октомври пътнически самолет на индонезийската компания Lion Air катастрофира със 189 души на борда.В момента повече от 300 самолета Boeing 737-MAX са в експлоатация, а са поръчани повече от 5000.Авиационни експерти, китайски регулатори и загрижени пътници подчертават факта, че катастрофиралите самолети се използват съвсем отскоро.Мери Шиаво, бивш главен инспектор в американското транспортно министерство коментира пред Си Ен Ен, че последната катастрофа е \"много подозрителна\" и \"бие тревога в авиационна индустрия, защото това не се случва просто така\".Специализираният сайт FlightRadar24 публикувани данни от падналия самолет на Етиопските авиолинии. От тях става ясно, че полет ET302 се е изкачвал нестабилно по време на краткия полет. Пилотът, както и при случая с Lion Air, е съобщил за проблеми на диспечерите след излитането и е поискал да се върне, обявиха от Етиопските авиолинии.", "date": "2019.03.12", "title": "Акциите на Боинг се сринаха след трагедията в Етиопия"}
{"url": "https://offnews.bg/obshtestvo/maia-manolova-vadi-na-svetlo-milioni-na-toplofikatcia-sofia-699116.html", "text": "Омбудсманът Мая Манолова ще разкрие днес колко милиона е събрала \"Топлофикация София\" от юрисконсултски хонорари и колко е платила на частни кантори. Манолова е получила вчера справката за хонорарите, присъдени на юрисконсултите на \"Топлофикация София\" по дела срещустоличани, по закона за достъп до обществена информация. Манолова ще коментира и дали има разминаване с отговорите на столичното топлофикационно дружество, спрямо други официални източници. Припомняме, че съдебната сага на омбудсмана с „Топлофикация“ продължи близо три години, тъй като ръководството отказваше да даде исканата информация за какво са похарчени събраните през 2015 г. юрисконсултски възнаграждения за милиони левове чрез започнати дела срещу 21 хиляди столичани. В тези производства дружеството е поискало минимум 300 лева пред съда, 350 лева пред частен съдебен изпълнител и 300 лева по исково производство. Омбудсманът зададе 10 въпроса, които могат да бъдат видени На 25 февруари т.г. с Решение № 1149 Административен съд София-град отмени отказа и изпрати преписката на изпълнителния директор за предоставяне на информацията, изрично и изчерпателно посочена в заявлението на омбудсмана.Междувременно Манолова успя да наложи законови промени, с които таксите за юрисконсулт бяха намалени. ", "date": "2019.03.12", "title": "Мая Манолова вади на светло милиони на Топлофикация София"}
{"url": "https://offnews.bg/112/izostavena-ranitca-zatvori-metrostantcia-vitosha-699122.html", "text": "Метростанция \"Витоша\" в столичния квартал \"Лозенец\" е затворена заради изоставена раница.От МВР проверяват съдържанието й. Полицаите не откриха нищо обезпокоително. Метростанцията бо отворена отново. По-рано влаковете се движеха до метростанция „Джеймс Баучер“.", "date": "2019.03.12", "title": "Изоставена раница затвори метростанция Витоша"}
{"url": "https://offnews.bg/obshtestvo/spasi-sofia-s-novo-predlozhenie-za-grafa-tip-gledaj-si-v-krakata-699139.html", "text": "Незабавно да бъдат премахнати ограничителите тип \"перки на акула\" от ул. \"Граф Игнатиев\", настояват от гражданската организация \"Спаси София\". Те са внесли официално предложение до зам.-кмета по транспорт, Дончо Барбалов и до комисар Тенчо Тенев, началник отдел Пътна полиция към СДВР, в което посочват различни варианти за замяна на ограничителите с по-подходящи, според тях, варианти. Първият от тях е тактилни ограничители от неръждаема стомана, монтирани върху съществуващата настилка. Според организацията това е най-подходящият вариант за осигуряване на адекватно визуално разграничаване с оглед на ниската цена, бързия и лесен монтаж и без компрометиране на вече положената настилка. Освен, че няма да бъде причина за неприятни инциденти с пешеходци, неговото прилагане ще има и най-малък негативен визуален ефект върху средата. Подобни елементи са широко разпространени в пешеходни зони. Допълнително предимство е, че може да бъде избран светлоотразителен модел, който да подобри видимостта и безопасността през тъмната част на денонощието.Втори вариант: Подмяна на ивица от съществуващите плочи с такива в различен, открояващ се цвят.Освен монтирането на допълнителни елементи, вариант за решение е отбелязване на габарита на трамвайното трасе с ивица настилка в достатъчно контрастен цвят. По този начин ще бъде създадено ясно и трайно визуално разделение. Недостатък на този вариант е необходимостта от извършване на допълнителни ремонти. Трети вариант: Полагане на настилка идентична с тази на ул. \"Цар Иван Шишман\". Избраните да маркират границата между тротоара и пътното платно, фабрично скосени плочи от бял камък, са достатъчно ясни и безопасни за пешеходците и съвместими, както с дефиницията за споделени пешеходно-трамвайни зони в предстоящата корекция на ЗДвП, така и с изискванията на актуалната нормативна база. Макар че прилагането на подобно решение е обвързано с преработка на настилките, считаме че то е най-устойчиво. И трите предложения на \"Спаси София\" обаче предполагат софиянци и гости на столицата да гледат непрекъснато в краката си, докато се разхождат или пазаруват по Графа, за да не пропуснат новите ограничители тип маркировка. Те в никакъв случай няма да предпазят човек, ако се разсее и попадне в опасна близост с трамвая. А и, ако някой гледа непрекъснато в краката си, той със сигурност няма да се спъне и в грозните перки сега. ", "date": "2019.03.12", "title": "Спаси София с ново предложение за Графа тип 'гледай си в краката'"}
{"url": "https://offnews.bg/kultura/italianskite-zvezdi-il-volo-s-dva-kontcerta-u-nas-prez-septemvri-699140.html", "text": "Момчетата с божествени гласове и ангелско очарование, най-аплодираното италианско трио с пет платинени албума и две номинации „Грами” се завръщат в България. Il Volo ще имат два концерта у нас: във Варна на 16 септември, Дворец на културата и спорта, и в София на 18 септември, зала Арена Армеец. Концертите са част от световното турне, с което италианците отбелязват 10 години от звездната си музикална кариера.Il Volo участваха през февруари в 69-тия фестивал Санремо с песента Musica Che Resta, която беше промо към дългоочаквания им нов албум Musica. Премиерата му се състоя на 22 февруари и с това италианците поставиха началото на световното си турне, с което ще отбележат 10-годишната си невероятна история на успеха. Пътуването им вече започна от Япония, където залите са разпродадени. Преди гостуването си у нас те ще преминат през Италия с голям концерт в Арена ди Верона, а през есента продължават към САЩ и Латинска Америка.Il Volo твори в съчетаването на традиционна опера, поп музика и класическа симфония, като дава нов поглед и живот на класиката. В новия си проект Musica освен оригинални парчета, този път музикантите изпълняват кавъри на популярни италиански песни от миналото като Arrivederci Roma, Lontano dagli Occhi, La Voce del Silenzio.Пиеро Бароне, Джианлука Джинобле и Иняцио Боскето се срещат през 2009г., когато участват поотделно в телевизионното риалити Ti lascio una cazone. Пътят към славата започва, след като с тях се заема продуцeнтът Микеле Торпедине, работил за големи италиански изпълнители като Zucchero, Лоредана Берте, Пино Даниеле и Андреа Бочели. През 2010 г. триото се наименува Il Volo /Полетът/ и започва зашеметяващата им музикална кариера.Макар и 20-годишни, са споделяли сцената със световни имена като Барбара Стрейзънт, Боно, Карлос Сантана, Пласидо Доминго. Имат зашеметяващи успехи в Америка, където участват в ТВ програми като American Idol, Good Morning America. Превръщат се в най-аплодираните италиански музиканти в света.През 2015г. избухва славата им в Европа, след като печелят наградата на Санремо с песента Grande Amore и с нея представят Италия на Евровизия. Издали са пет студийни албума с платинен статус и имат две номинации Грами. За 10 години италианците вече са покорили големите световни сцени като Арена ди Верона, Роял Албърт хол и Radio City Music Hall в Ню Йорк.През 2016 г. излиза албумът им NOTTE MAGICA – Трибют на Тримата тенори, с който отдават почит на своите вдъхновители. На премиерата му е на площад „Санта Кроче” във Флоренция диригентската палка взима Пласидо Доминго – вдъхновител на проекта. С Notte Magica беше и първото гостуване на триото в София през 2017г., когато българските им почитатели се насладиха на O Sole Mio, Un Amore Cosi Grande, Volare, и др.Il Volo имат привилегията да участват многократно в събития с папа Франциск. Последното беше през януари в Панама на XXXIV Световен ден на младежта, където изпълниха своята Ave Maria пред папата и едномилионна публика на Кампо Сан Хуан Пабло II.Концертите на Il Volo в България са организирани от продуцентска компания BG Sound Stage. Билетите са в продажба от 15 март, петък, в системата на Иветим и на касите на съответните зали.", "date": "2019.03.12", "title": "Италианските звезди Il Volo с два концерта у нас през септември"}
{"url": "https://offnews.bg/evropa/evroparlamentat-shte-glasuva-za-spiraneto-na-pregovorite-s-turtcia-za-699168.html", "text": "Европейският парламент в Страсбург ще гласува в сряда резолюция за спиране на преговорите с Турция за членство в Европейския съюз. Докладът е с пожелателен характер и няма законодателна тежест.Предложението бе подложено на дебат днес, като някои от евродепутатите изразиха притеснения, че по този начин ЕС би загърбил проевропейски настроените граждани в Турция и би насърчил религиозна радикализация в страната.Докладът за преразглеждане на отношенията между ЕС и Турция е изготвен от Комисията по външни работи към ЕП, като сред главните причини са изброени нарушения в сферата на човешките права и гражданските свободи от стана на турското правителство.След като докладът бе изготвен от Комисията по външни работи към ЕП, говорител на външното министерство на Турция го разкритикува и заяви, че очаква да бъдат внесени корекции, които да го направят по-реалистичен и неутрален. Евродепутатът от ВМРО и Партията на европейските консерватори и реформисти Ангел Джамбазки днес се обяви в подкрепа на резолюцията. \"Турция не е европейска държава и не може да бъде част от ЕС. И тази продължаваща агония и политическо лицемерие трябва да бъдат прекратени рано или късно\", заяви Джамбазки, като допълни, че според него предложението става все по-популярно в редиците на Европейския парламент.Според него ЕНП до голяма степен е отговорна за спорните преговори с Турция, но подчерта, че дори техният кандидат за председател на Европейската комисия Манфред Вебер се обяви против членството на Турция в ЕС.Миналата седмица Вебер заяви, че ще прекрати преговорите с Турция, ако стане председател на ЕК.Джамбазки твърди, че средствата, които бяха предоставени на Турция от ЕС за справяне с бежанската криза, не се харчат по предназначение. \"До мен достигнаха европейски служители, които работят в Турция и са работили в Турция, със свидетелства за това, че нашите европейски пари там се харчат по безумен начин. Тези, които трябваше да бъдат похарчени за това децата на сирийските бежанци да бъдат обучавани, здравно осигурявани и т.н., всъщност отиват в джамиите - за религиозно обучение\", заяви Джамбазки.Той все пак призова да се потърси \"разумна и справедлива формула\" за отношенията с южната ни съседка в сферата на икономиката и търговията, както и сътрудничество по въпроса за нелегалната миграция. ", "date": "2019.03.12", "title": "Европарламентът ще гласува за спирането на преговорите с Турция за членство в ЕС"}
{"url": "https://offnews.bg/112/v-ispania-arestuvaha-zhoro-shopa-699157.html", "text": "Испанската полиция задържа отново Георги Семерджиев, в чиято къща бяха открити Ветко и Маринела Арабаджиеви, който е по-известен с прякора Жоро Шопа. Арестът е станал по европейска заповед за арест, издадена от бългаските власти. Причината e така нареченото лично укривателство - подозрението на нашата прокуратура, че Семерджиев е помагал на Арабджиеви да се укриват от правосъдието.На 7 март Софийската районна прокуратура е започнала разследване за укривателство срещу Георги Семерджиев. Преди ден е била издадена и европейска заповед за ареста му. Така днес, малко след 10:30, при редовна проверка на полицията Семерджиев е бил арестуван.", "date": "2019.03.12", "title": "В Испания арестуваха Жоро Шопа"}
{"url": "https://offnews.bg/obshtestvo/fandakova-shte-smenim-ogranichitelite-po-grafa-699149.html", "text": "Смяна на ограничителите по столичната ул. \"Граф Игнатиев\" е поискала кметът Йорданка Фандъкова. Тя е възложила на главния архитект на София Здравко Здравков заедно с проектанти да предложи варианти за смяна на призмите. Причината е два инцидента с минувачи, които се спънаха в перките и се нараниха. Поискала съм да се предложат варианти, които да са по-безопасни за хората. Очаквам да ми бъдат представени в най-скоро време, за да ги обсъдим с КАТ. Знаете, че ограничителите бяха поставени по тяхно настояване\", обясни Фандъкова.  По-рано днес от Спаси София предложиха  за смяна на ограничителите. ", "date": "2019.03.12", "title": "Фандъкова: Ще сменим ограничителите по Графа"}
{"url": "https://offnews.bg/ikonomika/bdzh-si-tarsi-mladi-sluzhiteli-na-karieren-forum-v-ndk-699148.html", "text": "„БДЖ-Пътнически превози” ЕООД участва в „Национални дни на кариерата: Добра кариера. Добър живот”. Форумът е най-значимото кариерно изложение в България и се провежда в рамките на два дни (12-и и 13-и март) в Националния дворец на културата.За поредна година HR-екипът на закъсалия национален жп превозвач се включва с щанд на кариерния форум.Целта на представителите на БДЖ е да предоставят информация относно сферата на дейност на компанията, както и да очертаят начините за успешно кариерно развитие в железопътния превозвач. По време на събитието на младежите се предлагат и свободните позиции и стажантските програми в дружеството.От БДЖ твърдят, че предоставят възможности за развитие на младите хора, които търсят сериозна кариерна реализация.Като работодател, за компанията това е начин да привлече млади хора и да насърчи придобиването на квалификации по застрашени професии, които обаче са с ключово значение за дейността на все още единствения железопътен оператор за превоз на пътници на територията на страната, посочват от дружеството.", "date": "2019.03.12", "title": "БДЖ си търси млади служители на кариерен форум в НДК"}
{"url": "https://offnews.bg/obshtestvo/smeniat-stara-pechka-po-zhelanie-ako-zhilishteto-e-zakonno-postroeno-699146.html", "text": "Собственици на законно построени жилища могат да подават от утре заявления по райони, ако искат да подменят печките си на твърдо гориво. Те трябва да отбележат и с какво искат да бъде заменен уредът им, като засега няма да има социални критерии. За първи път шест общини са кандидатствали по една от големите програми на ЕС - \"Лайф+\" и са успeли да защитят проект, подчерта столичният кмет Йорданка Фандъкова. Освен София в кампанията участват Бургас, Русе, Стара Загора, Велико Търново и Монтана. Близо една трета от населението на страната живее в тези шест града, каза кметът на Велико Тръново Даниел Панов, цитиран от БТА. Проектът е на стойност около 16 600 000 евро, като 60% са безвъзмездно европейско финансиране, а останалите са собствено съфинансиране на общините, отбеляза Фандъкова. За Столична община /СО/ са отпуснати 6 850 000 евро, а от тях безвъзмезднотото финансиране от ЕС е 3,5 млн. евро.55 000 домакинства в столицата се топлят на дърва или въглища. В следващите 3 г. общината си поставя за цел да подмени отоплението на 20 000 от тях. Освен с проекта по програма \"Life\", по който ще се подменят старите печки на 5000 семейства, Столичната община кандидатства за финансиране и по Оперативна програма \"Околна среда\" за смяната на още 15 000.По проекта ще бъдат доставени и две стационарни станции за измерване на качеството на въздуха. Проектът предвижда и анализ на законодателството и евентуални предложения за промени, касаещи отпускането на енергийни помощи.", "date": "2019.03.12", "title": "Сменят стара печка по желание, ако жилището е законно построено"}
{"url": "https://offnews.bg/ikonomika/kzk-niama-monopol-na-pazara-na-goriva-699143.html", "text": "КЗК не откри монопол на пазара на горивата. Според регулатора липсата на достатъчен складов капацитет в данъчни складове и складове за задължителни запаси на горива, сложната административна процедура и значителните финансови инвестиции, свързани с изграждането на собствен склад, представляват висока бариера пред вносителите и производителите на горива.Комисията счита, че увеличението на цените на дребно на бензин А-95 Н и дизелово автомобилно гориво за 2018 г. се наблюдава за кратък период и е осъществено постепенно.\"Характеристиките на пазара позволяват такова поведение да бъде обяснено като резултат от обективни критерии, свързани с конкурентна среда, разходи за дистрибуция, количество и обем на продажбите и търсенето и др. В допълнение, нетните цени на бензин Евро-95 и дизелово гориво в страната са едни от ниските в сравнение с останалите страни-членки на ЕС\", пише още в анализа.", "date": "2019.03.12", "title": "КЗК: Няма монопол на пазара на горива"}
{"url": "https://offnews.bg/drugi/evrosport-pokaza-logoto-si-za-olimpijskite-igri-v-tokio-2020-699145.html", "text": "За да отбележи 500 дни до момента, в който огънят ще бъде запален на Олимпийския стадион в Токио, днес Евроспорт показа логото, което ще краси платформите на медията по време на Игрите в японската столица.В стремежа си да създаде уникално и нестандартно лого, което същевременно да покаже красотата на японската култура, екипът на Евроспорт почерпи вдъхновение от манга – световноизвестният японски комиксов стил, подходящ както за деца, така и за възрастни.Олимпийското лого на Евроспорт обединява традиционното лого на медията, логото на Олимпийските игри и надпис \"Токио 2020\", издържан в манга стил, като по този начин се прокарва мост между източната и западната култура.Джей Би Перет, президент и изпълнителен директор на Discovery International сподели: \"\".Джордж Айвазоглу, вицепрезидент на маркетинговия отдел на Евроспорт, добави: \"\".Летните Олимпийски игри в Токио ще се проведат от 24 юли до 9 август 2020 г., като това ще бъде второто домакинство на японската столица на грандиозния спортен форум.", "date": "2019.03.12", "title": "Евроспорт показа логото си за Олимпийските игри в Токио 2020"}
{"url": "https://offnews.bg/bojni/arestuvaha-konar-makgregar-v-maiami-699144.html", "text": "Ирландската звезда в смесените бойни изкуства Конър Макгрегър за пореден път си навлече неприятности. Боецът преспа в ареста в Маями, след като счупи мобилния телефон на свой фен.Запалянкото опитал да снима Макгрегър в 5 сутринта, докато двамата излизали от бар. Това вбесило Конър. Бившият шампион на UFC взел апарата, хвърлил го в земята, а след това скочил няколко пъти върху него.\"\".Според адвоката на Макгрегър, 30-годишният ирландец е готов да сътрудничи на разследването.", "date": "2019.03.12", "title": "Арестуваха Конър Макгрегър в Маями"}
{"url": "https://offnews.bg/obshtestvo/ne-zabraviajte-chadarite-dnes-699119.html", "text": "Днес не забравяйте чадърите! Валежите ще обхванат цялата страна, показва прогнозата за времето.Вятърът ще се ориентира от север-североизток, ще се усили и застудяването ще продължи. По високите полета на Западна България, в Предбалкана и в североизточните райони дъждът ще премине в сняг.В останалите райони ще вали дъжд. Валежите ще са временно интензивни и има вероятност на места да са значителни, но до сутринта в сряда ще спрат.Минималните температури ще бъдат между -2 и 1 градуса, а максималните - от 6 до 12-13 градуса в най-южните райони.Очаква се утре вятърът да отслабне и облачността временно да намалее. Сутринта ще е по-студено, но дневните температури слабо ще се повишат.В четвъртък отново бързо ще се заоблачи и към края на деня в Западна България ще превали слаб дъжд. Вятърът ще се обърне от югоизток и температурите ще се повишат още.", "date": "2019.03.12", "title": "Не забравяйте чадърите днес"}
{"url": "https://offnews.bg/obshtestvo/startira-kampania-za-podmiana-na-starite-pechki-za-16-600-000-evro-699117.html", "text": "Кампанията за безплатна подмяна на стари печки от домакинствата стартира днес в София, проектът се реализира съвместно с Бургас, Велико Търново, Монтана, Русе и Стара Загора, съобщиха от Столична община.Кампанията, която ще бъде представена на \"Московска\" 33 в присъствието на кмета Йорданка Фандъкова, е в изпълнение на проект „Българските общини работят заедно за подобряване качеството на атмосферния въздух“ по програма Лайф+ на Европейската комисия. Основната цел на проекта е подобряване качеството на атмосферния въздух, чрез проектиране, демонстриране и внедряване на механизъм за преход към алтернативни форми на битово отопление в градовете, подобряване на капацитета на администрацията и чрез повишаване на осведомеността на заинтересованите страни и обществеността.Общата стойност на проекта е 16 600 000 евро, като безвъзмездното финансиране по Програма Лайф+ на ЕК е 10 000 000 евро.", "date": "2019.03.12", "title": "Стартира кампания за подмяна на старите печки за 16 600 000 евро"}
{"url": "https://offnews.bg/obshtestvo/festival-na-ideite-za-evropa-shte-se-provede-v-sofia-699156.html", "text": "Месец преди предстоящите ключови избори за Европейски парламент, които ще се проведат на 26 май, София ще бъде домакин на едноседмичен Фестивал на идеите за Европа. В рамките събитието, което ще се проведе между 8 и 16 април, популярни европейски и български имена от сферите на културата, политиката, философията, журналистиката и активизма, ще представят и дискутират своите визии на развитието на Европейския съюз.Програмата на фестивала, организиран от Центърът за култура и дебат „Червената къща Андрей Николов\", включва лекции на международно признати автори и експерти и дебати по водещите теми от европейския дневен ред с българско участие. Представители на различни политически групи ще бъдат поканени на публично достъпни разговори под формата на куизове, в рамките на които да представят своите визии за развитието на ЕС и България в европейски контекст.Целта на инициативата е да предизвика задълбочен, свободен и отворен разговор по теми, ключови за бъдещето на ЕС, в който наравно с водещи публични имена, да участват и заинтересовани български граждани. Достъпът до всички планирани събития е напълно отворен и безплатен, като от участниците ще бъде изисквана единствено предварителна регистрация поради ограничени места.Линк към формата за регистрация .Пълна програма във .", "date": "2019.03.12", "title": "Фестивал на идеите за Европа ще се проведе в София"}
