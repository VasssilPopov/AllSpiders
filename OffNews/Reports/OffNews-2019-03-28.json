{"url": "https://offnews.bg/ikonomika/bnb-razreshi-na-poshtenska-banka-da-pogalne-pireos-700235.html", "text": "Управителният съвет на Българската народна банка разреши на Пощенска банка да купи \"Банка Пиреос България\", дъщерна на Piraeus Bank S.A.„ЮРОБАНК БЪЛГАРИЯ“ АД придобива 99.9819% от акциите на „БАНКА ПИРЕОС БЪЛГАРИЯ“ АД, която при реализиране на придобиването ще стане дъщерно дружество на „ЮРОБАНК БЪЛГАРИЯ“ АД и част от групата на „ЮРОБАНК ЕРГАСИАС“ С.А., посочиха от БНБ.За сделката се разбра през ноември миналата година. Тогава стана ясно, че тя ще е 75 милиона евро.След сделката Пощенска банка ще има очакван пазарен дял от над 10% и ще бъде на трето място по размер на кредитния портфейл.След приключването на сделката Пощенска банка ще има активи на обща стойност над 5 милиарда, капитал от над 600 милиона евро и, след реализирането на очакваните синергии, приходи преди провизии и нетна печалба в размер съответно на над 150 и над 70 милиона евро.", "date": "2019.03.28", "title": "БНБ разреши на Пощенска банка да погълне 'Пиреос'"}
{"url": "https://offnews.bg/futbol/bobi-mihajlov-balgaria-si-ima-hubchev-ostanaloto-e-spekulatcia-700234.html", "text": "Президентът на Българския футболен съюз Борислав Михайлов разпространи чрез сайта на организацията официална позиция, в която защитава селекционера на тима Петър Хубчев и постът му никога не е бил под съмнение.Босът на БФС също така увери, че информациите за смяна на специалиста са спекулативни.\"Във връзка с тиражираните информации от последните няколко дни, поставящи под съмнение бъдещето на националния селекционер на България, държа да подчертая следното:Българският национален отбор има старши треньор и неговото име е Петър Хубчев. Оставането на селекционера на поста никога не е било поставяно под съмнение нито от страна на ръководството на Българския футболен съюз, нито лично от негова - а всички публикации, твърдящи обратното, бих окачествил като спекулативни.Българският национален отбор върви по правилен, макар и труден за извървяване път, и призовавам всички представители на медиите, всички привърженици и спортната общественост като цяло, да му бъде осигурено нужното спокойствие и да му бъде гласувано необходимото доверие, за да продължи да се развива в положителна посока\".", "date": "2019.03.28", "title": "Боби Михайлов: България си има Хубчев, останалото е спекулация"}
{"url": "https://offnews.bg/kultura/ramshtajn-pusnaha-nova-pesen-video-700237.html", "text": "Германските индъстриъл/NDH метъл легенди Рамщайн пуснаха чисто нова песен с чисто нов видео клип. Парчето се казва \"Deutschland\" (\"Германия\"). Немците вече 10 години не са издавали нова тава, откакто албумът им \"Liebe Ist Für Alle Da\" (\"Любовта е за всички\") излезе през 2009 г. Предстои в идните месеци бандата да пусне цели 5 музикални видеа, които ще са с песни от новия им албум.На 17 май пък групата започва своето европейско турне, което ще продължи до 22 август. Засега те не са предвидили дати в България. Пълен списък с предстоящите им концерти .", "date": "2019.03.28", "title": "Рамщайн пуснаха нова песен (видео)"}
{"url": "https://offnews.bg/medii/zhurnalisti-obuchavat-mladezhi-po-medijna-gramotnost-700232.html", "text": "Нов проект на Европейския медиен център си поставя за цел да улесни обмяната на знания на известни български журналисти с младите хора, като насочи прилагането на критичното мислене както в потреблението на информация, така и в ежедневието. Инициативата  се реализира с финансовата подкрепа на Посолството на САЩ в България и е насочена към младежи на възраст между 17 и 19 години. Обученията по медийна грамотност ще се провеждат от водещи имена от света на журналистиката като Люба Ризова, Генка Шикерова, Емилия Милчева и Николай Чавдаров.„Мисля, значи съм“ включва провеждането на общо осем открити занятия за учениците от последните класове на гимназии в градовете София, Ихтиман, Симитли, Перник и Кресна.В рамките на проекта журналистите, посланици на проекта, ще посетят и организират открити уроци, първият от които ще се състои в столичното 31-во училище.Инициативата предвижда онлайн курс в три модула, представляващи правила и съвети, подкрепящи развитието на критично мислене, техники за разбиране на значението на информацията, която младите хора консумират, произвеждат или споделят.Всеки модул включва кратко въведение, видео лекция от един от посланиците, практическа част и тест.Онлайн съдържанието предоставя текстове и видеа, които да помогнат на младите хора да си изградят самостоятелно, независимо и критично мислене, като „навигирайки” в интернет, социалните мрежи и дори т. нар. традиционни медии, да не позволяват да стават лесни жертви на манипулации, лъжи и вредни внушения.B платформата „Мисля, значи съм“ са използвани коментарни материали по темите:  от различни български и чужди източници и автори.Европейският медиен център е неправителствена организация, основана през 2014 г., с цел да работи за създаването на по-добри условия за развитието на българските медии, подкрепата на медийната грамотност и насърчаването на критичното мислене на обществото.", "date": "2019.03.28", "title": "Журналисти обучават младежи по медийна грамотност"}
{"url": "https://offnews.bg/ikonomika/zhivodar-terziev-smeni-valentin-zlatev-kato-shef-na-petrolnata-asotcia-700240.html", "text": "Управителният съвет на Българската петролна и газова асоциация избра за свой председател с двегодишен мандат Живодар Терзиев.Той поема поста след приключилия втори мандат на Валентин Златев начело на организацията.Живодар Терзиев е управител и съдружник в дружеството за търговия с петролни продукти „ЗАРА-Е” ООД, компания, създадена с изцяло български капитали. Той работи в структурите на дружеството от 1996 г. Терзиев е доказан експерт в бранша, с дълбоки познания върху спецификите на българския пазар и експертиза в сферата на икономиката, пише в прессъобщение на асоциацията.Пред Управителния съвет новият председател е потвърдил ангажимента си да работи за утвърждаването на Българската петролна и газова асоциация като най-авторитетната браншова асоциация в сектора производство и търговия с течни горива.\"Асоциацията твърдо ще следва мисията си за борба със сивия сектор и нелоялните практики, за установяване на чиста и прозрачна конкурентна среда, както и за равенство пред закона на всички участници на пазара\", каза г-н Терзиев след заседанието на Управителния съвет.Членовете на БПГА отново доказаха, че не се делят на малки и големи, местни и международни компании. Асоциацията е съставена от фирми с основен принос към държавната хазна и инвестициите в страната. Членовете на БПГА напълно съзнават своята обществена отговорност и дълг към клиентите си, коментира Терзиев след избора си.", "date": "2019.03.28", "title": "Живодар Терзиев смени Валентин Златев като шеф на Петролната асоциация"}
{"url": "https://offnews.bg/sviat/mvnr-chavushoglu-poiska-razgovor-sas-zaharieva-nie-ne-dopuskame-vans-700236.html", "text": "Българското министерство на външните работи отхвърли твърденията на първия дипломат в Анкара Мевлют Чавушоглу за намесата на турската държава в процеса на поправките на закона за вероизповеданията и подчерта, че промените са гаранция за равнопоставеност на всички регистрирани деноминации у нас.В писмо, получено в редакционната поща, се посочва, че телефонен разговор с вицепремиера и министър на външните работи Екатерина Захариева, и турския й колега Чавушоглу е имало, но по негово искане. В словото си пред изселнически дружества в град Текирдаг обаче той не уточнява с кого именно е разговарял.По време на разговора по телефона Чавушоглу изрази притеснения, че поправките в българския Закон за вероизповеданията са насочени срещу мюсюлманската общност, се казва в писмото. Вицепремиерът Захариева е информирала своя колега, че измененията в закона, които са внесени от народни представители, не са насочени срещу нито едно вероизповедание в страната, а напротив – гарантират равнопоставено третиране на всички регистрирани вероизповедания.„България не може да приеме намеса от чужда държава в законодателния си процес и такава не е била допускана. Обръщаме внимание, че изказването на министър Чавушоглу е дни преди местните избори в Турция и практиката неведнъж е показвала, че използването на добросъседските отношения в такива ситуации обикновено не е от полза за никого“, е подчертано още в текста.Писмото от външното министерство е по повод по-ранната ни публикация, в която министър Чавушоглу е цитиран буквално: „Проектът на България за поправки в религиозния закон беше срещу всички видове основни права и свободи, и нарушаваше правата. Турция беше принудена да се намеси и се наложи България да внесе промени“, заяви външният министър на южната ни съседка Мевлют Чавушоглу в публична реч“. Изявлението му стана известно в деня, в който депутатите окончателно приеха последните промени в Закона за вероизповеданията и разсрочиха натрупаните до края на 2018 г. задължения на всички вероизповедания с 10 години.", "date": "2019.03.28", "title": "МВнР: Чавушоглу поиска разговор със Захариева, ние не допускаме външна намеса"}
{"url": "https://offnews.bg/knigi/slanchevi-zajcheta-i-drugi-zajtci-veche-na-knizhnia-pazar-otkas-700239.html", "text": "\"Слънчеви зайчета и други зайци\" е сбирка от импресии, описващи една младост, преминала в началото на втората половина на двадесети век в България. Това е носталгичен поглед към отлетялото време, ненавиждано по политически причини, но същевременно и обичано заради неповторимите младежки години. От всеки ред лъха любов към този период от живота, който като всеки друг няма да се върне никога.Описаните истории са често необичайно буйни, но са пресъздадени с изискан и оригинален език. Тази стилна комбинация е примесена с помитащ хумор, който дебне от всеки абзац, дори на места, при които духовитост не може да се очаква. А докато устата на читателя е разтворена в широка усмивка, изненадващо следват моменти, изпълнени с топлина и задушевност, както и такива, подканващи към размисъл за непреходното в живота.Интересно е да се прочете как силните духом са преодолели епохата, в която са се чувствали като в усмирителна риза, без да допуснат младостта им да бъде ограбена. Това превръща книгата във възхвала на човешкия дух, който е в състояние да намери път в мрака и без да сътрудничи на дявола.Поради безпристрастността на изложението - тук не става дума за рай или ад, а за щастливо съществуване в мрачен зандан, възниква въпросът дали времето, в което се развива повествованието, е било добро или лошо. Отговорът на този въпрос ще зависи обаче изцяло от читателя. Един сигурно ще каже: \"Написано е в прав текст - било е ужасно\", а друг: \"За да си преживял толкова радост, трябва да е било много хубаво\". А как беше всъщност?Откъс:За циганката и листата.За летящото куче,което надви баща ми.За Дочка – селскостопанскатаавиаторка, и ботушите ?Бях три-четиригодишен, когато една настинка ме принуди да пазя къщата. Слава Богу, в хола имаше един огромен прозорец и когато ми станеше скучно, през него зяпах големия шарен свят. А това наистина си заслужаваше, понеже оттам се виждаше най-прекрасното нещо на света – моята градинка.Беше късна есен, току преди да започне зимата. Сутринта, за която става дума, беше студена и неприветлива. Ледена мъгла смразяваше гледката и неуютната ? влага, примесена с лют дим от комините, проникваше навсякъде. Със сигурност не беше ден, в който благочестиви люде биха седнали на някоя пейка, за да поиграят на „Черен Петър“.И аз едва ли щях да наблюдавам дълго този страховит пейзаж, ако там не присъстваше едно цветно петно, което грабна вниманието ми и вече не го пусна. По необясним начин чрез него подсъзнателно възприемах хармонията на света, както и могъществото на природните закони, които управляват живота. Същевременно чрез това „петно“ чувствах силата, както и нищожността на човешкото същество. Разбира се, по това време не бях в състояние да проумея тези понятия, но магнетичната им същност ме беше обсебила и без да разбирам съдържанието им. Цветното петно беше една едра циганка на средна възраст с шарена кърпа на главата и шарени шалвари. Безизразното ? лице няма да забравя, докато съм жив. Тя метеше пясъка с метла от клонки, а събраните листа тъпчеше в една странна лопата, чиято долна част представляваше малко сандъче.Жената вършеше работата си, без да бърза. Тя знаеше, че темпото на работата ? няма да промени дължината на работния ? ден, а също и че листата в градинката няма да свършат никога. Като стигнеше до единия ? край, тя започваше да мете от другия. Ден след ден, година след година. В моето съзнание това беше „нашата циганка от нашата градинка“ и в детските ми представи те бяха неразривно свързани, както и с люлките, пазача и пързалката.Жената работеше с бавни, равномерни движения и не преставаше да пуши. Спираше да мете само за да си свие следващата цигара, и пак продължаваше. По лицето ? не се забелязваха никакви чувства, било радост или досада. То излъчваше само увереността, че тя е дошла на този свят, за да мете листата в нашата градинка. И то точно с тази метла и с тази странна лопата. Метлата оставяше дири по пясъка, които създаваха чувство за ред и чистота. Лесно се виждаше къде е пометено и къде още не. Жената пъхаше събраните листа в лопатата сандъче и когато то биваше пълно, го изтръскваше в един огромен зелен сандък, който стоеше до тротоара. После се връщаше там, където беше престанала да мете, и продължаваше работата си. А когато и големият сандък беше пълен, започваше да прави една камара от листа на входа на градинката, която в моите очи добиваше размерите на цяла планина.Понякога някой палеше купчината листа, вероятно за да се освободи входът на градинката, а е възможно метачката сама да е правила това. Огънят имаше специфичен аромат, който се разпознаваше отдалеч – само на горящите есенни листа беше позволено да миришат така. Това беше по-скоро димене, а пламък обикновено изобщо не се забелязваше – той се таеше дълбоко в листата, като да се криеше от студа. Затова пък пушекът се виждаше отдалеч. Той се виеше нависоко и караше минаващи наблизо дами поради нежеланието им да се умиришат да подрипват надалеч и да кривят неодобрително напудрените си нослета. По-храбрите от тях пускаха и някоя „случайна“ забележка от рода на: „Не може ли да се внимава повече с този дим, бе“ или „Е, някои няма да се научат никога“. Аз обаче обичах тази миризма и когато бях в градинката, стоях наблизо до горящите листа, гледах как лютият дим се вие по волята на вятъра и го душех като странна порода куче. Понякога така се задавях от него, че едвам дишах, и тогава бягах настрани.Когато с някой приятел играехме в градинката и бяхме сигурни, че никой не ни вижда (очевидно добре сме знаели, че дейността ни не е богоугодна), отивахме до купчината листа и тътрехме краката си в нея. Три неща предизвикваха възторга ни при тази игра: първото беше металното шумолене на сухите листа. На второ място идваше удоволствието от факта, че подреждаме градинката – влачейки крака в листата, ние ги разстилахме обратно по пясъка, като по този начин сътрудничехме на циганката, но в обратен смисъл. А третото удоволствие, вероятно най-голямото, идваше от съзнанието, че вършим нещо забранено.Дълго можех да гледам как циганката мете листата и създава ред. Тази гледка изпълваше детското ми същество с удовлетворение и равновесие. Вероятно това е и причината, независимо че в този спомен нищо не е лъчезарно и не се смее, той да ми е така скъп и всеки път да ми се приисква да преживея същото още веднъж. А може повод за това да е сантименталната нотка, характерна за моментите от живота, за които се знае, че няма да се повторят никога – жената сигурно отдавна не е между живите, а в градинката вместо светъл пясък сега има грозен, напукан от корените на дърветата асфалт. Пък и отдавна не съм виждал някой да мете листа с метла от клонки. Вместо това наследниците на циганката преследват атрибутите на есента с вонящи бензинови уреди от едно място на друго, като вдигат шум до Бога. А понякога дори изглежда, че намират смисъл в това свое начинание.Сигурен съм за възрастта ми в този спомен, понеже помня докъде стигах на пукнатия прозорец по това време. А неотдавна проверих в интернет на колко години са децата, които са толкова високи. Пукнатината на прозореца пък я помня, защото помня и полета на парцаленото куче, когато счупи прозореца. Бяха може би шест-седем метра, което за едно парцалено куче е доста добро постижение. След полета си то се намести в дупката, която само сътвори, и изглеждаше много доволно от резултата. Сравнително по-малко доволен от това се оказа обаче баща ми, тъй като тогава му се наложи да размени местата на куче и счупено парче стъкло, поради което трябваше дълго да клечи пред прозореца. Тогава всички у дома разбрахме, че парцаленото куче, на което за целия полет бяха необходими само няколко секунди, е значително по-ловко от главата на семейството ни. Но понеже никой не се осмели да сравнява качествата на гореспоменатите, въпросът дали кучето беше по-похватно, или баща ми не случи на добър ден никога не се изясни.За да не възникне сега погрешното впечатление, че съм израснал в приют за душевно разстроени парцалени кучета с амбиции за летене, ще добавя, че при животното се касаеше за играчка на децата от семейството и освен това не полетя самo. То дори не беше изразило подобно желание, а бе хвърлено от братовчедка ми. Тя беше най-голямото от трите деца, които в оня момент населявахме апартамента, и с тази своя акция реши да покаже на брат ми и на мен, че на света има кучета, които умеят и да летят. А между другото така даде и израз на благодарността си към брат ми за усърдието му да я дразни – изкуство, на което той посвети живота си, и този ден беше избрал нея за спаринг партньор. От това лесно може да се направи изводът, че първоначалната дестинация на кучето не беше прозорецът, а главата на брат ми. Но понеже той реши, че в този момент не желае да става писта за приземяване на парцалени кучета, взе, че се сниши. Тогава семейната играчка, която вече беше приведена в състояние на движение, от създадената инерция профуча над него и продължи полета си до непреодолимата крайна точка на жилището ни в северозападна посока, а именно към гореспоменатия прозорец. И както междувременно казах, резултатът беше прозорец с вградено куче.Има и още една подробност, която е свързана със счупения прозорец. Поминък на голяма част от роднините ми са науката и изкуството. Вероятно това беше и причината мнозина от тях да притежават завидно самочувствие, в резултат на което никой не се даваше лесно и кучетата политаха сравнително бързо. Последиците от тази семейна орисия се подсилваха от философията на комунизма, който по това време вече се беше разплул върху държавата подобно на умрял гигантски октопод и задушаваше със зловонното си туловище всичко читаво, което не беше удушил преди това с пипалата си. Според тази философия животът на всички трябваше да бъде съпроводен от максимални лишения и мъки. Освен липсата на стоки от първа необходимост джам, джамджии и други услуги не се полагаха на поробените българи и всеки беше длъжен да се оправя, както може.Като последица от тази античовешка политика в едното помещение на апартамента ни живееха леля ми и дъщеря ?. В другото, което беше по-голямо, беше моето четиричленно семейство. А в третото, от което имахме крещяща нужда, принудително беше навряно едно чуждо семейство под наем – военен лекар и неговата съпруга Дочка, селскостопанска авиаторка. Последната носеше военна униформа и ботуши, които често ставаха повод за забележки от страна на майка ми и на леля ми. Двете вероятно са завиждали на нашата квартирантка за лъскавите ? съоръжения за придвижване, но вместо да си признаят това, шумно обсъждаха аромата им. А след това се кикотеха силно и непринудено. За старанието на двете сестри да разяснят на това семейство колко по-добър ще стане животът му, ако напусне жилището ни, няма да разказвам на всеослушание, тъй като има неща, чието място е само зад семейния дувар.", "date": "2019.03.28", "title": "'Слънчеви зайчета и други зайци' вече на книжния пазар (откъс)"}
{"url": "https://offnews.bg/obshtestvo/antikoruptcionniat-shef-propusnal-da-deklarira-186-kv-m-terasa-snimk-700241.html", "text": "Пламен Георгиев, председателят на Комисията за противодействие на корупцията, е пропуснал да декларира притежанието си на тераса с размери 186 квадратни метра, съобщи бТВ.През април 2017 той закупува имот в столичния ж.к. \"Гео Милев\", което той декларира като 156 квадрата с 48 тераса. За него Георгиев плаща 293 хиляди лева, които са значително по-ниски от данъчната оценка - 450 000 лв. В същата декларация обаче той не вписва притежанието си на тераса от 186 кв.м. тераса, която заема огромна част от покрива на блока, включваща и 16 квадрата застроена площ с баня-тоалетна и навес.Според Антикорупционния фонд, това не е редно, защото покривът не е обща площ за ползване, ами е собственост на един човек. От фонда допълват, че реалната цена на тризонета е 670 хиляди лева, а не 293 - колкото е платил Георгиев.На всичкото отгоре председателят на Комисията за противодействие на корупцията ще се наложи сам да се проверява.Днес той е изпратил писмо до телевизията, в което твърди, че не е длъжен да декларира огромната тераса-покрив, тъй като не била част от жилището му.„Константна е практиката на Върховния касационен съд, че покривът на сградата, вкл. и когато може да се ползва като терасата на едно от жилищата, се включва в общите части на сградата, при което наличието на достъп до него само от един от обектите не променя тази му характеристика”, посочва още Пламен Георгиев.При проверка на кадастъра обаче ясно личи, че терасата е вписана като част от имота на Георгиев, а адвокати са убедени, че е трябвало да я декларира като такава.Според председателя на Комисията за противодействие на корупцията обаче това е организирана атака срещу него заради добрите резултати в борбата с корупцията:„През последните години ръководената от мен Комисия постигна съществени резултати в противодействието на корупцията и отнемане на незаконно придобито имущество. Бяха отнети и запорирани имоти с недоказан произход за милиарди лева, което неминуемо засегна интересите на много хора. И ответната реакция на засегнатите не закъсня. Извършената срещу мен медийна манипулация е част от тази ответна реакция, организирана от обвиняеми и подсъдими лица, чието имущество е блокирано от Комисията, но които продължават да имат силно влияние и възможности за въздействие в телевизионните медии и да контролират неправителствени организации. Тези лица водят целенасочена компроматна кампания срещу мен, използваща всякакви средства. Те няма да ме уплашат и няма да ме отклонят от пътя, по който съм поел, заемайки длъжността председател на Антикорупционния държавен орган. Напротив, опитите да бъда дискредитиран показват само едно – аз и ръководената от мен Комисия добре си вършим работата. И колкото по-отчаяни стават в стремежа си да ме оклеветят, толкова по-уверен ме правят за постигнатите резултати. Няма да назовавам имената им, но по делата на Комисията ще ги разпознаете”, изтъква шефът на КПКОНПИ.Георгиев дава обяснения и за придобитите през 2012 г. недвижими имоти – апартамент с две подземни паркоместа и подземно паркомясто.„Цената, заплатена от купувачите по първата сделка, е в размер на левовата равностойност на 106 000 евро, т.е. 207 317,98 лв. Данъчната оценка на обектите е в общ размер не на 264 310,30 лв., колкото по неизвестни за мен причини е посочено в нотариалния акт, а 165 192,70 лв. (според Удостоверение за данъчна оценка ДСЛ19-ГР94-10/28.03.2019 г.), се отбелязва в позицията. По думите му е „очевидно, че уговорената и заплатена продажна цена е в размер, значително по-голям от данъчната оценка”.В позицията се изтъква също, че според законодателството към момента на сключване на сделките от 2012 г. и 2014 г. паркоместата „не бяха възприети като годен обект на право на собственост, при което гражданите заплащаха за такива на собствен риск, за да обезпечат нуждата си за паркиране на собствените си моторни превозни средства”.„Едва с промените в Закона за устройство на територията /ДВ, бр.101 от 2015 г./ беше създадена нова ал.4 на чл.37 от ЗУТ, според която в сграда в режим на етажна собственост необходимите места за паркиране се осигуряват с инвестиционния проект, вкл. чрез предвиждане на отделни места за паркиране със статут не на самостоятелни обекти, а на принадлежност към съответните самостоятелни обекти в сградата /т.3/. Следователно, към онзи момент по принцип би било оправдано закупуване на паркоместа на цена, по-малка от данъчната им оценка, тъй като от формално правна гледна точка такива договори са имали невъзможен предмет. Както стана ясно обаче, за предмета на сделката от 2012 г., включващ апартамент и 2 бр. паркоместа, съм заплатил цена, значително надхвърляща данъчната оценка на обектите”, подчертава Пламен Георгиев.По-рано днес от  поради купуването на имота на цени доста под пазарните, както и на укриването на терасата.", "date": "2019.03.28", "title": "Антикорупционният шеф пропуснал да декларира 186 кв.м. тераса (снимки)"}
{"url": "https://offnews.bg/obshtestvo/zagrazhdenia-prikriha-plochata-na-garibaldi-grazhdani-se-rediat-na-op-700222.html", "text": "Снимайте, снимайте, докато не са го махнали, подвиква мъж, преминаващ покрай площад \"Гарибалди\" на събраните любопитни да видят новото творение сред многото, оставени от авторите и изпълнителите на ремонта на \"Граф Игнатиев\": водната стена.След като онзи ден тя бе  и описания като \"надгробна плоча\", \"тоалетна за котки\" и какво ли още не, днес черната плоча, по която се стичат струйки вода бе прикрита с метални заграждения, видя наш екип.А, подейства като магнит на мнозина, които побързаха да дойдат, да я огледат и снимат за спомен.Екипът ни завари около дузина въоръжени с телефони и фотоапарати, забавляващи се с поредната котфузна за общинари и ремонтиращи ситуация, когато отиде да провери какво се случва с поставената - очевидно за кратко - водна стена пред централата на КТ \"Подкрепа\".Хората сформираха дори мини опашка пред процепа на двете заграждения, от който плочата се вижда най-добре.", "date": "2019.03.28", "title": "Заграждения прикриха плочата на Гарибалди, граждани се редят на опашка и снимат"}
{"url": "https://offnews.bg/obshtestvo/nad-60-000-obazhdania-sa-registrirani-na-telefonnata-linia-za-detca-pr-700216.html", "text": "Над 60 000 обаждания на Националната телефонна линия за деца 116 111 са регистрирани през 2018 г., съобщи директорът на Главна дирекция „Контрол по правата на детето” в ДАЗД Камелия Николова на работна среща днес. Тя припомни, че линията е напълно безплатна и гарантирано анонимна. Повече от получените обаждания са свързани с емоционални и семейни проблеми, а 7% са по повод насилие над деца. Все още има недостатъчна информираност на задълженията за съдействие. Всеки, който има информация за дете в риск трябва незабавно да уведоми Агенция за социално подпомагане, Държавна агенция закрила на детето или органите на МВР, заяви Камелия Николова.Инициативата, организирана от ДАЗД събра на едно място представители на Столична община, Дирекция \"Образование\", РУО - София- град, Агенцията за социално подпомагане и териториалните ѝ подразделения, органи на МВР и образователни институции, УНИЦЕФ. Целта на срещата е обсъждането и разписването, в системата за закрила на детето, оптималните действия на учители и директори при деца в риск. „Следващата стъпка е да разпишем една система за закрила, всички да знаят кога и как да постъпим, къде и към кого да се обърнем когато имаме различните видове ситуации на дете в риск. Документът ще разпише точните стъпки, които всяка една институция трябва да предприеме в различните видове рискове и ще регламентира как учители и директорите да се справят с всички видове ситуации на децата в риск. Това е крайната ни цел - да постигнем пълна координация през разписването на система, която да бъде регламентирана в правилниците или друг вид документация“, обяви председателят на Държавна агенция за закрила на детето (ДАЗД) д-р Елеонора Лилова. Тя подчерта, че много хора все още се бъркат отделите за закрила, които са към дирекция \"Социално подпомагане\" и Държавната агенция за закрила на детето.Ангажимент на институциите е да осигурят безопасна, сигурна и подкрепяща среда както за децата, така и на работещите в тях. Лилова подчерта, че е необходимо да се заложи и на превенцията в детските градини и училища. За целта учителите трябва да бъдат достатъчно чувствителни, за да могат да забележат ако едно дете има проблем. В такъв случай трябва да предприемат превантивни мерки, а не да чакат проблемът да ескалира, допълни д-р Лилова.Обсъден бе и механизмът за съвместна работа на институциите по обхващане и включване в образователната система на деца и ученици в задължителна предучилищна и училищна възраст. Директори на образователни институции споделиха трудности, предизвикателства и добри практики във взаимодействието между училищата и социалните служби. Представени бяха и възможностите за взаимодействие на органите на МВР с образователната и социалната система по случаите на деца в риск.", "date": "2019.03.28", "title": "Над 60 000 обаждания са регистрирани на телефонната линия за деца през изминалата година"}
{"url": "https://offnews.bg/sviat/udalzhiha-mandata-na-jens-stoltenberg-nachelo-na-nato-700238.html", "text": "Мандатът като генерален секретар на НАТО, Йенс Столтенберг, бе удължен за втори пореден път до 30 септември 2022 г., както става ясно от прессъобщение на организацията.Посланиците на държавите членки на НАТО са гласували по-рано днес. По принцип позицията има мандат от 4 години, като Столтенберг заема поста от 2014 г. През 2017 г. беше първото удължаване на мандата му.", "date": "2019.03.28", "title": "Удължиха мандата на Йенс Столтенберг начело на НАТО"}
{"url": "https://offnews.bg/politika/pargov-s-privetstvie-na-forum-za-evrovota-stanishev-s-izkazvane-v-dis-700227.html", "text": "Лидерът на БСП-София Калоян Паргов, президентът на ПЕС Сергей Станишев, евродепутатите от БСП/ПЕС Георги Пирински и Момчил Неков и народният представител от „БСП за България“ проф. Румен Гечев ще участват утре в дискусия на тема „Избори за Европейски парламент – България в ЕС след 2019 г.“. Форумът е организиран от Фондация „Славяни“. Паргов ще отправи приветствие към участниците, Станишев ще се включи в дискусията, уточняват от БСП-София. Събитието ще се състои от 10.30 часа, в Голямата зала на БАН на столичната ул. “15 ноември“ №1.", "date": "2019.03.28", "title": "Паргов с приветствие на форум за евровота, Станишев с изказване в дискусията"}
{"url": "https://offnews.bg/politika/ninova-ostavkite-stanaha-indulgentcia-700229.html", "text": "Оставките са политически фалш. Те са опит да се потуши скандалът с апартаментите на властта. Цветанов напуска парламента с тежки съмненя за политически рекет, лобистки закони, може би данъчни престъпления, а в същото време остава лице на кампанията и шеф на предизборния щаб на ГЕРБ\", това заяви председателят на БСП Корнелия Нинова в предаването \"Плюс-минус\" на НТВ. По повод съмнения на БСП за предстоящи манипулации в изборния процес, Нинова заяви, че те са обуславят от факта, че решенията в комисиите ще се вземат с мнозинството на ГЕРБ и че не е възможно да се обжалват пред ВАС, а освен това има мъртви души в списъците. \"ГЕРБ заложиха корупцията в закона, нарушението на изборните правила също\", коментира тя.\"Нашето мнение е, че законът трябва да е над всичко. Да е принципен и да не е в услуга на една или друга партия. Затова поискахме да се смени съставът на ЦИК\", заяви Нинова. По думите й става дума за върховенството на закона, а не за желание за оправдаване на загуби или победи - законите трябва да са еднакви за всички. Във връзка с последствията от скандала с апартаментите на властта, Корнелия Нинова попита: \"Ще има ли наказателно преследване за данъчни престъпления и пране на пари?\" Тя бе категорична, че основният въпрос е, че има злоупотреба с власт и гласуване на лобистки закони сред управляващите. \"Как точно КОНПИ ще разследва г-н Цветанов, след като самият председател е под съмнение, че има подобни имотни сделки\", попита още Нинова. Тя заяви, че от БСП нямат доверие в проверките и че не може управляващо мнозинство да си назначава комисията, която ще го проверява.\"Ние твърдим, че това е модел ГЕРБ, защото вижте какво стана с Нанков - остраниха го, върна се като зам.-министър на регионалното развитие, отстраниха Московски - отиде в Черноморска банка. Оставката стана индулгенция - тя има смисъл, ако променя нещо\", категорична бе Нинова. \"Десет години гледаме един и същ процес: корупционен скандал, оставка, а моделът остава. Няма един наказан - кога ще има осъден политик в затвора?\", попита тя. Залогът на европейските избори е и национален. Наша победа означава оставка на Борисов и предсрочни избори\", каза Нинова.Тя акцентира, че БСП от 3 години повтаря, че това е моделът на прехода - олигарси и политици- сраснати, леви и десни - в безпринципни съюзи. \"Разликата е, че те искат запазване на този модел, а ние искаме да го променим.", "date": "2019.03.28", "title": "Нинова: Оставките станаха индулгенция"}
{"url": "https://offnews.bg/obshtestvo/balgarskata-kompania-a-data-pro-podnoviava-partniorstvoto-si-s%c2%a0vtu-za-700225.html", "text": "A Data Pro продължава сътрудничеството си с Великотърновския университет „Св. св. Кирил и Методий“ за нови 10 години. Това стана ясно на церемония днес във Велико Търново, на която изпълнителният директор на A Data Pro Илия Кръстев и ректорът на ВТУ проф. д-р Христо Бонджолов преподписаха договора за партньорство в присъствието на студенти и преподаватели.Успешното партньорство между университета и  датира от 2009 г. с предоставянето на експертна помощ за модернизиране на учебните програми, стажове за завършващи студенти и оборудване на над 15 профилирани кабинета и зали. Само за 2018 г. са направени инвестиции от 85 600 лв. за оборудването на залите.„Бих искал искрено да благодаря на Великотърновския университет за пълноценното партньорство и разбирането, че академичното ръководство трябва да се обедини с бизнеса в обща цел: завършващите студенти да имат не само знания, но и практически умения, които да улеснят навлизането им на пазара на труда в България и света“, каза Илия Кръстев, изпълнителен директор на A Data Pro.По повод преподписването на споразумението между компанията и Великотърновския университет за нови 10 години ректорът проф. д-р Бонджолов каза:\"Благодарение на усилията и на доброто сътрудничество, което имаме вече толкова много години, ние успяхме да направим в почти всички факултети на университета специализирани кабинети. Това е начинът, по който трябва и ще продължим да работим и занапред. Ще продължим да задълбочаваме сътрудничеството между Великотърновския университет и A Data Pro, защото само това е пътят, по който да помагаме на нашите студенти да си намерят добра работа, да трупат стаж и опит още докато следват. Още веднъж ви благодаря за това, което правите за университета.\"Възпитаници на университета са част и от мениджмънта на A Data Pro, като над 85% от преминалите стажантски програми получават предложения за постоянна работа и остават в компанията.В рамките на партньорството се включва развитието на различни форми на съвместно обучение на студенти, модернизиране и адаптиране на учебните програми, организиране и провеждане на практики и стажове на студенти в компанията и курсове за повишаване на квалификацията на преподавателите.Сътрудничеството също включва работа по общи проекти в областта на образованието, продължаващото обучение и научната дейност, както и такива с международно участие.", "date": "2019.03.28", "title": "Българската компания A Data Pro подновява партньорството си с ВТУ за нови 10 години"}
{"url": "https://offnews.bg/temida/direktorat-na-zaharen-kombinat-v-plovdiv-s-povdignato-obvinenie-vav-700226.html", "text": "Директорът на „Захарен комбинат“ в Пловдив би трябвало вече да е привлечен към наказателна отговорност, съобщи зам. главният прокурор Иван Гешев, цитиран от \"Фокус\".Гаранцията му е в размер на 250 000 лева. Новината идва, след като по-рано днес . „Акцията в „Захарен комбинат“ Пловдив е по делото срещу семейство Арабаджиеви. Към наказателна отговорност е привлечена и жена, част от управленската верига на едно от основните дружества от съзвездието на сем. Арабаджиеви. Определена ѝ е парична гаранция в размер на 75 хил. лева. За осъществяване на състави на престъпления, на данъчни престъпления, не като членове на организираната престъпна група, има и лица, които извършват поръчения. Става въпрос за лица, които са по периферията на групата. Дошло е ред да работим и да предприемем действия по отношение на тях. Претърсват се 7 адреса, иззети са много интересни документи, свързани със собственици на офшорни компании“, допълни той, предава \"Фокус\".", "date": "2019.03.28", "title": "Директорът на \"Захарен комбинат\" в Пловдив с повдигнато обвинение във връзка с Арабаджиеви"}
{"url": "https://offnews.bg/obshtestvo/znaete-li-kakvo-e-sharenting-malkata-i-goliamata-belia-700221.html", "text": "Невъзможно е да държим децата си офлайн, но трябва да помислим внимателно за последиците от споделянето на информация за техния живот и техни снимки в социалните медии.Всеки ден в социални медии наред с безбройните снимки на котки и храна, много майки публикуват снимки на децата си.Наред с \"тръмпизъм\" и \"Брекзит\" се появи и нова дума за това явление - sharenting. Директен превод на български все още няма, но терминът характеризира прекомерното използване на социални медии от родителите за споделяне на снимки на техните деца.Известен факт е, че децата нямат право да се регистрират в повечето социални медийни услуги, докато не навършат 13 години. Въпреки това голяма част от родителите споделят съдържание за тях още от първият им ден на бял свят. До 13-годишна възраст се оказва, че децата имат вече десетки снимки в онлайн пространството.Защо споделянето на съдържание за вашите деца може да бъде опасно?Публикуването на няколко снимки в социалните медии изглежда безобидно, но документирането на всеки етап от живота на децата може да бъде досадно за вашите последователи. Това обаче е малката беля, но може да има и по-сериозни последствия.Право на неприкосновеност на личния живот: Чрез социалните медии разкривате аспекти от живота на вашето дете на познати и непознати, а детето няма думата в това. Те може да са твърде малки, за да разберат напълно това, но по този начин им се отнема правото на личен живот - които като родител трябва да защитавате.Смущение, болка и тормоз: Може да публикувате снимка на детето си с шеговит коментар, свързан с косата или изражението на лицето му, но това може да го разстрои, когато пораснат и стигнат до тях в мрежата. Дори може да доведе до тормоз от техни връстници.Онлайн репутация: Всичко, което публикувате, допринася за вашата онлайн репутация, което включва снимки, споделени връзки и коментари - които се записват и дори да изтриете, остават в мрежата завинаги. Когато публикуват информация за детето си, родителите оформят тяхната онлайн репутация.Децата растат и навлизат в живота, от който вече неизменна част са социалните мрежи. Това, което споделяте, може да засегне бъдещите им перспективи. Например, една публикация на стената във Facebook за спор с тях може да допринесе за отрицателната им онлайн репутация.Онлайн опасности: Разкриването на твърде много за живота на детето ви може да има по-сериозни последствия, ако не се грижите за настройките за поверителност на акаунта си. Напълно непознати биха могли да се разровят в профила ви във Facebook и да открият името на вашето дете, училище, рожден ден и приятели.Бихте ли споделили тази информация с непознат на улицата? Разбира се, че не, но може би неволно споделяте с опасни хора в мрежата.В крайна сметка най-добрият начин да защитите детето си е да не споделяте снимки и публикации за тях в онлайн пространоството, докато те не станат достатъчно големи да взимат това решение сами за себе си.", "date": "2019.03.28", "title": "Знаете ли какво е sharenting? (малката и голямата беля)"}
{"url": "https://offnews.bg/obshtestvo/noi-startira-programata-za-profilaktika-i-rehabilitatcia-za-2019-g-700228.html", "text": "От 28 март т.г. започва изпълнението на програмата за профилактика и рехабилитация за 2019 г. За нейната финансова реализация в Закона за бюджета на Държавното обществено осигуряване (ДОО) за 2019 г. са предвидени 20 103 061 лв. Очаква се около 45 000 лица да ползват парични помощи за профилактика и рехабилитация през тази година.Програмата за едно лице е с продължителност 10 дни, като цената на нощувките и частична помощ за храна в размер на 7.00 лв. за всеки ден от престоя се поема от средствата на държавното обществено осигуряване. Всяко лице, за сметка на бюджета на ДОО, има право да ползва до четири основни диагностични и терапевтични процедури дневно. Вече са подписани договорите с 20 юридически лица за общо 51 заведения, изпълнители на програмата.Право на парична помощ за профилактика имат осигурените лица за общо заболяване, майчинство и/или трудова злополука и професионална болест. За тях трябва да са внесени или дължими осигурителни вноски за шест последователни календарни месеца, предхождащи месеца, през който се провежда рехабилитацията. Заболяването трябва да е диагностично уточнено и лекуващият лекар да е установил необходимост от провеждане на рехабилитация към периода на ползване на паричната помощ.Правоимащи са и лицата, които получават лична пенсия за инвалидност. Условието за тях е да не са навършили възрастта за придобиване право на пенсия за осигурителен стаж и възраст, срокът на инвалидността в експертното решение да не е изтекъл и лекуващият лекар да е установил необходимост от провеждане на рехабилитация към периода на ползване на паричната помощ.Подробностите за условията за ползване на програмата, изпълнителите на дейността, необходимите документи и заболяванията, за които се провежда профилактика и рехабилитация, ще намерите в менюто „Обезщетения”, подменю “Профилактика и рехабилитация” на интернет страницата на НОИ.", "date": "2019.03.28", "title": "НОИ стартира програмата за профилактика и рехабилитация за 2019 г."}
{"url": "https://offnews.bg/bojni/kubrat-mozhe-da-se-izpravi-sreshtu-palacha-si-ot-pekin-2008-700230.html", "text": "Звездата ни в профибокса Кубрат Пулев може да се изправи срещу Оскар Ривас, с когото има стари сметки за разчистване, в началото на лятото в Ню Йорк.Живеещият в Канада колумбиец е известен сред българската публика най-вече с побдата си над Кубрат Пулев на Олимпийските игри в Пекин през 2008 година. Същата година Кобрата стана европейски шампион в Ливърпул и премина от аматьорския в професионалния бокс.\"Има много противници в тежка категория, които са интересни. Като Оскар Ривас, от когото загубих на олимпиадата. Сега можем да си вземем реванш на професионалния ринг. Той няма загуба. Мощен е, здрав е, опасен противник.\", каза родният боксьор.Последната победа на Ривас бе над бившия претендент за световната титла в тежка категория Брайънт Дженингс, когото надви отново с нокаут през януари.Тогава колумбиецът отправи предизвикателство към лидерите в световната ранглиста, назовавайки имената на Кубрат Пулев, Антъни Джошуа и Дионтей Уайлдър като желани от него бъдещи съперници.", "date": "2019.03.28", "title": "Кубрат може да се изправи срещу палача си от Пекин 2008"}
{"url": "https://offnews.bg/sviat/chavushoglu-turtcia-se-namesi-za-popravkite-v-balgarskia-zakon-za-ver-700205.html", "text": "„Проектът на България за поправки в религиозния закон беше срещу всички видове основни права и свободи и нарушаваше правата. Турция беше принудена да се намеси и се наложи България да внесе промени“, заяви външният министър на южната ни съседка Мевлют Чавушоглу в публична реч.Той посочи, че „сега Главното мюфтийство има някои дългове, в замяна на тях искаха да продадат собствените му имоти“ и в опит да се намери решение, той отново се свързал със София. Но с кого – не уточни. В словото си в центъра за обществено образование Чавушоглу каза, че Анкара „ден и нощ работи за интересите на турските общности в чужбина и това един от приоритетите на външната политика на страната“.Днес депутатите  и разсрочиха натрупаните до края на 2018 г. задължения на всички вероизповедания с 10 години. На практика обаче тази промяна е в полза само на Главното мюфтийство, тъй като другите религии почти нямат данъчни задължения, а неговите възлизат на малко над 8 млн. лв. На първо четене, по предложение на Цветан Цветанов от ГЕРБ и Мустафа Карадайъ от ДПС, законът предвиждаше цялостното опрощаване на дълговете, но след остра реакция от страна на обществото, те се отказаха от този вариант.Според управляващите причината за отсрочката е, че мюфтийството трябва да започне да се ползва от възможността да получава държавни субсидии в размер до 15 млн. лв. на година възможно най-скоро, което не можеше да стане реалност при наличието на задълженията. Това е с цел да предотврати нуждата от финансиране от страна на турския Дианет (службата, която отговаря за вероизповеданията в южната ни съседка). В началото на месеца главният секретар на мюфтийството Джелал Фаик потвърди пред bTV, че от 5 години насам мюфтийството получава по 2 млн. лв. годишно от Дианета. Според новите промени вероизповеданията могат да поискат отсрочка до 10 г. за погасяване на задълженията си, в това число данъци, задължителни осигуровки и други публични задължения. През това време все пак ще дължат основния лихвен процент.Първият дипломат на Турция подчерта, че отношенията с България следва да бъдат доразвити, особено в областта на правото и именно в тази посока те се засилват. Освен за социалната сигурност на сънародниците си в чужбина и тези с турско гражданство, Турция „подписва всякакви споразумения и прави всичко възможно, за да не стават тези хора жертви“. „Ние имаме предвид всички измерения на съседските отношения между България и Турция и винаги се стремим те да са в интерес и на двете страни. Знаем и потребностите на братята ни от България, които живеят тук, например гражданството. България разрешава двойното гражданство, вие пристигате и живеете тук, но срещате и проблеми поради липсата на турско гражданство. И ние не сме безразлични към този проблем“, каза Чавушоглу три дни преди местните избори в страната му.Той се спря и на времето на разпада на СССР, когато „братята от Средна Азия и турският свят имаха големи очаквания от Турция“, но Анкара не е успяла да ги оправдае. „Защото нямахме силата. Ту политически, ту икономически кризи, правителства падаха, преврати ставаха, модерни преврати, постмодерни опити за преврати… Тогава тези страни обърнаха посоката. Започнахме да обединяваме тюркския свят в политически и културен смисъл, създадохме нови структури. Ако Турция беше мощна, както днес, геноцидът в Босна и Херцеговина нямаше да се случи. През 1989 г. Тургут Йозал алармира, че нашите сънародници в България са жертви на преследване и насилие, но ако това беше днешната силна Турция, това насилие нямаше да се случи. Тогава не бяхме толкова силни, на международната арена гласът ни не се чуваше така ясно“, коментира Чавушоглу и уточни, че не иска да критикува никого. Той допълни, че предстои откриването на европейски център на Турския съвет в Будапеща.", "date": "2019.03.28", "title": "Чавушоглу: Турция се намеси за поправките в българския закон за вероизповеданията"}
{"url": "https://offnews.bg/obshtestvo/detca-shte-poseshtavat-spektakli-i-kontcerti-svarzani-s-uchebnia-im-m-700202.html", "text": "Детските градини и училищата ще организират посещения в държавните културни институти в страната, а те ще разработват и предлагат проекти на образователни програми, спектакли, концерти и други сценични изкуства. Това е заложено в Споразумението за сътрудничество между Министерство на образованието и науката и Министерство на културата, което подписаха министър Красимир Вълчев и заместникът на министър Боил Банов Румен Димитров.Целта е да се засили интересът на децата и учениците към българската идентичност, традиции, история, и съвременни форми в областта на театралното, музикалното и танцовото изкуство.Културните институции ще обявяват на сайтовете си в началото на всяка учебна година предстоящите събития и ще получават заявки за посещения от училищата и детските градини.„Министерството на образованието иска да провежда последователна политика на разширяване на образователната среда. Амбицията ни е все повече ученици да имат възможност да посетят различни културни институции и да се включват в повече дейности в областта на изкуствата“, каза министър Красимир Вълчев. По думите му един от приоритетите на МОН за тази година ще бъде въвеждането на компетентностния подход в образователната система, защото образованието на 21-ви век не е само знание, а и изграждането на умение и отношение. В тази политика много важна част са изкуствата, както и във всеки един час да се провокира интерес към ученето, като се вмъкват различни дисциплини, подчерта министър Вълчев.През лятото на 2018 г. МОН подписа споразумение с МК за провеждане на учебни часове в музеите. По модул „Музеите като образователна среда“ бяха финансирани със 120 000 лева проекти, в които се включиха над 5000 ученици.", "date": "2019.03.28", "title": "Деца ще посещават спектакли и концерти, свързани с учебния им материал"}
{"url": "https://offnews.bg/medii/zakonoproektat-za-po-dalgi-mandati-na-medijnite-shefove-otteglen-den-s-700203.html", "text": ", с които да бъдат удължени от 3 на 5 години мандатите на генералните директори на националното радио и телевизия, бе оттеглен часове след внасянето му в деловодството на парламента.Поправките бяха предложени от депутати от ГЕРБ и ДПС.Пред програма \"Хоризонт\" днес вносителят Тома Биков (ГЕРБ) обяви аргументите за решението:", "date": "2019.03.28", "title": "Законопроектът за по-дълги мандати на медийните шефове оттеглен ден след внасянето му"}
{"url": "https://offnews.bg/sviat/evrodeputati-glasuvali-pogreshka-tekstove-ot-spornata-direktivata-za-a-700197.html", "text": "Евродепутати обявиха, че са направили грешка при гласуването на спорната директива за авторското право и ако са били дали вота си правилно, най-спорните текстове нямало да бъдат приети. Директивата беше приета с 348 гласа „за“, срещу 274 гласа „против“ и 36 гласа „въздържал се“.Според директивата интернет платформите са отговорни за качваното съдържание от потребители, връзките към новинарски статии, придружени от „отделни думи или много кратки извлечения“, могат да бъдат споделяни свободно; журналистите трябва да получават дял от всяко възнаграждение, свързано с авторското право, което получават от новинарските издателства.Точно последната промяна беше най-спорна. Противниците ѝ я нарекоха \"данък линк\" и \"филтър за качване\" и изразиха притеснения относно нарушаване на свободата за изразяване. Преди последното гласуване за директивата евродепутатите гласуваха дали да позволят последната част от промените. Ако този вот беше минал, щеше да бъде разрешен отделен вот на спорните членове 11 и 13. В такъв случай на теория евродепутатите биха могли да ги отхвърлят от окончателния вариант на директивата. Вотът обаче се провали, след като 312 депутати са гласували \"за\", а 317 - \"против\". Малко след края на гласуването обаче 13 евродепутати са поискали гласовете им да бъдат променени. 10 са казали, че всъщност са искали да гласуват \"за\", двама са искали да гласуват \"против\", а един - \"въздържал се\", съобщи \"Гардиън\".Ако гласовете бяха приети по този начин, предложението би било прието. Въпреки направената промяна на гласовете обаче, старите резултати остават. Тъй като за спорните членове не е гласувано конкретно, няма как да се знае дали те действително щяха да бъдат премахнати. Противниците на промяната обаче изразиха възмущението си за случилото се. ", "date": "2019.03.28", "title": "Евродепутати гласували погрешка текстове от спорната директивата за авторското право"}
{"url": "https://offnews.bg/ikonomika/hakerska-ataka-srina-informatcionnata-sistema-na-nsi-v-pika-na-podavan-700204.html", "text": "Информационната система \"Бизнес статистика\" на Националния статистически институт се срина за час тази сутрин.Там се подават годишните отчети за дейността на фирмите.В отговор на настаналото притеснение у фирмите, които са притиснати от крайния срок за подаването на отчетите (24:00 ч. на 1 април), преди минути НСИ увери, че системата вече е активна и че всички данни на фирмите са защитени.Системата работи от 2009 г. и чрез нея се отчитат годишно над 600 000 физически и юридически лица.\"Прекъсването е по технически причини, вследствие на генериран огромен зловреден трафик, който е филтриран. Този трафик е в допълнение на традиционната практика документите да се подават в последните няколко дни, което води до по-ниска производителност. Системата не е засегната и всички данни, постъпващи в нея са защитени. За случая е уведомен Националния център за действие при инциденти в информационната сигурност\", се казва в прессъобщението.НСИ се извинява за причиненото неудобство.Отчети ще могат да се подават и в двата предстоящи почивни дни, като за целта ще дежурят служители. Какъв ще е графикът им, вижте тук http://www.nsi.bg/bg/node/17061/", "date": "2019.03.28", "title": "Хакерска атака срина информационната система на НСИ в пика на подаване на отчетите на фирмите"}
{"url": "https://offnews.bg/nauka/balgarski-ucheni-sazdali-revoliutcionna-za-sahraniavaneto-na-energia-b-700207.html", "text": "Батерия от ново поколение, която ще предизвика \"революция в съхраняването на енергия\" са създали учени от Българската академия на науките в партньорство с техни колеги от Софийския университет, съобщиха от Академията.Става дума за оригинална българска разработка на безопасна, евтина и безвредна за околната среда презаредима батерия на основата на натрий. Тя може да се комбинира с литиево-йонните батерии или дори да ги замени изцяло в редица приложения. Голямото постижение на нашите учени е разработката на нов тип електроди от достъпни материали като сулфатните соли, които са широко разпространени и могат да бъдат намерени дори на Марс.Водеща организация по проекта е Институтът по обща и неорганична химия (ИОНХ-БАН) при БАН. Партньори са Институтът по електрохимия и енергийни системи (ИЕЕС-БАН) на БАН и Факултетът по химия и фармация на СУ „Св. Климент Охридски“ (ФХФ-СУ).В батерията на бъдещето литиевите йони са заменени с по-евтините, по-безопасни, по-екологични и лесно достъпни в природата натриеви йони, като механизмът на действие е запазен. Като първа стъпка изследователите от ИОНХ-БАН са създали нови електродни материали, подходящи за обратимо включване на натриевите йони, без да се наруши тяхната структура. От тези материали е конструирана моделна натриево-йонна клетка, която е подложена на електрохимични тестове в ИЕЕС-БАН. В същото време учените от ФХФ-СУ са моделирали на атомно ниво процесите в електролитния разтвор на батерията, за да ги изучат и управляват целенасочено в бъдеще.Едно от основните предимства на новата натриево-йонна батерия е акумулирането на енергия от възобновяеми източници. Това е особено важно на фона на постоянно растящия дял на възобновяемите източници в производството и потреблението на енергия в икономиката и бита по целия свят.Използването на натриевите йони за съхраняване на енергия ще намери ценно приложение и в електромобилите, където максималният пробег, цената и времето за зареждане са от първостепенно значение. Специално за автомобилната индустрия се разработва хибриден вариант – литиево-натриева батерия, която съчетава високата мощност на литиево-йонната с ниската цена на натриево-йонната. „Това е пилотен проект с многообещаващи първоначални резултати, но постигането на крайната цел изисква още проучвания, изпитания и средства“, обясни проф. Радостина Стоянова от ИОНХ-БАН.", "date": "2019.03.28", "title": "Български учени създали революционна за съхраняването на енергия батерия"}
{"url": "https://offnews.bg/sviat/erdogan-obvini-zapada-za-valutnia-natisk-varhu-ankara-700211.html", "text": "Зад манипулациите от август 2018 г. на валутния пазар на Турция стоят опитите за натиск върху Анкара на редица страни от Запада и главно САЩ, заяви президентът Реджеп Ердоган на среща с представители на социалните медии в столицата.Според него тези манипулации са имали за цел политически натиск в навечерието на изборите в страната. Той посочи, че инфлацията в Турция спада едновременно с понижаването на кредитните ставки, а проблемът е много по-широк, отколкото стремежът за поевтиняването на селскостопанската продукция.Държавният глава коментира и ситуацията в Близкия Изток. „САЩ няма да получат международно признание за решението на Доналд Тръмп за суверенитета на Израел над окупираните Голански възвишения. Това решение не е подкрепено нито от Генералната асамблея, нито от Съвета за сигурност при ООН“, подчерта той.„Турция е готова сама да гарантира националната си сигурност, благодарение на съвременните отбранителни технологии влязохме в нов етап на борбата с терористичните организации“, каза Ердоган в съвместен ефир на две телевизии, цитиран от Анадолската агенция. Той акцентира на успешната операция за ликвидирането на група водачи на кюрдската ПКК в Северен Ирак. „Безпилотните летателни апарати определят координатите на терористите и незабавно нанасят удари. А скоро след това турските F-16 бомбардират същия район“, обясни той.Според него турските спецслужби и военните съвместно издирват терористите, в това число на териториите на съседните Сирия и Ирак. Ердоган подчерта, че Турция не информира партньорите за подготовката и провеждането на антитерористичните си операции. „Ние никого не уведомяваме, а просто даваме команда на пилотите на F-16, защото даже онези, които наричат себе си приятели на Турция, по-често се противопоставят на подобни операции“, уточни той.", "date": "2019.03.28", "title": "Ердоган обвини Запада за валутния натиск върху Анкара"}
{"url": "https://offnews.bg/politika/volt-sagata-s-tcvetanov-e-pokazatelna-za-samozabravianeto-v-politikat-700213.html", "text": "Сагата с Цветан Цветанов е показателна за самозабравянето в политиката.  Това се казва в позиция на Настимир Ананиев, лидер на партия Волт, във фейсбук. Очевидно е, че Цветанов не е искал да подава оставка. Бил е принуден да я даде. В говоренето му над час не видях смирение, не усетих чувството, че нещо неморално е направено, нямаше никакво усещане за вина, смята Ананиев.Цветанов ще се опита да задържи позиции и може и да успее, това ще се разбере в неделя, когато се обявява листата на ГЕРБ за евровота. Ако любимката му Мария Габриел удържи лидерството, ще значи, че за момента се справя, но ако бъде сменена, ще стане интересно. Много хора в ГЕРБ имат да си връщат на Цветанов и ще видим дали това падане, ще им даде повод и да го наритат, коментира Ананиев. Предсрочните избори наближават с пълна сила и според мен вече няма какво да ги спре, трябва да се готвим за две в едно наесен, но моят фокус в момента са евроизборите и максималното добро представяне на Европейска партия Волт, се казва още в позицията на Настамир Ананиев. ", "date": "2019.03.28", "title": "Волт: Сагата с Цветанов е показателна за самозабравянето в политиката"}
{"url": "https://offnews.bg/politika/gerb-skochi-sreshtu-elena-joncheva-moralno-li-e-da-vodi-listata-na-bs-700215.html", "text": "Ако за БСП оставката на Цветан Цветанов не е морален акт, а политически фалш – какъв е моралният прочит на издигането за водач на листата за евродепутати на БСП на Елена Йончева, която е с повдигнато обвинение за пране на пари в особено големи размери? Това се казва в позиция на ГЕРБ, разпространена до медиите. Как БСП ще обясни на българите, които загубиха спестяванията си при фалита на КТБ, че водач на листата им е човек, който е имал обща офшорна фирма с Цветан Василев? И можем ли да тълкуваме първата позиция на Йончева в листата на БСП като ясен знак, че неин подгласник и на втора позиция ще бъде възнаграден обвиненият в най-тежкото политическо престъпление – купуването на гласове – Манол Генов?, пишат още от ГЕРБ. А по отношение на морала, както БСП, така и самата Йончева трябва да отговорят до колко достойно е това, че Йончева дори не напусна парламента, след като беше избрана за водач на червената евролиста. За разлика например от Петър Курумбашев, който въпреки реалният риск да бъде изместен от феномена 15/15, напусна българския парламент при предходната кампания, след което се съобрази с волята на избирателя да изпрати в Брюксел Момчил Неков вместо него, коментират още от партията на Бойко Борисов. ", "date": "2019.03.28", "title": "ГЕРБ скочи срещу Елена Йончева: Морално ли е да води листата на БСП, като е обвиняема"}
{"url": "https://offnews.bg/politika/vsichki-balgarski-evrodeputati-izliazoha-s-obshta-pozitcia-za-paketa-m-700206.html", "text": "Всички български евродепутати от всички политически групи в Европарламента приеха декларация по повод пакета \"Мобилност\". Единственият български представител в ЕП, който не е подкрепил декларацията, е Николай Бареков.В общата позиция се подчертава, че \"пакетът Мобилност не трябва да бъде подлаган на гласуване в пленарна зала, докато не се постигне широк консенсус.\"\"При трайно очерталото се разделение по въпросите и предвид практически изчерпания ресурс от време за сериозни обсъждания, отговорното решение е да се даде възможност на следващия състав на ЕП да се върне към темата в една нормална работна обстановка\" - призовават българските евродепутати.Във връзка с последните развития по пакета „Мобилност“, ние, долуподписаните членове на Европейския парламент от България, заявяваме:Изминалата седмица показа, че Европейският парламент продължава да бъде дълбоко разделен по пакет „Мобилност 1“. Това отчетливо пролича в няколко ключови момента:- още в началото на сесията, предложението пакетът да отпадне от дневния ред беше отхвърлено едва с два гласа, при 154 „за“ срещу 156 „против“ и 14 „въздържали се“;- липсата на съгласие пролича още по-категорично с внасянето на нови 1224 изменения, както и допълнителни предложения за разделно гласуване по тях, което би означавало над 3000 гласувания;Същото пълно противопоставяне се прояви и по време на дебатите в пленарна зала по темата, в хода на които отново бяха еднозначно аргументирани двете противоположни гледни точки. Едната – че с „пакета“ се осигуряват ясни европейски правила за международния транспорт и защита на правата на шофьорите. И другата – че на практика се получава обратното, поради различната географска отдалеченост, т.нар. периферни страни се поставят в неравностойно положение по отношение на достъпа до единния транспортен пазар, което би довело до фалити на превозвачи от съответните страни и загуба на стотици хиляди работни места.В тази ситуация, решението на председателя на ЕП Антонио Таяни да отмени гласуването на пакета за тази сесия, след подадени сигнали от български членове на ЕП за процедурни и правни неуредици, напълно съответстваше на Правилника за дейността на Парламента. Същите изключват пристъпването към вот при такъв голям брой внесени изменения без наличието на превод на всички официални езици, както и на минимална възможност членовете на ЕП да се запознаят сериозно с предложенията. Според правилата и установената практика, компромисни изменения могат да бъдат изработени само след консултации между всички докладчици и докладчици в сянка от всички политически групи по съответните законодателни предложения.За нас, членовете на ЕП от България, остава под въпрос, дали връщането на спорните текстове в Транспортната комисия за обсъждане през първата седмица на април с оглед на евентуално пристъпване към гласуване в сесията на 3-4 април, ще може да създаде реални възможности за постигане на взаимноприемливи и трайни компромисни решения. За нас по-скоро е очевидно, че при трайно очерталото се разделение по въпросите и предвид практически изчерпания ресурс от време за сериозни обсъждания, отговорното решение е да се даде възможност на следващия състав на ЕП да се върне към темата в една нормална работна обстановка.Продължаваме да отстояваме позицията, че пакетът „Мобилност“ не трябва да бъде подлаган на гласуване в пленарна зала, докато не се постигне широк консенсус. Очакваме, че председателят на ЕП Антонио Таяни ще продължи да съблюдава демократичните принципи за прозрачност и стриктното изпълнение на процедурите от Правилника за дейността на Парламента, както и че няма да допусне възникването на нови процедурни и правни неуредици, които да поставят под съмнение легитимността на европейското законодателство.\"Асим АДЕМОВНеджми АЛИАнгел ДЖАМБАЗКИФилиз ХЮСМЕНОВААндрей КОВАЧЕВПетър КУРУМБАШЕВИлхан КЮЧЮКЕва МАЙДЕЛСветослав МАЛИНОВИскра МИХАЙЛОВАМомчил НЕКОВАндрей НОВАКОВГеорги ПИРИНСКИЕмил РАДЕВСергей СТАНИШЕВВладимир УРУЧЕВ", "date": "2019.03.28", "title": "Всички български евродепутати излязоха с обща позиция за пакета Мобилност. Само Бареков не я подкрепи"}
{"url": "https://offnews.bg/obshtestvo/darzhavniat-orazheen-targovetc-kinteks-narochno-dopusnal-milioni-zag-700233.html", "text": "Държавният оръжеен търговец \"Кинтекс\", в чийто офиси днес влязоха полиция и прокурори, е допуснал необясними загуби на огромни суми пари, съобщи зам. главния прокурор Иван Гешев, цитиран от бТВ.„Кинтекс” като държавен оръжеен търговец сключва сделки с различни държави – например Индия. Доставката се извършва от български оръжейни производители. (…) Българските производител некачествено изпълнява оръжейните доставки и външният потребител начислява неустойки. „Кинтекс” не предприема абсолютно нищо, за да възстанови тази щета, като си потърси парите от съответния доставчик. Сигурен съм, че това е съвсем случайно…”, коментира той.Според него, липсата на действие от страна на \"Кинтекс\" работи само в полза на частните производители, които си продават некачествената стока за сметка на държавата. Конкретно това се има предвид за 3 компании, които обаче не бяха назовани от Гешев.Ощетяването на държавата е продължило в период от 2-3 години.Зам. главният прокурор отговори и на въпроси за банкера Цветан Василев, като изтъкна, че всички правни възможности за връщането на Василев в България са изчерпани, като сега това зависи от политическите и финансовите.„Част от политическата система, част от хората, които са извън парламента и нямат шанс скоро да влязат в него, се опитват да специализираните структури, които правят нещо, което никой не е правил до момента”, коментира той.", "date": "2019.03.28", "title": "Държавният оръжеен търговец 'Кинтекс' нарочно допуснал милиони загуби"}
{"url": "https://offnews.bg/sviat/britanskite-deputati-othvarliha-vsichki-alternativni-varianti-za-sdelk-700208.html", "text": "Британските депутати отхвърлиха всички 8 алтернативни варианта за сделката за Брекзит, които бяха гласувани снощи. Депутатите опитаха да формират мнозинство по различните варианти. Депутатите се съгласиха за отлагане на датата за Брекзит, но се обявиха против излизане без сделка на 12 април. Те отхвърлиха идеята за усъвършенствана сделка от норвежки тип, която включва членство в общия пазар и митническо споразумение с ЕС. Те не одобриха и останалите възможности за митнически съюз, алтернативен план за тесни икономически отношения с ЕС, отказ от задействане на чл. 50, за да се избегне излизане без сделка, референдум за одобряване на сделката на Брекзит, преди да бъде ратифицирана от парламента и управляем процес \"без сделка\", ако не бъде постигнато споразумение с ЕС.Гласуваните предложения нямат обвързващ характер, но показаха липсата на консенсус в Камарата на общините.Министърът за Брекзит Стивън Баркли коментира, че резултатите от гласуванията са затвърдили позицията, че сделката с ЕС, която беше постигната, е най-добрата възможност. По думите му са разгледани различни възможности и е станало ясно, че няма лесен път за излизане от ситуацията. Според анализатори обаче отхвърлянето на вариантите говори, че всички варианти за излизане от задънената улица са непопулярни и расте вероятността за предсрочни избори или втори референдум. Договореното от премиера Тереза Мей споразумение за Брекзит вече беше отхвърлено два пъти от парламента. Вчера Мей обеща да подаде оставка, ако депутатите постигнат съгласие по споразумението. Обещанието ѝ според анализаторите увеличава шансовете за одобрение. Бъдещето на споразумението обаче продължава да е несигурно. ", "date": "2019.03.28", "title": "Британските депутати отхвърлиха всички алтернативни варианти за сделка за Брекзит"}
{"url": "https://offnews.bg/politika/krum-zarkov-tcvetan-tcvetanov-napuska-parlamenta-za-da-ostane-vav-vl-700219.html", "text": "Събитията от последните два дни доказаха тезите на БСП от последните две години. Цветан Цветанов напуска парламента, за да остане във властта. Това не е морален акт, нито осъзната отговорност, а прозрачен трик за опазване на влияние.Това заяви зам.-председателят на ПГ на \"БСП за България\" Крум Зарков. По думите му назначението на д-р Даниела Дариткова за председател на парламентарната група на ГЕРБ е доказателство за това. \"Тя е верен последовател на г-н Цветанов. По тази причина и другите коалиционни партньори са толкова спокойни. Те знаят добре, че нещо уж се променя, за да остане същото. Това важи както за явните, така и за скритите коалиционни партньори\", категоричен бе Зарков. Оставката на г-н Цветанов е формална. За нас тя е политически фалш\", изтъкна Крум Зарков. Според него въпросната оставка доказва и друго твърдение на БСП, което тя упорито отстояваше по време на дебатите по Изборния кодекс в НС- че в България демокрацията е под заплаха. \"Доказателство за това е фактът, че политик, загубил политическо доверие, свален от всички постове, които е заемал, чрез скандали и обществен натиск, може да е председател на предизборен щаб. Това е възможно само в онези страни, в които изборният резултат не зависи толкова от общественото мнение, колкото от онези, които организират изборния процес\", посочи Зарков. Той изрази надежда, че на всички е станало ясно, че оставките в България служат само на един човек. \"Те не подобряват живота на хората, не подобряват модела на управление, напротив - утвърждават го.Единственото, което постигат, е да осигурят комфорт на Бойко Борисов като министър-председател. Този комфорт трае до следващия скандал и оставка. Ние, от БСП, настояваме този порочен кръг да приключи. Искаме предсрочни избори, на които санкцията да дойде от избирателя и той да зададе ясен мандат за нулева толерантност към всяка злоупотреба с власт оттук нататък. Вместо фалшиви оставки, искаме реално отговорност. Вместо завладяна държава, искаме реална парламентарна демокрация. Това са нашите искания и ще продължаваме да се борим\", заключи Крум Зарков.", "date": "2019.03.28", "title": "Крум Зарков: Цветан Цветанов напуска парламента, за да остане във властта"}
{"url": "https://offnews.bg/politika/demokratichna-balgaria-ostavkata-na-shefa-na-kpkonpi-e-zadalzhitelna-700212.html", "text": "Демократична България настоява за незабавната оставка на председателя на КПКОНПИ г-н Пламен Георгиев.След публично изнесената информация относно закупеното от г-н Георгиев луксозно жилище в кв. „Гео Милев“ в София на цени много под пазарните за такъв имот, а дори и под данъчната му оценка, както и относно начина на декларирането на този имот в имуществената му декларация, става ясно, че той повече не може да оглавява органа по антикорупция, категорични са от дясното обединение.Демократична България посочва следните причини, заради които настоява за оставката на Георгиев:\"Възниква въпросът как един български гражданин следва да реагира, когато имотното му състояние бъде проверявано от КПКОНПИ за несъответствие с доходите му, при положение, че в момента у самият Председател на комисията е налице сериозно съмнение за такова? С какъв аргумент пред гражданите служителите на КПКОНПИ ще вършат работата си днес, докато са подчинени на такъв началник?\" - питат от дясното обединение.Редовите служители на комисията са поставени в позорната ситуация да проверяват български граждани и държавни служители за „незаконно имущество“ и корупция в момент, в който началникът им следва да бъде проверен за същото. Г-н Георгиев повече не може да оглавява антикорупционната комисия. Оставката му е задължителна, категорични са от  Демократична България.", "date": "2019.03.28", "title": "Демократична България: Оставката на шефа на КПКОНПИ е задължителна"}
{"url": "https://offnews.bg/ikonomika/do-25-g-shte-izgubim-1-3-ot-trudosposobnoto-si-naselenie-700231.html", "text": "България ще изгуби почти една трета от трудоспособното си население до 2045 г. Тази тенденция се отнася и за Литва, Румъния, Полша, Хърватия и Украйна, които се очаква да изгубят над 20% от населението си в трудоспособна възраст в следващите 25 години.Такава е прогнозата на Виенския институт за международни икономически изследвания (WIIW).Тази тенденция води до увеличаване на заплатите в страната, но и на движение в \"бавната лента\" на икономическия растеж.Според доклада се наблюдава забавяне на темпото на перспективите за растеж на икономиката у нас и загуба на една трета - от 3,8% през 2017 г. на 2,5% през 2021 г., в рамките на четири години. Ричард Гривърсън от Виенския институт за международни икономически изследвания отбелязва, че регионът се бори със застаряване на населението и емиграция - проблеми, които ги има и на Запад, но там недостигът на работна ръка се коригира с внос от Източна Европа. Според доклада икономическият възход в региона през 2017-2018 г. е приключил и темпото на растеж ще остане ниско в следващите 2-3 години. Очакванията са най-голям растеж през 2019-2021 г. да има в Косово, Албания и Молдова. Институтът прогнозира, че средният годишен икономически растеж в страните от Източна Европа ще спадне под 3 процента през 2021 година, след като миналата година е бил 4,3 на сто, а тази година се очаква да бъде 3,2 процента.Инфлацията в по-голяма част от района е загадъчно ниска, особено предвид растежа на заплатите и миналогодишното поскъпване на петрола, смятат още във виенския институт. Оттам посочват, че отдават това на комбинацията от слабо повишаване на цените в еврозоната, бавния ръст в някои части от икономиката, растящата конкуренция от онлайн търговците, ниските световни цени на храните, повечето спестявания, малък дял на средствата, изнасяни от гастарбайтери, и др.Като основни заплахи - най-вече за страни като Полша, Чехия, Унгария, Словакия и Словения, те определят избухването на глобална търговска война, рязко забавяне на китайската икономика, по-малък бюджет на ЕС от 2021 г. и нова поредица от кризи в еврозоната. Те отчитат и рисковете от Брекзит и американския протекционизъм, но според тях те няма да окажат чак толкова голямо влияние. ", "date": "2019.03.28", "title": "До 25 г. ще изгубим 1/3 от трудоспособното си население"}
{"url": "https://offnews.bg/tenis/federer-dostigna-11-i-1-4-final-v-maiami-700179.html", "text": "Швейцарската легенда в мъжкия тенис Роджър Федерер се класира за 1/4-финалите на турнира от сериите Мастърс 1000 в Маями за 11-и път в кариерата си. Маестрото победи Даниил Медведев с 6:4, 6:2 и в следващата фаза очаква Кевин Андерсън. Двубоят вървеше равностойно през първите осем гейма, когато двамата уверено печелеха подаванията си. Деветият гейм се оказа решителен за сета. Разиграване с 34 удара завърши в полза на Федерер, който получи два брейкбола и се възползва още от първия.Оставаше единствено швейцарецът да затвърди пробива си, но Медведев изненадващо поведе с 0:40. Маестрото обаче показа познатата класа и обърна гейма, за да си осигури първия сет. Във втората част преимуществото на Федерер се увеличи. Той направи брейк още в първия гейм и направи нов за 5:2.До момента Федерер води с 5:1 на Андерсън в преките мачове. Единственият успех на двуметровия гигант бе с 3:2 сета на Уимбълдън 2018 и сега швейцарецът ще търси реванш за този двубой.Централен корт: Анет Контавейт - Ашли Барти Денис Шаповалов - Франсис Тиафо Роджър Федерер - Кевин Андерсън Симона Халеп - Плишкова или Вондрушова", "date": "2019.03.28", "title": "Федерер достигна 11-и 1/4-финал в Маями"}
{"url": "https://offnews.bg/obshtestvo/otneha-dve-detca-ot-bashta-sled-kato-ednoto-se-oplakalo-ot-poboj-700185.html", "text": "Две деца на 11 и 14 години са били изведени от семейството си, след като едното се оплакало в училище, че е било бито от баща си.За случая в Плевен разказа .Сигналът за насилие над децата е подаден от училището им.Преди около месец 11-годишно момиче се оплакало, че баща му го набил. Социалните извели детето заедно с 14-годишната му сестра от учебните часове и ги настанили в кризисен център.От социалната дирекция в Долна Митрополия реагират незабавно. Категорични са, че действията им са по закон и че се касае за физическо насилие в семейна среда. По тялото на 11-годишното момиче били открити следи от физическо насилие.Въпреки че сигналът е еднократен, незабавно е предприета временна мярка за закрила. Децата са изведени от семейството, още докато са на училище и са настанени в кризисен център в Плевен без знанието на родителя, съобщава bTV.Пред репортерския екип сужителите в кризисния център увериха, че момичетата се чувстват добре. Искат обаче да се приберат у дома. Според социалните оттук нататък думата има съдът. Само той може да постанови кое е най-доброто за децата. В момента те са отписани от досегашното си училище.Бащата Павлин Михайлов обясни в предаването „Тази сутрин”, че е ударил шамар на 11-годишната си дъщеря, защото си изцапала новите дрехи. Посегнал ѝ с пръчка. Той заяви, че съжалява, но не смята, че е лош баща и не възпитава децата си чрез насилие. Майката ги е изоставила и сега той се грижи сам за тях.Адвокатката му Татяна Кюркчиева твърди, че са нарушени правата на бащата и децата. Тя обясни, че според Европейската конвенция защитеният кризисен дом е място за лишаване от свобода. Подали са молба за свиждане, за да може той да вижда децата си.Докато е в кризисния център 11-годишното момиче е прегледано от психиатър и му е поставена диагноза „Шизофрения”. Назначено е лечение с три вида лекарства. В момента детето се намира в психиатрична клиника във Варна, където ще преценят какво е състоянието му, допълва bTV.На 11 април предстои съдът да се произнесе дали децата да бъдат настанени в кризисен център.", "date": "2019.03.28", "title": "Отнеха две деца от баща, след като едното се оплакало от побой"}
{"url": "https://offnews.bg/futbol/stojcho-stoev-gotovi-sme-za-macha-s-tcska-no-sega-mislim-za-beroe-v-700218.html", "text": "Наставникът на Лудогорец Стойчо Стоев сподели пред клубната телевизия на \"зелените\", че всички в лагера на разградчани мислят за предстоящия двубой с Берое, а не за задаващите се два решителни сблъсъка с ЦСКА.\"Всички са здрави. Някъде има лека умора. Някои изиграха по два мача. Пътуваха. Но всичко е в рамките на нормалното. Най-важното е, че момчетата са здрави. Общо взето гледах българския национален отбор.Срещу Косово Недялков се справи на едно добро ниво. Гледах и двубоя на румънците срещу Швеция. Драгош и Кешеру се представиха отлично. Кешеру даде острота на атаката. Не случайно вкара и гол.Мисля, че е готов отбора за мача с Берое. Две седмици тренирахме без някои футболисти, но всички се стараха много. В днешната тренировка участие взеха и националите.Изводът, който си правя след това, което видях, е, че отборът е на добро ниво. Всички отбори от българското първенство се познаваме доста добре. Трудно бихме се изненадали. За мен е по-важно какво ще покаже нашият отбор с потенциала, който има.Фокусът е насочен към предстоящия мач с Берое. Естествено, имам яснота около мачовете с ЦСКА. Но пак казвам, че основните ни насоки са предимно към мача с Берое\", каза Стоев.", "date": "2019.03.28", "title": "Стойчо Стоев: Готови сме за мача с ЦСКА, но сега мислим за Берое (видео)"}
{"url": "https://offnews.bg/obshtestvo/fandakova-naredi-plochata-na-pl-garibaldi-da-bade-mahnata-700201.html", "text": "Оприличаваната на надгробен паметник водна стена на пл. \"Гарибалди\" да бъде премахната, нареди столичният кмет Йорданка Фандъкова след подигравките, с които бяха залети социалните мрежи вчера, съобщи bTV. \"Бях на място. Видях я. Тази стена не се вписва. Площадното пространство е малко, а стената е доста голяма. Доколко е водна е друг въпрос\", коментира Фандъкова. Тя обясни, че на мястото на тази стена няма да бъде поставяно нищо.Решението за поставянето на стената е на проектантите от студио \"А.Д.А.\", които през 2013 г. спечелиха конкурс на общината за проект за обновяване на тази част от центъра. \"Проектантът не обясни идеята си. Явно няма и да разберем каква е\", каза още кметът и добави, че авторът на проекта арх. Иво Пантелеев отказал да обясни пред медиите защо е решил на това място да се постави черната каменна стена. Фандъкова каза още, че щяла да говори с ректора на УАСГ стената да бъде сложена в сградата на университета, за да напомня на бъдещите архитекти и проектанти за отговорността, която носят.", "date": "2019.03.28", "title": "Фандъкова нареди плочата на пл. Гарибалди да бъде махната"}
{"url": "https://offnews.bg/futbol/frantcuzin-e-glasen-za-tituliar-v-levski-700182.html", "text": "Защитникът на Левски Седрик Унтонджи е гласен за титуляр срещу Ботев Пловдив в неделя, пише \"Тема Спорт\". Двубоят е от 20:30 часа в неделя.25-годишният бранител бе привлечен преди паузата в първенството. Той дори дебютира за тима при гостуването на Верея, спечелено с 4:3.Унтонджи подписа договор със \"сините\" до края на сезона, като в него има опция да бъде удължен с още два сезона. За да преценят какво може, на \"Герена\" трябва да го пускат да играе и да преценят какво може. През цялата 2018 година той има само два мача за бившия си тим Ню Йорк Сити, в които е записал няколко минути.Унтонджи е играл 90 минути в една от секретните проверки, които тимът игра с юношите си до 17 и 19 години. В нея той си е партнирал с португалеца Нуно Рейш. Няма да е изненада, ако двамата са двойка и в неделя.", "date": "2019.03.28", "title": "Французин е гласен за титуляр в Левски"}
{"url": "https://offnews.bg/obshtestvo/tel-112-veche-dostapen-za-nezriashti-i-hora-s-uvreden-sluh-700174.html", "text": "Единният телефонен номер за спешни повиквания 112 вече е достъпен за незрящи и хора с увреден слух благодарение на внедрена услуга, съобщи МВР.Тя е в изпълнение на транспонираната в българското законодателство Директива 2002/22/ЕО и изискването достъпът до тел. 112 да бъде достъпен за хора увреждания.Услугата е факт от края на месец януари и работи с пълната си функционалност през Интернет чрез мобилно приложение за телефони с мобилни платформи Android, iOS и Windows Mobile, както и стационарни и преносими компютри чрез уеб базирано приложение, достъпно през уеб браузър на адрес 112.mvr.bg.Експерти от районните центрове 112 са започнали обучителни срещи с регионалните структури на Съюза на глухите в България, оказване на методическа помощ и съдействие при регистрация и работа с мобилното приложение.За да достигне до всички потребители бе създаден и информационен клип.", "date": "2019.03.28", "title": "Тел. 112 вече достъпен за незрящи и хора с увреден слух"}
{"url": "https://offnews.bg/temida/prokuraturata-proveriava-dost-po-narezhdane-na-tcatcarov-700189.html", "text": "Прокуратурата започна проверка на партия ДОСТ с лидер Лютви Местан по искане на главния прокурор Сотир Цацаров.Тя е за съответствие на дейността ѝ с разпоредбите на Конституцията и Закона за политическите партии, се казва в съобщение на Прокуратурата.Конкретният повод е декларацията на политическа партия „Демократи за отговорност, свобода и толерантност“ (ПП ДОСТ) за организиране и провеждане на „Национална подписка с искане за законово признаване от страна на българската държава на статут на национално малцинство“.\"С оглед съдържанието на декларацията и отправените в нея искания, както и по повод на публични изявления в тази насока на председателя на партията, главният прокурор Сотир Цацаров разпореди извършването на проверка от Върховната касационна прокуратура. Предмет на проверката е съответствието на дейността на ПП ДОСТ с разпоредбите на Конституцията на Република България и Закона за политическите партии и така евентуалното наличие на предпоставките по чл. 149 ал. 1 т. 5 от Конституцията /искане до Конституционния съд за обявяване на противоконституционност на политическа партия/ или по чл. 40 ал. 1 т. 1 и т. 2 от Закона за политическите партии /иск до Софийски градски съд за разпускане на политическа партия\", се казва в съобщението.Лидерът на партията Местан поиска промяна в Конституцията, така че да е възможно признаването на национално турско малцинство. В тв интервю той определи като „дискриминация“ забраната за агитация на майчин език по време на избори. Преди интервюто му Ангел Джамбазки обяви, че ще го даде на прокурор за престъпление по Глава Първа от НК заради декларацията и подписката.Ето и пълния ѝ текст, публикуван на сайта на ДОСТ, както и на подписката към нея:ДЕКЛАРАЦИЯЗАОРГАНИЗИРАНЕ И ПРОВЕЖДАНЕ НАНАЦИОНАЛНА ПОДПИСКАС ИСКАНЕ ЗА ЗАКОНОВО ПРИЗНАВАНЕ ОТ СТРАНА НА БЪЛГАРСКАТА ДЪРЖАВАНА СТАТУТ НА НАЦИОНАЛНО МАЛЦИНСТВОНие, българските граждани с различна етническа, религиозна и културна идентичност - членове и симпатизанти на ПП ДОСТ,като приемаме безусловно принципа за единството и неделимостта на България;като заявяваме, че границите на Р България като наша родина са свещени;като осъждаме не просто всяка форма, но дори и мисъл и идея за сепаратизъм и автономия;като подчертаваме, че комунистическа България е единствената държава от Балканския полуостров и Европа, подложила турците, ромите и помаците на насилствена асимилация, наречена цинично „Възродителен процес“, проведен в два етапа – 1971-1973 г. и 1984-1989 г., с цената на десетки убити и десетки хиляди интернирани в комунистическите лагери и затвори и близо половин милион прокудени извън пределите на родината им български граждани;като изразяваме силното си възмущение, че това най-тежко престъпление на комунистическата държава, сравнимо единствено с престъпленията на Народния съд след 9 септември 1944 г., остана ненаказано, а формално заведеното дело, покрито с давност, завършва без присъда;като изразяваме още по-силното си възмущение, че т.нар. Възродителен процес не получи дори категорична морална политическа присъда, а поднесените извинения от отделни политици и политически лидери се оказаха фалшиви;като припомняме, че министър-председателят на Р България по време на първия си мандат уж осъди методите на Възродителния процес, но оправда и подкрепи целите на това мракобесие и дори предложи свой вариант на „мирна“ асимилация – да не се сменят имената на всички с танкове и калашници, а смяната да започне с имената на новородените и така след няколко поколения България няма да има малцинствен проблем;като припомняме също така, че неговият партиен заместник и редица други български политици, в това число и вицепремиери упорито отказват да назоват етническата идентичност собствено на турците в България, наричайки ги български мюсюлмани, а помаците – българо-мохамедани;като посрещаме с гняв още по-обидните квалификации по адрес на турците, които редовно биват наричани „ислямизирани българи“ от немалко политици, в това число партийни лидери, управляващи страната – министри и вицепремиери;като изтъкваме, че държавата вместо да поощрява, създава пречки за пълноценно изучаване на майчин език в общинските училища и упорито, вече 30 години, отказва да придаде статут на майчиния език като предмет на общозадължителната подготовка на учениците, принадлежащи към малцинствата;като възприемаме паричните глоби, които се налагат за ползване на майчиния език по време на предизборна кампания, като своеобразно продължение на Възродителния процес в съвременни условия;като отбелязваме, че интеграцията на малцинствата в определени структури и социални системи на българската държава е книжен израз и на практика не съществува и затова представители на малцинствата на ръководни позиции в съда, прокуратурата, армията, специалните служби, дипломацията са единични случаи;като припомняме, че Конституционният съд на Р България със свое специално Решение № 2/18.02.1999 г. прие, че Рамковата конвенция за защита на националните малцинства (РКЗЗНМ) не противоречи на българската Конституция, и въпреки нейната ратификация от 38-то Народно събрание все още България отрича съществуването на национални малцинства като неразделна част от българските граждани;като отбелязваме безспорния факт, че в предишни периоди, независимо от политическия контекст и мотиви, България е признала на своите граждани, принадлежащи към етническите малцинства, статут на национално малцинство;като поставяме въпроса как така няколко десетилетия сме били официално признати за национално малцинство, а сега не сме?;като застъпваме неоспоримото разбиране, че съществуването на малцинства е въпрос на факт, който не може да бъде заличаван с какъвто и да е закон;като подкрепяме безусловно последователната политика на всички български правителства за българите в чужбина, в това число и искането те да получат статут на национално малцинство в съответните държави;като осъждаме остро политиката на двойни стандарти и упорития отказ от страна на българската държава да не признава на своите граждани – представители на малцинствата, онова, което иска за етническите българи в чужбина;като поставяме категоричния въпрос ако няколко десетки хиляди етнически българи в Албания, 8 000 – в Словакия, 6 272 – в Унгария са национално малцинство, то над 1 милион турци и мюсюлмани какво сме?;В очакване на отговора на българския президент, НС на Р България, министър-председателя на Р България и на цялото общество,Ние, представителите на малцинствата – членове и симпатизанти на ПП ДОСТ, даваме нашия категоричен отговорНие сме безспорно национално малцинство в не по-малка степен от етническите българи в Албания, Украйна, Молдова, Унгария и др. държави.Отричането на този факт няма да заличи нашата етническа, религиозна и културна идентичност, но ще продължава да генерира напрежение в междуетническите отношения. Така както силовите методи на комунистическия режим не успяха да ни асимилират, така ще се провалят и формите на скрита асимилация.Настояваме така както ние приемаме за свещени единството, неделимостта и границите на България, така и тя – нашата родина, да приеме за свещена нашата идентичност като условие за постигане на пълно зачитане на правата ни, а оттам и за пълноправната интеграция на малцинствата в демократичното гражданско общество на България.Повторно осъждайки всяка форма, мисъл и идея за сепаратизъм и автономия и водени от единствената цел за постигане на пълно и ефективно равенство на всички български граждани в демократична, единна и неделима България,ПП ДОСТ ще организира и проведеНАЦИОНАЛНА ПОДПИСКАС ИСКАНЕ ЗА ЗАКОНОВО ПРИЗНАВАНЕ НА СТАТУТ НА НАЦИОНАЛНО МАЛЦИНСТВООбръщаме се към всички представители на малцинствата, както смело и самоотвержено се противопоставихме на асимилаторската политика на комунистическата партия и тоталитарната държава, така и сега, в условия на демокрация да поискаме смело и отговорно онова, което по право ни принадлежи съгласно международните Договори. Всеки човек се ражда със своята идентичност – етническа, религиозна и културна, и с правата, свързани с нея. Признаването и гарантирането им е признак на цивилизационна политика, а отричането им – ни повече, ни по-малко, е пещерен национализъм и дискриминация, несъвместими със статуса на България – член на НАТО и ЕС.Партия ДОСТ поема своята отговорност за тази инициатива с ясното съзнание, че целта стои много по-високо от която и да е отделна партия.Водени от тази убеденост, ние декларираме, че няма да партизираме искането за статут на национално малцинство. Затова се обръщаме към всички партии, които имат амбицията да представляват правата и свободите на малцинствата, и преди всичко към техните членове и симпатизанти да преодолеят своя партиен егоизъм и ревност и да се включат в Подписката.Обръщаме се и към неправителствените организации, които имат за приоритет защитата на правата и свободите на малцинствата, да подкрепят инициативата със съзнанието, че това е подкрепа за съхраняването и свободното разгръщане на идентичността ни, а не за една или друга партия.Призоваваме всички български граждани да се включат в Националната подписка, в това число и нашите братя и сестри – етнически българи, защото вярваме, че само заедно, при взаимно зачитане на човешката идентичност, можем да градим общото демократично бъдеще на общата ни родина – Р България.Предвид на крайно ограничените финансови средства, ние ще дадем предимство на електронния вариант на Подписката. Ще създадем специална електронна страница с наименование „Аз съм за статут на национално малцинство“. Тя ще е достъпна за всички български граждани. Българските граждани, които биха имали проблем с достъпа до електронната форма на подписката, могат да изразят подкрепата си с подпис на хартиен носител, чийто формуляр и реквизитите му ще бъдат съобразени със Закона за защита на личните данни. Подписката ще е отворена до края на 2019 г.Време е.ПП ДОСТ", "date": "2019.03.28", "title": "Прокуратурата проверява ДОСТ по нареждане на Цацаров"}
{"url": "https://offnews.bg/sviat/islandska-aviokompania-spria-poletite-i-izostavi-hiliadi-patnitci-700209.html", "text": "Исландската авиокомпания Wow Air спря полетите и изостави хиляди пътници.Уебсайтът ѝ уточнява, че Wow Air е прекратила дейност и е отменила всичките си полети. Wow уточняват, че пътниците трябва да резервират полет на друга авиокомпания. Те твърдят, че някои авиокомпании могат да им продадат билети на преференциална цена заради неприятната ситуация, в която са изпаднали клиентите им, и ако подобни договорки бъдат постигнати, ще бъде публикувана информация на сайта на Wow. В противен случай могат да се надяват на някакво обезщетение от компанията, съгласно европейските регулации, или, в случай на фалит, от ликвидатора.Превозвачът, който преговаряше за финансиране с потенциални инвеститори, летеше от лондонските летища Stansted и Gatwick във Великобритания.It said some airlines may offer flights at a reduced rate, so-called rescue fares, and it would publish information on those when it becomes available.Wow е основана през 2011 г. от изпълнителния си директор Скули Могенсен. Изпълнява полети от 2012 г. и нараства до компания с 1000 служители, превозила с 11-те си самолета 3.5 милиона пътници миналата година. Тя осъществява и полети и на кратки, и на дълги разстояния, лети до Копенхаген и Аликанте в Европа, до Вашингтон и Бостън в САЩ.Исландската Wow не е единствената авиокомпания, която се бори за финансовото си оцеляване. По-рано тази година германската Germania обяви фалит, британската регионална Flybmi спря полети през февруари. Дори нискотарифната Ryanair обяви, че е на загуба през първото тримесечие на 2019 г. за първи път от март 2014 г.", "date": "2019.03.28", "title": "Исландска авиокомпания спря полетите и изостави хиляди пътници"}
{"url": "https://offnews.bg/politika/es-zabraniava-plastmasata-za-ednokratna-upotreba-sled-2021-g-700191.html", "text": "Европейският парламент одобри забрана на пластмасовите изделия за еднократна употреба от 2021 г. Забраната включва 10 вида пластмасови продукти, сред които чинии, чаши, сламки, вилици, лъжици, ножове, кутии за храна, клечки за уши и др.Целта е да се намали замърсяването с пластмаса и производителите да увеличат усилията си в тази посока. Забраната беше подкрепена от 560 евродепутати, 35 се обявиха против нея, 28 се въздържаха. Европейските страни ще могат сами да изберат методите за намаляване на използването на пластмасови изделия за еднократна употреба.Забраната не включва пластмасовите бутилки. Тяхната употреба ще продължи и след 2021 г., но те ще трябва да се рециклират. Според промените до 2019 г. най-малко 90% от пластмасовите бутилки в страните ще трябва да се събират. Те трябва да бъдат с поне 25% рециклирано съдържание до 2025 г. и 30% до 2030 г.Приетите промени засилват прилагането и на принципа замърсителите да си плащат. Това ще се отнася особено за тютюнопроизводителите, които ще трябва да покриват разходите за събиране на изхвърлени фасове. Новият режим ще се отнася и за производителите на риболовните приспособения - разходите за събирането на изгубените в морето мрежи се поемат от производителя, а не от рибарите.Промените се налагат, тъй като според ЕК над 80% от отпадъците по плажовете са от пластмаса, а пластмасовите изделия за еднократна употреба съставят 70% от всички морски отпадъци.Всяка година в ЕС има 25 млн. тона отпадъци от пластмаса, като се рециклира едва една четвърт от тях. Поради бавното си разграждане, пластмасата се натрупва в моретата, океаните и плажовете по света. Пластмасови остатъци се откриват постоянно и в морските обитатели.", "date": "2019.03.28", "title": "ЕС забранява пластмасата за еднократна употреба след 2021 г."}
{"url": "https://offnews.bg/offtopic/s-bilet-za-2-dolara-kasmetlia-specheli-768-miliona-dolara-700192.html", "text": "Суперкъсметлия от щата Уисконсин удари третия по големина джакпот в историята на хазарта, съобщава Ройтерс.Човекът, чиято самоличност все още не е обявена, е улучил печелившата комбинация на американската лотария Пауърбол, а тя му донесла невероятните 768 милиона долара.Забавното в случая е, че джакпотът е свален с единичен билет на цена от едва 2 долара.Печелившите числа са 16, 20, 37, 44, 66 и допълнителното 12.Късметлията ще избира между два варианта за изплащане на наградата. Единият е тя да му бъде изплатена на равни вноски в продължение на 29 години, а другият е да вземе накуп само част от парите - около 477 милиона долара. И в двата варианта се дължат данъци и такси.", "date": "2019.03.28", "title": "С билет за 2 долара късметлия спечели 768 милиона долара"}
{"url": "https://offnews.bg/sviat/zhena-s-dve-matki-rodi-bliznatci-mesetc-sled-razhdaneto-na-momchentce-700194.html", "text": "Жена от Бангладеш с две матки роди близнаци месец след раждането на момченце, съобщи Би Би Си, позовавайки се на лекаря на жената. 20-годишната Арифа Султана родила недоносено момченце в края на февруари. 26 дни по-късно, на 21 март, тя била откарана по спешност в болница заради болки в стомаха. Прегледът показал, че е бременна с близнаци. Малко след това лекарите извършили цезарово сечение. Майката и близнаците - момче и момиче, са в добро здраве и са изписани от болницата четири дни след раждането. Лекарят на жената - д-р Шейла Подар, обяснява, че семейството е много бедно и на жената не е правен преглед с ултразвук по време на бременността ѝ, затова не е знаела и за съществуването на втората бременност. Жена да има две матки всъщност не се среща толкова рядко, колкото си мислят хората, коментира гинеколог от Сингапур. По думите му това се вижда много ясно по време на преглед с ултразвук. Арифа Султана казва пред AFP, че е много щастлива от случилото се и гледа на него като на чудо, но се притеснява как ще отгледат трите деца от финансова гледна точка. ", "date": "2019.03.28", "title": "Жена с две матки роди близнаци месец след раждането на момченце"}
{"url": "https://offnews.bg/obshtestvo/bojko-praznuva-imen-den-700162.html", "text": "Църквата почита днес Преп. Иларион и Стефан, мъчениците Георги, еп. Загорски, и Петър, презв. Мъгленски и Св. мъченик Боян–Енравота, княз Български. Имен ден празнуват Албена, Боян, Бояна, Боянка, Бойко, Бойка и Иларион. Княз Боян Български е познат като първия български мъченик, умрял за християнската вяра. Според преданието той е бил внук на хан Крум и син на хан Омуртаг.Боян се покръстил, а неговият брат-езичник, Маламир, му издал смъртна присъда заради вярата.Боян - Енравота бил посечен през 833 г.", "date": "2019.03.28", "title": "Бойко празнува имен ден"}
{"url": "https://offnews.bg/sviat/maltijski-spetcchasti-osvobodiha-otvlechen-ot-migranti-tanker-v-srediz-700187.html", "text": "Малтийски спецчасти освободиха танкер, отвлечен от мигранти в Средиземно море, а контролът върху плавателния съд е бил предаден отново на капитана, съобщиха световните агенции.Корабът е акостирал на пристанище в Малта с екипажа и около 120 мигранти на борда. Преселниците са били предадени на полицията за разследване. Бордът на танкера се охранява от въоръжени спецчасти.Според властите в Малта и Италия мигранти са отвлекли плаващия към Либия товарен кораб, който ги засякъл и спасил в Средиземно море. Принудили са екипажа да обърне курса и да се отправи на север към Европа. Плавателният съд е превозвал петрол под турски флаг.По думите на италианския вътрешен министър Матео Салвини това е \"първият пиратски акт с мигранти в открито море\". Корабът се бил насочил към Малта и остров Лампедуза в най-южната част на Италия, когато бил засечен от малтийската охрана.Властите влезли в контакт с капитана, когато съдът бил на 30 морски мили от брега. Капитанът съобщил, че контролът му е отнет, а той е екипажът му са принудени чрез заплахи да насочат танкера към Малта. След сигнала морски патрул спрял турския танкер от навлизане в малтийски води. Операцията била подкрепена и от хеликоптер и две бързи лодки за прихващане.Засега няма информация в какво състояние са екипажът и мигрантите.", "date": "2019.03.28", "title": "Малтийски спецчасти освободиха отвлечен от мигранти танкер в Средиземно море"}
{"url": "https://offnews.bg/politika/oshte-edin-den-tcvetan-tcvetanov-shte-e-deputat-700186.html", "text": "Още един ден зам.-председателят на ГЕРБ ще е депутат и лидер на парламентарната група на партията.Утре Народното събрание ще гласува оставката му по предложение на председателят му Цвета Караянчева.Цветанов подаде оставка оставка заради скандала с купения на преференциална цена апартамент на тихата улица \"Латинка\" в един от най-скъпите квартали на София - \"Изток\", в блока - сграда на годината, но остава зам.-председател на ГЕРБ.\"За\" предложението й гласуваха 146 народни представители, нито един не беше против един се въздържа.Точката е първа в дневния ред.", "date": "2019.03.28", "title": "Още един ден Цветан Цветанов ще е депутат"}
{"url": "https://offnews.bg/112/spetcprokuraturata-i-dans-vliazoha-v-ofisi-na-kinteks-pretarsvat-i-700184.html", "text": "Спецпрокуратурата и ДАНС претърсват офиси на Кинтекс, съобщиха от прокуратурата. Акцията е в рамките на досъдебно производство, следствени действия се извършват в офисите на дружеството.  Изземат се документи и се претърсват помещения. Досъдебното производство е образувано на 1 февруари т.г. за престъпно сдружаване и безстопанственост. \"Кинтекс\" ЕАД е държавна компания за външна търговия с оръжие, боеприпаси и специална продукция. Неин принципал е Министерството на икономиката чрез Държавната консолидационна компания.В същото време, тече претърсване и в „Захарен комбинат“ АД – Пловдив.Под ръководството на Специализираната прокуратура прокурори, следователи и полицаи претърсват, изземват и разпитват свидетели в рамките на образувано досъдебно производство.От сградата са иззети мобилни телефони, компютри, пълномощни и документи, свързани с офшорна собственост.", "date": "2019.03.28", "title": "Спецпрокуратурата и ДАНС влязоха в офиси на 'Кинтекс'. Претърсват и пловдивския 'Захарен комбинат' (обновена)"}
{"url": "https://offnews.bg/sviat/venetcuela-treti-den-bez-tok-vlastta-pusna-raboteshtite-v-pochivka-700175.html", "text": "Венецуела трети ден е без ток. В резултат на проблема властите определиха днешния четвъртък за почивен ден за работещите. Решението обяви министърът на комуникациите и информацията Хорхе Родригес и увери, че се работи \"активно\" за възстановяването на националната енергийна система, предаде БТА.Вторник също бе почивен ден, след като през нощта 88% от страната остана на тъмно. Към 22 ч. в понеделник без ток бяха  столицата Каракас, Маракайбо, Баринас, Валенсия, щатите Лара, Арагуа, Фалкон, Мерида и частично Нуева Еспарта. Проблеми с електричеството се наблюдаваха в 20 щата.Родригес заяви, че ситуацията е в резултат на \"най-сериозния терористичен акт\". В понеделник пък каза, че е извършена диверсия в най-голямата ВЕЦ на страната. Провъзгласилият се за президент опозиционен лидер Хуан Гуайдо.Стрелба на снайперист по ВЕЦ \"Боливар\" е причината за второто за месеца мащабно спиране на тока, обясни вчера президентът Николас Мадуро. Атаката била извършена от хълм и предизвикала пожар на жизненоважно място за електрозахранването. Според него нападението е дело на \"наемник, убиец, изпратен от опозицията, която извършва държавен преврат\".Предишното голямо спиране на тока бе на 7 март.Не работят водните помпи и много жители на столицата Каракас с часове търсиха бутилирана вода в малкото отворени магазини или пълнеха туби и други съдове от изворите по хълмовете на града, предаде Асошиейтед прес. Хуан Гуайдо призова сънародниците си да излязат на национален протест по улиците на страната. Той обяви протестна кампания под мотото \"Операция \"Свобода\", включваща демонстрации тази и следващата събота, 6 април, и отново призова за свалянето на Мадуро.От своя страна, Мадуро обяви контра шествие същия ден под наслов \"Операция в защита на свободата\".", "date": "2019.03.28", "title": "Венецуела трети ден без ток - властта пусна работещите в почивка"}
{"url": "https://offnews.bg/futbol/liupko-petrovich-e-nabeliazal-dvama-sarbi-za-tcska-700177.html", "text": "Консултантът в ЦСКА Люпко Петрович сподели пред \"Меридиан мач\", че продължава търсенето на нови попълнения за \"червените\".Той разкри и какви са отношенията му с Любослав Пенев. Сръбският специалист коментира още шансовете на тима да спечели титлата и Купата на България.\"Чувствам се отлично. Сегашната ми работа е доста по-лека отпреди. По-често си почивам. Гледам почти непрекъснато футболисти, пътувам. Наскоро бях в Сърбия да оглеждам нови играчи за ЦСКА. Няма да ви казвам кои съм набелязал, защото ако го направя, цената им ще скочи двойно. Но има един-двама, на които съм се спрял. Става дума за балканци.С Любо Пенев сме в отлични отношения. Имам голям респект към него, а и той към мен. Беше много голям футболист, а като човек е много честен и почтен. Разговаряли сме много пъти. По-често говорехме в първите дни след неговото идване на \"Армията\". Тогава той още навлизаше в обстановката и трябваше да му кажа какво е работено, от какво имаме нужда, обсъждахме качествата на отделните играчи. Сега той вече ги е опознал много по-добре и няма нужда от много информация и съвети, защото знае какво да прави.Аз мисля, че се вижда, че с всеки изминал мач ЦСКА играе все по-добре и по-добре. И резултатите показват, че напредък има. ЦСКА има голям шанс и за двете купи. Футболът затова е толкова велика и прекрасна игра, защото предварително в нищо не можеш да си сигурен. Лудогорец не е много по-добър.Селекцията винаги е необходима и винаги ще я има. Отбор като ЦСКА е длъжен непрекъснато да опитва да надгражда и да става по-силен. Със сигурност през лятото ще опитаме да вземем трима или четирима футболисти, които да са по-добри от тези, които имаме сега. Имаме и такива с изтичащи договори и е възможно да се разделим с някои. Новият футболист от Руанда се прибра в родината си. Ако решим, ще го вземем.", "date": "2019.03.28", "title": "Люпко Петрович е набелязал двама сърби за ЦСКА"}
{"url": "https://offnews.bg/politika/simeonov-za-novonaznachenata-daritkova-tcvetia-i-rozi-po-patia-%d1%9d-pra-700188.html", "text": "След като Цветан Цветанов подаде оставка като лидер на парламентарната група на ГЕРБ вчера заради скандала с апартаментите, днес премиерът Бойко Борисов обяви, че той ще бъде заменен от сегашния председател на парламентарната комисия по здравни въпроси Даниела Дариткова.Въпреки съмненията, че неговата оставка може да причини проблеми за парламентарната работа, днес пленарното заседание започна с кворум от 122 депутати. Лидерът на НФСБ Валери Симеонов обаче повтори притесненията си, които изрази снощи, че очаква трусове в парламента вследствие на оставката на Цветанов.\"Естествено, че аз имам притеснения, че ще има определени проблеми с работата от тук нататък в парламента с различните парламентарни групи\", заяви Симеонов. \"Цветанов все пак до момента извършваше много сериозна координационна работа между групите - съгласувателна дейност, така да се каже. Може би ще има някакъв преходен период, но бих пожелал всичко най-добро на г-жа Дариткова - цветя и рози по пътя ѝ прашен и карамфили за наш'та любов\", допълни многозначително той.Лидерът на \"Воля\" Веселин Марешки и председателят на ПГ на \"Обединени патриоти\" Волен Сидеров обаче заявиха, че не очакват проблеми в работата на парламента.\"Г-жа Дариткова е един от най-старите и високопоставени кадри в ГЕРБ, така че това си е техен вътрешнополитически избор и ние няма защо да го коментираме. Ние ще работим с този, когото си изберат партия ГЕРБ\", заяви лидерът на партия \"Воля\" Веселин Марешки.Той още допълни, че по-скоро се наблюдава консолидиране на парламента отколкото наличието на каквито и да било проблеми. \"Всички парламентарно представени партии, с изключение на БСП, бяха в зала. Регистрираха се и парламентът работи с много по-голям кворум, с много повече народни представители\", допълни Марешки. Лидерът на \"Атака\" Волен Сидеров също заяви, че не очаква трусове или проблеми с кворума в парламента. Той още допълни, че ще подкрепи оставката на Цветанов, тъй като това е негова \"волеизява\". \"Даниела Дариткова е един комуникативен човек, спокоен и не виждам проблеми по отношение на комуникацията с нея. Ще работим с Дариткова. Не виждам проблем, затова, че се променя председателят на ПГ на ГЕРБ. Не виждам драма. Предвиждах такива размествания\", каза още той.Мнение изрази и лидерът на ДПС Мустафа Карадайъ, който заяви, че от партията ще подкрепят оставката на Цветанов, тъй като е \"въпрос на лична воля\". По повод назначението на Дариткова Карадайъ допълни, че това също е решение на ГЕРБ.\"Ние, в ДПС, си взимаме нашите решения и си ги изпълняваме и не позволяваме никой да ни се меси. От наша страна ние не се месим в решенията и на другите политически партии и парламентарни групи“, каза Карадайъ.Оставката на Цветан Цветанов е точка първа в дневния ред за утрешното пленарно заседание на Народното събрание.", "date": "2019.03.28", "title": "Симеонов за новоназначената Дариткова: Цветя и рози по пътя ѝ прашен, карамфили за наш'та любов"}
{"url": "https://offnews.bg/112/chetirima-zaginaha-na-miasto-v-zhestoka-katastrofa-na-patia-za-plovdiv-700178.html", "text": "Четирима души са загинали в катастрофа на пътя Калековец - Пловдив. Мястото е в участъка от км 90 до км 97, съобщиха от Областното пътно управление в Пловдив, цитирани от \"Фокус\".Инцидентът става към 21:05 ч. снощи.Сблъскват се два леки автомобила: \"Сеат Толедо\", с кърджалийска регистрация, и \"БМВ\", с пловдивска.В първата кола са пътували четирима души на 27, 31, 49 и 54 г. И четиримата са загинали на място.В \"БМВ\"-то били двама души, които са в болница с леки наранявания.", "date": "2019.03.28", "title": "Четирима загинаха на място в жестока катастрофа на пътя за Пловдив, двама са ранени"}
{"url": "https://offnews.bg/politika/daniela-daritkova-naslediava-tcvetanov-kato-shef-na-parlamentarnata-gr-700180.html", "text": "Даниела Дариткова ще бъде новият председател на парламентарната група на ГЕРБ, обяви премиерът Бойко Борисов на пресконференция.Дариткова наследява на поста Цветан Цветанов, който подаде оставка заради скандала с апартаментите.Премиерът определи Дариткова - сега депутат от ГЕРБ и председател на здравната комисия в Народното събрание - като \"човек с качества\", който \"най-вече може да контролира групата в добрия смисъл на думата\".Борисов обяви, че до края на днешния ден ще обяви кого ще номинира за министър на правосъдието на мястото на подалата оставка, също заради купен на преференциални цени апартамент, Цецка Цачева.\"До края на деня ще кажа кой ще замени г-жа Цачева, защото искам да направим всички проверки, за да не излезе нещо, което да връщаме кандидатурата. В рамките на днешния ден това ще се случи“, подчерта Борисов.", "date": "2019.03.28", "title": "Даниела Дариткова наследява Цветанов като шеф на парламентарната група на ГЕРБ"}
{"url": "https://offnews.bg/obshtestvo/slanchevo-s-temperaturi-do-14-gradusa-dnes-700173.html", "text": "Днес ще е предимно слънчево с временни увеличения на облачността над Югозападна България, но ще е почти без валежи. Ще духа слаб до умерен изток-североизточен вятър и с него ще продължи да прониква хладен въздух. Максималните температури ще са предимно между 9° и 14°, съобщава Националният институт по метеорология и хидрология.Над планините облачността ще е променлива, с повече слънце над Стара планина. Почти без валежи. Ще духа умерен и силен североизточен вятър. Максималната температура на височина 1200 метра ще е около 2°, на 2000 метра - около минус 4°.Над Черноморието ще бъде предимно слънчево, но хладно. Ще духа умерен вятър от изток-североизток. Максимални температури на въздуха: 9°-12°. Температурата на морската вода е 10°-11°. Вълнението на морето ще бъде 2 - 3 бала.", "date": "2019.03.28", "title": "Слънчево, с температури до 14 градуса днес"}
{"url": "https://offnews.bg/obshtestvo/v-chasti-ot-pet-stolichni-rajona-niama-da-ima-voda-700161.html", "text": "\"Софийска вода\" ще прекъсне временно водоснабдяването в части от столицата днес, съобщиха от дружеството. Изграждане на сградно водопроводно отклонение на ул. „Хайдушка гора“ в жк. „Белите брези“ налага спиране на водоподаването от 10:00 до 18:00 часа на ул. „Хайдушка гора“ от ул. „Кюстендил“ до ул. „Дойран“. Строително-монтажни работи на ул. „Елемаг“ в жк. „Изгрев“ налагат спиране на водоподаването от 09:30 до 14:30 часа на ул. „Елемаг“ от ул. „Незабравка“ до ул. „Жетварка“, ул. „Самоков“ №78 и №80.Във връзка с изграждане на сградно водопроводно отклонение на ул. „Чумерна“ в район „Оборище“, се налага спиране на водоподаването от 09:30 до 17:00 часа на ул. „Росица“ от бул. „Васил Левски“ до ул. „Дунав“ и ул. „Чумерна“ от ул. „Искър“ до ул. „Росица“Изпълнение на строително-монтажни работи на ул. „Ветрен“ в жк. „Люлин“ 9 налага спиране на водоподаването от 09:00 до 21:00 часа на бул. „Сливница“ от ул. „Бръшлянска низина“ до ул. „Беравица“ южно платно, ул. „Ветрен“, ул. „Беравица“.Подмяна на пожарен хидрант на ул. „Младен Павлов“ в жк. „Яворов“ налага спиране на водоподаването от 09:30 до 17:00 часа на бул. „Цариградсо шосе“ от ул. „Георги Марков“ до ул. „Николай Ракитин“.", "date": "2019.03.28", "title": "В части от пет столични района няма да има вода"}
{"url": "https://offnews.bg/sviat/britanskite-deputati-se-saglasiha-da-otlozhat-brekzit-700176.html", "text": "Камарата на общините на британския парламент реши да удължи срока, предвиден за напускане на Европейския съюз. Снощи 441 депутати подкрепиха отлагане на Брекзит. 105 гласуваха \"против\", съобщи Ройтерс.Британският парламент два пъти отхвърли споразумението на премиера Тереза Мей, след което изтече информацията, че 11 министри планират \"преврат\". От Консервативната партия дадоха сигнали, че ще подкрепят плана ѝ за излизане от Съюза, ако тя обещае да подаде оставка и да не ръководи следващия етап от преговорите.Вчера Мей склони: тя обеща да подаде оставка преди края на мандата си, ако парламентът одобри споразумението за Брекзит.Досега два пъти парламентът отхвърля сделката на Мей с ЕС, а Съюзът склони да направи отсрочка за излизането на Великобритания. То трябваше да се случи утре - 29 март. Новата дата е 22 май, ако депутатите кажат \"да\" на сделката. В противен случай, има трета дата за излизане без сделка и тя е 12 април.Бъдещето на споразумението обаче продължава да е несигурно заради позицията на северноирландските юнионисти, които по принцип подкрепят кабинета на Мей. Снощи Найджъл Додс, заместник-председател на Демократичната юнионистка партия, заяви, че ще гласува \"против\" и опроверга медии, съобщили, че депутатите от ДЮП ще се въздържат, предаде Ройтерс.Лидерът на ДЮП Арлийн Фостър също каза, че няма да се подпише под нещо, което вреди на Обединеното кралство и подчерта, че сделката на Мей е заплаха за цялостта на страната и ще ограничи възможността ѝ да преговаря за бъдещите отношения с ЕС.", "date": "2019.03.28", "title": "Британските депутати се съгласиха да отложат Брекзит"}
{"url": "https://offnews.bg/politika/sds-poluchi-shestoto-miasto-v-listata-s-gerb-za-evrovota-zaema-go-ale-700181.html", "text": "СДС получават шестото и последното място в листата на ГЕРБ, към която се присъединява за изборите за Европейски парламент. На избираемата шеста позиция от 15 номинирани е определен бившият председател на парламента Александър Йорданов. Последен е главният секретар на СДС Илия Лазаров.Договорката бе съобщена днес на пресконференция на Бойко Борисов, Румен Христов и Цветан Цветанов след втората официална среща между ръководствата на ГЕРБ и СДС. Лидерите им - Борисов и Христов - подписаха споразумение за явяване с една листа на втората им официална среща.Чрез него двете партии гарантират, че нито един от евродепутатите им няма да напусне ЕНП през целия предстоящ мандат на Европарламента, стана ясно от текста на документите, прочетен от зам.-председателя на ГЕРБ Цветан Цветанов.СДС ще положи всички усилия за едно успешно явяване на тези избори, увери Румен Христов.Той призна, че решението за кой да получи избираемото място е било трудно и допълни, че трима от 15-те номинирани са си направили отвод, включително самият той и Владимир Кисьов. Съжалявам за отвода на Кисьов – с него сме работили много добре, коментира Бойко Борисов и подчерта, че не се бърка в решенията на СДС.Христов подкрепи номинацията на Александър Йорданов с аргументите, че бившият председател на парламентарната група на СДС в 36-то Народно събрание, на комисията по външна политика и посланик в Полша, Литва, Латвия, Естония и Македония е „знакова фигура“ за СДС.Той напомни крилатата му фраза от 1992 г., когато като председател на парламента възкликва: „Днес е хубав ден за българската демокрация“. По този повод Христов заяви, че днес също е хубав ден за българската демокрация. Не така тълкуват скрепения днес, с места в листата, съюз между ГЕРБ и СДС други десни лидери. Според тях сме свидетели на  претопяване на СДС.След пресконференцията двете партии изпратиха до медиите сключеното помежду им предизборно споразумение. В него се посочва, че на СДС се дава 6-ото място в листата и че депутатите от ГЕРБ и СДС поемат ангажимент да работят за групата на Европейската народна партия (ЕНП) в Европейския парламент през целия си мандат. Като принципна посока на работата си изброяват, че ще отстояват позицията срещу \"Европа на две скорости\" и ще подпомагат приемането на България в Шенгенското пространство и еврозоната.", "date": "2019.03.28", "title": "СДС получи шестото място в листата с ГЕРБ за евровота. Заема го Александър Йорданов (обновена)"}
{"url": "https://offnews.bg/futbol/iulian-indzhov-prehvarlia-aktciite-si-v-tcska-na-grisha-ganchev-700198.html", "text": "Един от собствениците на ЦСКА Юлиян Инджов се оттегля от клуба, обяви самият бизнесмен, който до момента осигуряваше 50% от издръжката на \"червените\".Той не назова конкретна причина за решението си, но оставя финансирането изцяло в ръцете на Гриша Ганчев. \"Да, смятам да му прехвърля акциите си. Няма конкретна причина, но ще го направя\", каза Инджов пред Спортал.Оттеглянето му не е толкова изненадващо заради предхождащите събития. По-рано стана ясно, че Милко Георгиев, който е доверен човек на Инджов, е освободен от \"Армията\".Той заемаше позиция на административен директор и беше в съвета на директорите заедно с Ганчев, Инджов, Искра Георгиева и Емил Димитров.Преди няколко дни Инджов разкри, че прехвърля дружеството \"Арена ЦСКА\" на Ганчев. То се занимава с управлението на строителни и инвестиционни проекти, реновиране на спортни съоръжения и т.н.", "date": "2019.03.28", "title": "Юлиян Инджов прехвърля акциите си в ЦСКА на Гриша Ганчев"}
{"url": "https://offnews.bg/dw/ima-li-tursko-natcionalno-maltcinstvo-u-nas-700199.html", "text": "Г-н Местан драматично се завърна на политическия хоризонт в ролята на наш, роден Нелсън Мандела, поставяйки въпроса за признаване на българските турци като национално малцинство. В друг момент тази новина би имала потенциала да отвее в забрава имотния скандал, както обикновено правят национал-телевизионните дразнения.Само че този път, като изключим Джамбазки, който обяви, че ще го съди за държавна измяна (в момент, в който е притеснен, че Европарламентът ще обезсмисли битката му срещу пакета \"Мобилност\"), заявката не стресна никого. Единствен г-н Хекимян поспори с лидера в едно предаване с банер „срещу конституцията“.Но нека отидем отвъд предизборната политическа игра – има ли турско малцинство у нас? Въпросът е риторичен, очевидно е, че има. И да се повтори културно-административният геноцид на това население от 80-те години, когато властта твърдеше, че турците са се объркали и всъщност са българи, е невъзможно.Дефиниция за национално малцинство?Виждаме турско малцинство около нас, но от друга - по документи - сякаш го няма. Защото когато подписахме Рамковата конвенция за малцинствата, ние тържествено заявихме, че сме съгласни с хубавите принципи и бихме ги изпълнявали с радост, само дето, пусто, у нас национални малцинства нямало. И това стана далеч преди да ни е сполетяла националистическата истерия от последните години – във времена, когато начело бяха проевропейски политици!Проблемът като че ли е в самото понятие за национално малцинство. Няма общоприета дефиниция за него дори в Рамковата конвенция. Самата дума „нация“ неизбежно извиква асоциации с политически проект: нацията е обособена културна общност със собствени институции и воля за суверенитет. Национални малцинства често се мислят като групи, свързани с друга, вече съществуваща национална държава - например руснаците в Украйна, унгарците в Румъния, българите в Югославия и тъй нататък. Близостта с една могъща и все по-агресивна Турция не може да не предизвиква известни страхове.Неопределеността на термина позволява на всяка страна да си го тълкува както си иска. В места като Белгия и Италия например говорят за лингвистични групи, Австрия и Англия предпочитат да наричат групите етнически; Франция пък се опитва да наложи в Европа своя модел на регионализъм, където територията, а не антропологическите специфики са водещи в определянето на различията. Защо България не желае да намери своя модел и продължава да се държи като щраус с глава, заровена в патриотарските пясъци? Иска ми се да можех да кажа на г-н Местан: извинявайте, но нашия модел е друг, ние сме дали културни права на, примерно, разградските българи, помагаме им да пазят своя специфичен турски диалект, да представят локалните си традиции.В либералната си версия културната идентичност се разполага на две нива. На повърхността всеки от нас има своите вкусове, традиции, майчин език, песни, фантазии за предци и произход: те ни дават самочувствие и ни помагат да намерим мястото си редом с другите си съграждани. Всички сме малцинства - в най-радикалния вариант – малцинства от един човек, ако цитирам Оруел. Дълбоката ни идентичност обаче трябва да е единна: безспорна трябва да е лоялността към държавата, спазването на закона, приемането на базовите цивилизационни норми за обществото, в което живеем. Няма как да толерираме подмяна на политическата власт с тази на традиционни религиозни лидери: например да приемем многоженството или клитеротомията (ритуално изрязване на клитора, практикувано в някои африкански държави - б.ред.)Само така те ще уважават принципите на обществото ниВ този смисъл политиката на съвременната държава, според мен, трябва да върви в две противоположни посоки: размножаване на повърхностните, естетически, за да не кажа, консуматорски знаци на идентичността ни - от една страна - и укрепване на единството около дълбоките базисни принципи на модерната държава - от друга. По тези теми бих предложил да си говорим: днес на дневен ред са българските турци, утре – различните ромски култури, калдераши, ярлии, мечкари, в други ден може би руснаците, каракачаните, китайците. Няма нищо страшно в повърхностните знаци на различие: когато ги уважаваме, ние уважаваме самите хора и така им позволяваме по-добре да се интегрират. И съответно – да спазват дълбоките принципи на обществото ни, които са истински важните.А иначе г-н Местан е прав: конституциите се променят. Само не виждам особен ентусиазъм у българските турци да се вдигат на борба за самоопределение. Пък и симпатиите им към съседна Турция май не са високи напоследък. ДПС ги държи здраво на един гражданско-клиентелистки принцип и ако държавата не извърши някоя брутална дивотия, каквато беше Възродителния процес, резки промени едва ли трябва да се очакват.А, Мандела, впрочем не започна борбата си за равенство между черни и бели в сутрешен новинарски блок.Б. ред. - Статията е от", "date": "2019.03.28", "title": "Има ли турско национално малцинство у нас?"}
{"url": "https://offnews.bg/112/trima-patcienti-zaginaha-pri-pozhar-v-psihiatriata-v-plovdiv-700190.html", "text": "Трима души загинаха при пожар в Центъра за психично здраве на улица Пещерско шосе в Пловдив.Сигнал в полицията е получен малко след полунощ.На място веднага са изпратени екипи на пожарната, които са евакуирали 61 пациенти.След потушаване на огъня в една от стаите са открити три тела. Все още не е уточнена самоличността на жертвите.Причините за пожара се изясняват.Образувано е досъдебно производство.", "date": "2019.03.28", "title": "Трима пациенти загинаха при пожар в Психиатрията в Пловдив"}
{"url": "https://offnews.bg/politika/ostavkata-na-tcvetanov-bila-chast-ot-posledovatelnite-moralni-aktove-700193.html", "text": "Оставката на Цветан Цветанов е \"част от последователните морални актове\" на ГЕРБ.Такова е виждането на служебния министър на образованието в кабинета на Георги Близнашки през 2014 г. Румяна Коларова, изразено пред радио \"Фокус\". Тя не коментира въпроса има ли връзка между морала и купуването на апартамент в най-скъпия квартал на София, в жилищен блок - сграда на годината, на цена за квадратен метър много под пазарните и след инициирането на проверка на фирмата строител.Вместо това тя подкрепи твърдението си с думите, че .Според доцентката по сравнителна политология и съоснователка на катедра \"Европеистика\" в Софийския университет .\"Цветанов реши да действа в синхрон с решенията за и на Цецка Цачева, и на двамата заместник-министри, които се оттеглиха от постовете си. Неговата оставка в никакъв случай не беше изненадваща и е в логиката на нормите, които се следват в ПП ГЕРБ. Това нито е първата, нито ще бъде последната оставка, която политик от ГЕРБ обявява, поставен в такава ситуация“, допълни доц. Румяна Коларова.Според нея е рано да се говори за щета на предстоящите избори за Европейски парламент.Особеното на скандала \"Апартаментгейт\" - твърди Коларова - е, че той е насочен не просто към втория човек в ГЕРБ, а към  на партията.Сега първият голям проблем пред партия ГЕРБ ще е общуването на Цветанов с местния актив. Трябва да се гарантира силната връзка между тях, а затова е важно да се проследи не само „разказът пред избирателите“, а и „вътрешнопартийният разказ“, уточни доц. Коларова.", "date": "2019.03.28", "title": "Оставката на Цветанов била 'част от последователните морални актове на ГЕРБ'"}
{"url": "https://offnews.bg/ikonomika/okonchatelno-deputatite-razsrochiha-8-mln-dalg-na-glavnoto-miuftijst-700183.html", "text": "Депутатите окончателно приеха последните промени в Закона за вероизповеданията и разсрочиха натрупаните до края на 2018 г. задължения на всички вероизповедания с 10 години. На практика обаче тази промяна е в полза само на Главното мюфтийство, тъй като другите религии почти нямат данъчни задължения, а неговите възлизат на малко над 8 млн. лв. На първо четене, по предложение на Цветан Цветанов от ГЕРБ и Мустафа Карадайъ от ДПС, законът предвиждаше цялостното опрощаване на дълговете, но след остра реакция от страна на обществото, те се отказаха от този вариант.Според управляващите причината за отсрочката е, че мюфтийството трябва да започне да се ползва от възможността да получава държавни субсидии в размер до 15 млн. лв. на година възможно най-скоро, което не можеше да стане реалност при наличието на задълженията. Това е с цел да предотврати нуждата от финансиране от страна на турския Дианет (службата, която отговаря за вероизповеданията в южната ни съседка). В началото на месеца главният секретар на мюфтийството Джелал Фаик потвърди пред bTV, че от 5 години насам мюфтийството получава по 2 млн. лв. годишно от Дианета.Според новите промени вероизповеданията могат да поискат отсрочка до 10 г. за погасяване на задълженията си, в това число данъци, задължителни осигуровки и други публични задължения. През това време все пак ще дължат основния лихвен процент.Разсрочването беше прието въпреки съпротивата на ПГ на \"Обединени патриоти\". Предложението на \"Обединени патриоти\" за абсолютна забрана на финансиране на вероизповеданията отвън при наличие на държавна субсидия не бе прието. Пленарното заседание дори бе прекъснато за кратко, за да бъде обсъден въпросът на Председателски съвет. Консенсус обаче не бе постигнат. От трибуната лидерът на НФСБ Валери Симеонов припомни, че България е светска държава, и заяви, че е недопустимо да се превръща в държава на вероизповеданията.\"Когато едно вероизповедание получава субсидия от държавата, не е редно то да зависи от чужди, външни на България финансови потоци, защото това означава, че това вероизповедание може да бъде използвано като политически инструмент, на което сме свидетели последните 30 години”, добави Валери Симеонов.На него отговори председателят на ПГ на ГЕРБ в оставка Цветан Цветанов, който днес дойде в парламента за последния си ден като депутат. Той заяви, че при предишни обсъждания в православната църква са били категорични, че не искат да бъдат ограничени допълнителните им финансови средства. \"Ние ще подкрепим текстовете, които са на работната група, Комисията по вероизповедания, и това, което сме внесли между първо и второ четене от парламентарната група на ГЕРБ\", добави той, предизвиквайки аплодисменти от групата на ГЕРБ. Днес бе прието и да се конкретизира, че държавната субсидия се полага освен на Православната църква, и на Главното мюфтийство. Досега законът предвиждаше тя да е за \"мюсюлманските вероизповедание\", като в това число можеше да бъде включено и регистрираното мюсюлманско-сунитско вероизповедание на бившия главен мюфтия Недим Генджев.Преди време председателят на парламентарната комисия по финанси Менда Стоянова обясни, че процедурата по разсрочване на дълговете ще следва логиката на вече разписаната в Данъчно-осигурителния процесуален кодекс (ДОПК) процедура за разсрочване на задължения на стопански обекти.", "date": "2019.03.28", "title": "Окончателно: Депутатите разсрочиха 8 млн. дълг на Главното мюфтийство с 10 години"}
{"url": "https://offnews.bg/ikonomika/dnsk-nebostargachat-zlaten-vek-na-arteks-e-zakonen-700210.html", "text": "Има законно издадени строителни книжа. Сградата \"Златен век\" е законна. Това заявиха от шефът на ДНСК Иван Несторов на нарочна пресконференция днес.Не тълкувам закона. Артекс е заварен случай. Длъжни сме да се съобразяваме с текстовете, които са били, каза той.Несторов уточни, че Софийския административен съд очакваме да се произнесе.Според него разрешителното за сградата било валидно до 2023 г. В конкретния случай ще спрем тази част от сградата, в която са констатирани нарушения, каза още Несторов.Той каза и още, че за разлика от главният архитект на столицата Здравко Здравков не бил получавал заплашителни SMS-и от семейство Мирянови.", "date": "2019.03.28", "title": "ДНСК: Небостъргачът Златен век на Артекс е законен"}
{"url": "https://offnews.bg/politika/ot-gerb-podarili-na-tcvetanov-maratonki-s-koito-da-biaga-svoia-polit-700200.html", "text": "Колегите от парламентарната група ми подариха маратонки, за да продължа да бягам в дългия политически маратон. Това заяви председателят на ПГ на ГЕРБ в оставка Цветан Цветанов пред журналисти в Народното събрание. На извънреден брифинг в Народното събрание снощи той обяви решението си да се оттегли от парламента заради , но да запази позициите си на зам.-председател на партията и председател на изборния ѝ щаб. По-рано днес премиерът Борисов обяви, че а.Цветанов допълни, че днес е имал последен Председателски съвет, на който са присъствали и новоназначеният председател на ПГ на ГЕРБ Даниела Дариткова и заместник-председателят на групата Красимир Велчев. \"Д-р Дариткова усети атмосферата, както на емоцията, която има в кабинета на председателя на българския парламент, но видя, че когато се стараем всеки един да направи своето изложение в духа на конструктивния подход, нещата могат да бъдат, както ги видяхте в пленарна зала\", коментира той.Цветанов отново повтори думите от снощното си обявление, че ГЕРБ е кауза, в чието име понякога трябва да се взимат трудни, но отговорни решения. Той още допълни, че отсъствието му от парламента няма да повлияе на връзката му с партията.\"Връзката остава толкова силна, колкото е била досега. Единственото във времето, когато има пленарни заседания и трябва да бъда тук, сега ще бъда в някоя поредна община, където ще правя поредната среща с нашите структури и ще можем да се подготвим максимално организационно добре за предстоящите избори\", допълни той.Цветанов още сподели, че е получил изненада от парламентарната си група, която му подарила чифт маратонки. \"Казаха, че в момента в свободата, която имам, е много по-добре да бягам в този политически маратон\", допълни той. Той отново повтори, че е важно да не се създава усещане, че има разделение в ръководството на ГЕРБ. \"Страдат структурите, членовете, симпатизантите. Партия ГЕРБ е като едно семейство\", завърши той. Новоназначеният председател на групата на ГЕРБ Даниела Дариткова определи като основен свой приоритет постигането на диалог и консенсус. ", "date": "2019.03.28", "title": "От ГЕРБ подарили на Цветанов маратонки, с които да бяга своя 'политически маратон'"}
{"url": "https://offnews.bg/sviat/fejsbuk-zabraniava-proiavite-na-bial-natcionalizam-i-separatizam-700195.html", "text": "Фейсбук ще блокира \"прояви и възхвала на бял национализъм и сепаратизъм\". Промяната ще влезе в сила от следващата седмица, като тези прояви ще бъдат изтривани от Фейсбук и Инстаграм. Компанията обеща да засили усилията си за идентифициране на материали на терористични групировки и да ги блокира. Потребителите, които използват търсачката, за да намерят информация по някоя от тези теми, ще бъдат насочвани към благотворителна организация, бореща се с крайнодесния екстремизъм. Фейсбук се оказа под натиск да направи промени, след като атаката в две джамии в Нова Зеландия беше излъчвана на живо в социалната мрежа. Нападението, при което бяха убити 50 души, беше гледано в социалните мрежи от над 4000 души, преди да бъде свалено.Компанията тогава съобщи, че в рамките на 24 часа е блокирала 1,2 млн. копия на видеото при качването им и е изтрила други 300 000.Досега Фейсбук не забраняваше някои расистки прояви, включително потребителите да могат да настояват за създаване на \"бели етнически щати\". След нападението в Крайстчърч редица световни лидери призоваха социалните мрежи да поемат своята част от отговорността за екстремистките материали, публикувани от потребители. Социалните мрежи публикуват това съдържание, а не са само \"пощальон\", коментира премиерът на Нова Зеландия Джасинда Ардърн. ", "date": "2019.03.28", "title": "Фейсбук забранява проявите на бял национализъм и сепаратизъм"}
{"url": "https://offnews.bg/obshtestvo/ik-lozenetc-sprete-stroezha-na-zlaten-vek-shefat-na-dnsk-da-dava-ost-700224.html", "text": "Инициативният комитет \"Лозенец\" срещу изграждането на небостъргача на столичната улица \"Златен рог\" настоява ДНСК да прекрати строителството.  Вчера  заяви за строителството на небостъргача на ул. Златен рог, че „Разрешението за строеж е презаверено през 2012 г., ноември месец. 2017г. е изтекло.“ Макар да отказа да го заяви направо, тези думи са на практика признание, че в момента строителството се извършва незаконно. Чл. 225 ал. 2 т. 2 от ЗУТ е категоричен, че „Строеж или част от него е незаконен, когато се извършва… без одобрени инвестиционни проекти и/или без разрешение за строеж“, се казва в позиция на ИК. Хората настояват ДНСК незабавно да прекратят строителството, проектът на сградата да бъде преработен и да се приведе съобразно изискванията на Общия устройствен план за височина до 26 м, а не както в момента изграждащите се 100-120 м.Припомняме, че от Инициативен комитет „Лозенец“ срещу Японския хотел защитаваме тезата за изтеклото през ноември 2017г. разрешение за строеж вече почти година и половина. Фактът, че и главният архитект на София изразява същата теза е стъпка в правилната посока и очакваме и останалите отговорни институции да се произнесат своевременно.Считаме, че след оставката на г-н Цветанов, логичната следваща стъпка следва да бъде търсене на отговорност от страна на Дирекция „Национален строителен контрол“, които година и половина бездействат по този казус. Очакваме оставката на арх. Несторов и спиране на строителството на върха на Лозенец. В същото време, категорично възразяваме на тезата, защитавана от Артекс, че строителното разрешение може да бъде валидно до 2020 година. Подобни разсъждения са смехотворни, при положение, че законодателят е определил действието на поправките на ЗУТ. Черно на бяло е написано, че всички текущи проекти, които се разглеждат се довършват по старият ред. А тези, които вече са с влязло в сила разрешение за строеж изобщо не могат да се надяват да ползват новите поправки. Но нещо, което е ползвано като услуга е удължаването на проекта. Законът казва, че е еднократно и новата крайна дата се записва в решението. Е тяхното решение казва 19.11.2017 г. и законът е ясен – едно удължаване. Няма място за пазарлък що се отнася до закона, твърдят още от ИК \"Лозенец\".  според авторите \"прилича по-скоро на акробатика достойна за цирк Балкански, отколкото за държавна институция\".Невярно е твърдението на архитект Несторов, че съдът е ангажиран да каже дали сградата е законна или не. Съдът е сезиран с жалба, която иска от съда да застави ДНСК да се произнесе по законността на строителството. Терминът НОВАЦИЯ означава, че старото правоотношение се ПРЕУСТАНОВЯВА и се създава НОВО. Новото правоотношение трябва да бъде съобразено с новите правила по градоустройството, категорични са от ИК. \"А що се отнася за сроковете, ГПК предвижда, че ако има удължаване на срок заради промяна от страна на администрацията, то удължаването е само с времето, което е отнело да бъде разгледана преписката. Днес архитект Несторов доказа, че е лакей да олигархията и настояваме той да подаде оставка незабавно\", пишат още от ИК \"Лозенец\".", "date": "2019.03.28", "title": "ИК Лозенец: Спрете строежа на Златен век, шефът на ДНСК да дава оставка"}
{"url": "https://offnews.bg/temida/8-g-zatvor-za-ubijstvoto-na-11-godishnata-nikol-prepotvardi-sadat-v-700220.html", "text": "Апелативният бургаски съд е потвърдил решението на предната инстанция да осъди на 8 години затвор Иван Иванов за убийството на 11-годишната Никол от Бургас, предаде бТВ.Убийството беше извършено на 20 август 2017 г. в асансьор на блок в \"Меден рудник\". Според съда, престъплението е било извършено по особено жесток и мъчителен начин, а Иван, който е непълнотелен, все пак е разбирал какво върши и това не го оневинява.Той също така трябва да плати 15 000 лева в неимуществени вреди на майката на Никол.Решението подлежи на касационно обжалване и протест в 15-дневен срок от съобщаването му на страните пред ВКС.", "date": "2019.03.28", "title": "8 г. затвор за убийството на 11-годишната Никол, препотвърди съдът в Бургас"}
{"url": "https://offnews.bg/futbol/ole-gunar-solskiaer-podpisa-za-3-godini-s-manchestar-iunajted-700196.html", "text": "Мениджърът на Манчестър Юнайтед Оле Гунар Солскяер официално подписа тригодишен договор с \"червените дяволи\" и ще бъде постоянен мениджър на клуба. Новината бе потвърдена от ръководството на английския гранд.Както е известно, Солскяер водеше Юнайтед с временен договор до края на сезона, след като застана начело на отбора през декември 2018, когато бе уволнен Жозе Моуриньо.Днес Джим Солбакен, агентът на Оле, пристигна в Англия за преговори с клубното ръководство и в крайна сметка се стигна до официалното подписване.Новрвежецът стана първият мениджър в историята на клуба, спечелил първите си шест срещи в първенството. Под неговото ръководство отборът записа само една загуба в 13 мача в английската Висша лига.Освен това Манчестър Юнайтед успя да елиминира по много драматичен начин Пари Сен Жермен и да се класира за 1/4-финалите на Шампионската лига.", "date": "2019.03.28", "title": "Оле Гунар Солскяер подписа за 3 години с Манчестър Юнайтед"}
{"url": "https://offnews.bg/sviat/raznoboj-v-rusia-za-voenna-baza-vav-venetcuela-700223.html", "text": "Разгръщането на военна база във Венецуела е нецелесъобразно, ситуацията трябва да се регулира с политически методи, заяви зам.председателят на комисията по международни работи при съвета на Руската федерация Владимир Джабаров, цитиран от Интерфакс.„В началото трябва да се стабилизира ситуацията в страната. Да се създаде база в условията на възможно противодействие, в това число и въоръжено, ще означава въвличане във вътрешния конфликт във Венецуела. Това аз категорично не бих направил“, каза Джабаров в отговор на въпроса дали е необходимо мащабно военно присъствие на Русия в тази страна, или разгръщане на военна база.Сенаторът подчерта, че сега трябва да се действа с политически методи. Той нарече некоректни сравненията на ситуацията във Венецуела с тази в Сирия. „В Сирия ние наблюдавахме атака на международния тероризъм. Във Венецуела има елементи на гражданска война“, поясни Джабаров. Според него е необходимо да бъде предотвратена външна намеса в работите на Венецуела, „преди всичко от страна на САЩ“, а мащабите на военното присъствие там трябва да се определят от военно-политическото ръководство на Русия.На друго мнение обаче е шефът на комисията по отбрана и сигурност при Съвета на федерацията Виктор Бондарьов. Той счита, че Русия винаги би могла да открие своя военна база във Венецуела, ако Каракас прати такова предложение. „Както САЩ, така и Русия може и има правото да открие своя военна база във всяка точка на земното кълбо – дали в Антарктида, дали в Арктика. Ако ни поканят, защо да не я открием? Какъв е въпросът? Международното право разрешава това и аз не виждам тук нищо криминално“, каза Бондарьов пред журналисти. Той подчерта, че не му е известно дали подобно предложение от Венецуела е получено в Русия и дали Москва има такива планове.Ден по-рано президентът на САЩ Доналд Тръмп заяви, че Русия е длъжна да напусне територията на Венецуела. Той се присъедини към призива на вицепрезидента Майк Пенс Русия да прекрати подкрепата си за Николас Мадуро, съобщи агенция Bloomberg. Пенс настоя руският президент Владимир Путин да преустанови преговорите с Мадуро и заяви, че действията на руските военни са „нежелана провокация“. В момента на визита във Вашингтон е съпругата на опозиционния лидер Хуан Гуайдо Фабиана Росалес. Дни преди това Associated Press бе съобщила, че два военно-транспортни самолета на Русия са пристигнали в Каракас в рамките на военното сътрудничество, за да обсъдят техническото обслужване на въоръжените сили на страната, както и стратегически въпроси. Това потвърди в четвъртък военният аташе от посолството на Венецуела в Москва Рафаел Торреалба Перес.Говорителката на външното министерство Мария Захарова заяви, че руските специалисти ще стоят във Венецуела „толкова, колкото се налага“. „Те се занимават с реализирането на договореностите в сферата на военно-техническото сътрудничество. Колко дълго? Толкова, колкото им е необходимо на тях. Толкова, колкото те са необходими на правителството на Венецуела“, каза тя на брифинг в отговор на въпроса с какво се занимават руските военни там.", "date": "2019.03.28", "title": "Разнобой в Русия за военна база във Венецуела"}
