{"url": "https://offnews.bg/futbol/kristiano-ronaldo-ispania-3-3-682728.html", "text": "Европейският шампион Португалия и Испания завършиха 3:3 в очакваното с огромен интерес зрелищно иберийско дерби от група В на световното първенство в Русия. Мачът се игра на стадион \"Фищ\" в Сочи пред близо 44 000 зрители и напълно оправда високите очаквания. Над всички на терена беше мегазвездата на Реал Мадрид Кристиано Роналдо, който вкара и трите гола за португалците. Диего Коща бе точен два пъти за Испания, а един гол добави резервата в Реал Начо.Двубоят започна с игрово предимство на Португалия. Още в 4-ата минута Роналдо даде преднина на символичните домакини с гол от дузпа, която бе отсъдена за нарушение срещу самия него от страна на Начо. Роналдо бе безпощаден от бялата точка. Първият шанс за испанците в двубоя бе в 10-ата минута, когато след разбъркване в португалското наказателно поле топката попадна в непокрития Давид Силва, който от 12 метра стреля над напречната греда, като получи топката след технично отиграване на Коща.В 23-ата минута Коща успя да възстанови равенството, след като със серия от финтове преодоля съпротивата на двама португалски бранители и майсторски прати топката в мрежата на Руи Патрисио. Преди гола обаче испанският нападател извърши нарушение срещу Пепе, което остана несанкционирано. В 35-ата минута удар на Андрес Иниеста мина застрашително близо до страничната греда на португалците и резултатът остана непроменен. Испания доминираше в тези минути, но в края на полувремето Португалия нанесе нов удар и поведе. След изстрел на Роналдо от границата на наказателното поле вратарят Давид Де Хеа не реагира много добре и не успя да улови топката.През втората част само в рамките на 3 минути испанците обърнаха негативния развой на мача с попадения на Диего Коща и Начо, който вкара много красив гол в 58-ата минута. След като поведоха испанците решиха, че всичко е свършило и започнаха да разиграват продължително топката в очакване на последния съдийски сигнал. Последната си дума обаче не беше казал Кристиано Роналдо, който в 88-ата минута си спечели пряк свободен удар близо до наказателното поле. Лично той се зае с изпълнението и с прецизен удар прати топката във вратата за 3:3.Така Роналдо стана едва четвъртият играч във футболната история, който успява да се разпише на четири световни първенства (2006, 2010, 2014, 2018). Досега това бяха правили само Уве Зелер, Мирослав Клозе и Пеле. Любопитното е, че в предишните си три участия португалецът имаше толкова попадения, колкото срещу Испания тази вечер - 3. В другия мач от групата Иран победи Мароко с 1:0 по-рано през деня.", "date": "2018.06.15", "title": "Кристиано Роналдо - Испания 3:3"}
{"url": "https://offnews.bg/futbol/nojer-niakoj-drug-faul-v-poveche-niama-da-ni-navredi-682715.html", "text": "Вратарят на Байерн Мюнхен и германския национален отбор Мануел Нойер е на мнение, че неговите съотборници в Бундестима трябва да бъдат по-твърди в единоборствата по време на мачовете от световното първенство.\"При нас концентрацията трябва да се държи на ниво. Не трябва да допускаме толкова много грешни подавания. Нужна е да стоим доста по-добре и при предотвратяването на контраатаките. Навярно някой друг фаул в повече няма да ни навреди, за да не допускаме контрите на противника.Направих много добри крачки в правилната посока по отношение на своето възстановяване. Контролните прегледи бяха много добри и аз получих позволението от лекарите. Вече не чувствам никакви болки и се чувствам отлично\", каза Нойер.Германия се намира в Група F на Мондиала в компанията на Южна Корея, Швеция и Мексико. Първата среща на Бундестима ще бъде на 17 юни (неделя) срещу южноамериканците от 18:00 часа българско време.", "date": "2018.06.15", "title": "Нойер: Някой друг фаул в повече няма да ни навреди"}
{"url": "https://offnews.bg/sviat/tramp-nalozhi-nakazatelni-mita-na-stoki-ot-kitaj-za-50-mlrd-dolara-682711.html", "text": "Американският президент Доналд Тръмп наложи наказателни мита от 25% върху вноса на китайски стоки на стойност 50 млрд. долара, съобщи Би Би Си.Той обяви, че може да вземе и допълнителни мерки, ако Китай изпълни заканата си за реципрочни действия. \"САЩ вече няма да търпят да губят технологии и интелектуална собственост чрез несправедливи икономически практики\", посочи Тръмп. Намерението на президента беше обявено преди месеци. Тогава се коментираше налагане на мита на 1300 стоки, основно в технологичния сектор. Тогава Китай също заплаши да наложи контрасанкции за мита върху американски стоки. Подробности за наложените мита публикува представителят на САЩ по въпросите на търговията. Стоките, за които става въпрос, са в две категории - такива, на които се налагат мита от 6 юли - 818 стоки на стойност 34 млрд. долара, и такива с още 284 стоки, за които предстои да се вземе решение. Китай веднага обяви, че ще отговори с контрасанкции. \"Китай не иска търговска война, но китайската страна няма избор освен твърдо да се противопостави на това заради късогледото поведение на САЩ, което ще навреди и на двете страни\", обяви Пекин.", "date": "2018.06.15", "title": "Тръмп наложи наказателни мита на стоки от Китай за 50 млрд. долара"}
{"url": "https://offnews.bg/ikonomika/sofijska-voda-pokaza-naj-modernata-prechistvatelna-stantcia-i-vi-682723.html", "text": "Пречиствателната станция за питейни води (ПСПВ) „Бистрица“ е една от четирите станции („Панчарево“, „Мала Църква“, „Пасарел“), която осигурява основното количество вода за над 1 400 000 жители на територията на Столична община. Тя разполага и с най-модерната ВиК лаборатория в страната, която дори е единствената, правеща специфични изследвания в България. Новият изпълнителен директор на „Софийска вода“, част от международната група „Веолия“, Васил Тренев, осигури на представители на медии възможността да се запознаят отблизо как се контролира качеството на водата, за да пият жителите на столицата една от нареждащите се сред 10-те най-добри питейни води в столиците на Европа. „Управлението и поддръжката на пречиствателна станция „Бистрица“ е част от дейността ни, която остава невидима за обществото, но е изключително важна, защото така осигуряваме отличното качество на водата. За новия ни бизнес план за периода 2017-2021 г. сме предвидили инвестиции за над 9 милиона лева в съоръженията на пречиствателната станция и на лабораторията. Инвестициите, които правим в съоръженията, които стопанисваме по пътя на водата, ни позволяват да продължим да подобряваме управлението на водния ресурс – от язовирите, през лабораторията до дома на всеки жител на столицата. За нас да опазваме водата, да предоставяме качествена питейна вода на София, не е само работа, това е и отговорност, и призвание“, заяви Тренев. Водата от язовир „Искър“ и язовир „Бели Искър“ минава през пречиствателни станции, преди да достигне до домовете на хората. По целия й път от водоизточника до крайния потребител, тя се изследва от Лабораторен изпитвателен комплекс (ЛИК) към „Софийска вода“. Лабораторията е един от постоянните и най-важни инвестиционни проекти на компанията. В него непрекъснато се влагат средства за разширяването на акредитацията и внедряването на нови и модерни технологии и апаратура. За периода 2017-2021 г. общо планираните от дружеството инвестиции за пречиствателни станции за питейни води и контрол на качеството на питейната вода е над 12 млн.лв, като предвидените инвестиции за ЛИК са близо 1 млн.лв.„Контролът на високото качество на питейната вода в София е една от дейностите на „Софийска вода“, с която много се гордеем“, споделя Весела Стефанова, мениджър на Лабораторния изпитвателен комплекс (ЛИК). В началото на тази година, опитът и познанията на специалистите от ЛИК прибавиха към акредитираните изследвания и микробиологичните анализи на утайки, както и на органични замърсители и елементи във водите. ЛИК също така доказа, че е в състояние да измерва прецизно наличието на уран като химичен елемент. Обхватът на акредитацията се разширява непрекъснато с нови индикатори и маркери за изследване. Предвидено е изграждането на система за UV дезинфекция (с ултравиолетови лъчи) на водата на изхода на ПСПВ Бистрица. Тя надгражда съществуващите технологии за гарантиране на качеството на водата и ще заработи през 2020-2021 г.„Водата е не само с отлично качество, но и подходяща за всекидневна употреба и за малки деца. Нейният физико-химичен състав благоприятства развитието и функционирането на организма и спомага за изчистване на токсините“. Г-жа Стефанова разби мита за това, че когато току-що налята вода в чашата е бяла, всъщност тя е с лошо качество. Това означава, че тя е аерирана, т.е. при по-силно налягане се образуват малки, бели мехурчета, които след много кратък престой се издигат и водата се избистря.Пречиствателна станция „Бистрица“ е най–голямото и модерно съоръжение за пречистване на питейна вода в България. Пусната е в експлоатация през 1999 година. Дотогава Пречиствателна станция „Панчарево“ е обработвала водата, използвана за питейни и битови нужди в столичния град. Пречиствателната станция в Бистрица е разположена на площ от 135 декара и може дапреработва 8,8 куб.м вода в секунда. Доведената до пречиствателната станция вода от язовир „Искър“ се пречиства механично. Оборудвана е с модерна техника, която гарантира висока ефективност на технологичните процеси. Работи 365 дни в годината, 24 часа в денонощието. Лабораторният изпитвателен комплекс (ЛИК) е акредитиран от Изпълнителна агенция \"Българска служба за акредитация\" съгласно БДС EN ISO/IEC 17025 от началото на 2010 г. Вземането на проби и анализите, извършвани от ЛИК, са съобразени с признати международни стандарти.Всяко изследване на водата започва с пробовземане. Мобилните лабораторни специалисти на ЛИК са обучени и сертифицирани за правилното извършване на тази дейност. Още при пробовземане се провеждат полеви анализи за свободен хлор, рН и температура на водата. След това пробите, съхранени при хладилни условия, се транспортират до лабораторията, където се изследват по физико-химични и микробиологични показатели.Лабораторните анализи се извършват с модерна, предварително метрологично проверена инструментална апаратура. Всеки анализ протича с контрол на качеството, който се извършва със сертифицирани референтни материали. Лабораторията прави около 2 000 контролни проби само от пунктовете за мониторинг по водопроводната мрежа при потребителите, върху които извършва около 40 000 анализа годишно, което е с около 54% повече от нормативно изискваните по закон. Цялостният мониторинг на водите за питейно-битови цели включва общо 8000 проби по 140 000 показателя.Доказателство за компетентността на специалистите, които провеждат анализи, е акредитацията на ЛИК, поддържана вече осма година. Лабораторията участва ежегодно и в международни изпитвания за пригодност с над 90% успеваемост. Всичко това засилва строгия контрол и високото качество на питейната вода в София.", "date": "2018.06.15", "title": "„Софийска вода“ показа най-модерната пречиствателна станция и ВиК лаборатория в страната"}
{"url": "https://offnews.bg/temida/spetcsadat-varna-na-prokuraturata-deloto-sreshtu-kmeta-na-plovdiv-ivan-682714.html", "text": "Специализираният наказателен съд върна на прокуратурата делото срещу кмета на Пловдив Иван Тотев.Тотев, заместникът му Димитър Кацарски и кметът на район \"Западен\" Димитър Колев са обвинени в престъпление по служба във връзка с изграждането на зоокъта в Пловдив. Според държавното обвинение с действията си тримата са осигурили облага от 689 хил. лв. за фирма \"Запрянови 03\" ООД, на която е възложена работата по строителството на зоокъта без обществена поръчка, а с пряко договаряне.Според съдия Даниела Костова обвинението е неясно, нелогично и не е подкрепено с факти. Окръжният съд в Пловдив прекрати делото срещу тримата и го върна на прокуратурата през октомври миналата година заради съществени процесуални нарушения, част от които не са отстранени според решението на спецсъда днес. Прокуратурата обяви, че ще протестира определението на съда. Прокурорът Димитър Петров обяви, че спецсъдът е преписал определението за прекратяване на окръжния съд в Пловдив. ", "date": "2018.06.15", "title": "Спецсъдът върна на прокуратурата делото срещу кмета на Пловдив Иван Тотев"}
{"url": "https://offnews.bg/ikonomika/kevr-predlaga-tcenata-na-gaza-da-skochi-s-10-81-ot-1-iuli-682712.html", "text": "Комисията за енергийно регулиране (КЕВР) предлага увеличение с 10,81% на цената на природния газ от 1 юли, вместо исканите от \"Булгаргаз\" 18,5 процента.Това става ясно от доклад на работна група към КЕВР, цитиран от БТА.Цената от 1 юли, по която \"Булгаргаз\" следва да продава природен газ през следващите три месеца, е в размер на 400,95 лв. за 1000 куб. метра или 37,79 лв./MWh (без акциз и ДДС). В тази цена не са включени цени за достъп и пренос през газопреносната мрежа.От \"Булгаргаз\" подадоха заявление за утвърждаване на цена от 427,12 лева за 1000 куб. метра природен газ за третото тримесечие, което представлява ръст от 18,05 на сто спрямо моментна цена от 361,82 лева.Общественият доставчик мотивира исканото поскъпване от 1 юли с очакваните по-високи цени на алтернативните горива на световните пазари - съответно с 11 процента на мазута и с 11,56 процента на газьола, което ще доведе до повишаване на доставните цени от \"Газпром Експорт\" с 11,5 на сто.Според КЕВР изчисленията на \"Булгаргаз\" са правилни, но има надвзет приход от минали периоди и поскъпването няма да бъде толкова голямо, колкото компанията настоява, се посочва още в доклада на работната група на КЕВР.Предложението на КЕВР ще бъде обсъдено до края на този месец.Ако предложението на КЕВР бъде прието, вероятно ще има промяна и в цените на топлоенергията, защото увеличението е от над 5 на сто.", "date": "2018.06.15", "title": "КЕВР предлага цената на газа да скочи с 10,81% от 1 юли"}
{"url": "https://offnews.bg/futbol/avtogol-v-dobavenoto-vreme-donese-pobeda-za-iran-sreshtu-maroko-video-682719.html", "text": "Иран победи Мароко с 1:0 в двубой от Група В на Мондиал 2018, игран на стадион \"Санкт Петербург Арена\". Единственото попадение бе дело на появилият се като смяна Азиз Бухадуз засече топката в собствената си мрежа в 5-ата минута на добавеното време на срещата.Първото полувреме в Санкт Петербург не предложи много интересен футбол, но и двата отбора пропуснаха отлични шансове да открият резултата. След почивката преобладаваше борбата и интересните положения липсваха.Нервите в края на двубоя взеха връх и в продължението двата тима едва не стигнаха до бой заради фаул, но реферът Джунейт Чакър се намеси авторитетно и охлади страстите. Минута преди края автогол на Азиз Буадуз донесе победата на Иран.В другия мач от групата по-късно днес Испания излиза срещу Португалия. В следващия кръг на 20 юни Мароко среща Кристиано Роналдо и компания, докато Иран играе с фаворита \"Ла Фурия Роха\".", "date": "2018.06.15", "title": "Автогол в добавеното време донесе победа за Иран срещу Мароко (видео)"}
{"url": "https://offnews.bg/sviat/gartcia-i-makedonia-podpisvat-sporazumenie-za-imeto-v-nedelia-682722.html", "text": "Министрите на външните работи на Македония и Гърция Никола Димитров и Никос Кодзиас ще подпишат в неделя споразумение за решаване на спора за името на Македония и за стратегическо партньорство между двете страни. Информацията беше потвърдена от пресслужбата на македонското правителство, цитирана от агенция МИА и БТА. Срещата между Димитров и Кодзиас ще се състои в района на Преспанското езеро. На подписването на споразумението ще присъстват и премиерите на двете страни Зоран Заев и Алексис Ципрас.Споразумението ще бъде подписано на гръцка територия, след което ще има обяд на македонска територия.Точното място и часът на подписване на договора ще бъдат съобщени утре след 18 часа местно време, каза за медиите говорителят на правителството Миле Бошняковски.Подписването на споразумението става на фона на недоволство и протести в двете страни срещу името, за което се разбраха Заев и Ципрас - Република Северна Македония. ", "date": "2018.06.15", "title": "Гърция и Македония подписват споразумение за името в неделя"}
{"url": "https://offnews.bg/volejbol/volejbolistite-ni-s-boleznena-zaguba-ot-frantcia-682721.html", "text": "Мъжкият ни национален отбор по волейбол допусна болезнена загуба с 0:3 (21:25, 20:25, 23:25) гейма от Франция в двубой от Лигата на нациите, игран в зала \"Конгресна\" във Варна.\"Петлите\", които имат гарантирано място във финалната шестица като домакини, продължават да се представят много успешно досега в турнира и нанесоха 7-а загуба на родните национали в тази надпревара.Така волейболистите на селекционера Пламен Константинов заемат 12-та позиция в класирането с 9 точки (3 победи, 7 загуби), а французите оглавяват таблицата с 25 точки (8 успеха, 2 поражения).Националите ни имат нужда да запишат поне една победа във Варна, за да са по-спокойни за оставането си в Лигата на нациите и догодина. Утре българите ще се изправят срещу Канада, а Франция - срещу Бразилия. Мачовете са съответно от 18:30 и 15:30 часа.", "date": "2018.06.15", "title": "Волейболистите ни с болезнена загуба от Франция"}
{"url": "https://offnews.bg/obshtestvo/da-pomognem-na-stasi-682560.html", "text": "Станислав се ражда през юли 2011 година.В края на ноември същата година детето започва да повръща непрекъснато и след редица изследвания и прегледи, включително и ЯМР, се установява наличие на огромна хидроцефалия.Момченцето постъпва в болница \"Св. Иван Рилски\" в София в края на декември за поставяне на клапа. Родителите обаче не получават информация вследствие на какво е хидроцефалията. Интервенцията преминава нормално и детето е изписано. Състоянието на детето обаче продължава да се влошава и следват нови прегледи и изследвания, докато накрая лекарите казват на родителите на Стаси, че няма надежда и той няма да доживее до навършването на една година, затова могат само да се приберат и да чакат неизбежното. Родителите обаче не се предават. Те се срещат с хора, които през февруари 2012 г. им помагат да изпратят документите на сина си в Турция при световноизвестния проф. Мемет Йозек - един от тримата най-добри детски неврохирурзи в света.Отговорът на лекаря е, че клапата на Стаси не работи и трябва веднага да се оправи и да се вземе биопсия от тумора на детето. От този отговор родителите за първи път чуват, че Станислав има тумор. Те се свързват с Фонда за лечение на деца в чужбина и с помощта на тогавашния директор Павел Александров получават одобрение и заминават за лечение в Турция. Това спасява живота на детето, което в този момент вече е изпаднало в летаргия и е намалило значително теглото си. През април 2012 г. започват редица операции за поставяне на сонда, от която Стаси да се храни, взимане на биопсия, поставяне на порт и започване на тежка химиотерапия.След радиотерапията откриват на Стаси и огромни хормонални проблеми, които и до ден днешен лекуват с животоспосяваща инжекция, която се бие на всеки 28 дни.Родителите обясняват, че по времето, когато Павел Александров е шеф на Фонда за лечение на деца, лечението върви безпроблемно в продължение на няколко години. При смяната на директора обаче подкрепата от Фонда секва. В началото на 2017 г. Стаси рязко се влошава и момчето и родителите му заминават за Турция. Заради тумора Станислав губи зрението си. От Фонда за лечение на деца отказват подкрепа за лечението на детето и те трябва да поемат всички разходи. С големи мъки те успяват да платят и да се приберат в България. За кратко Стаси се стабилизира, но през май миналата година състоянието му рязко се влошава и борбата на семейството започва с нови сили. Родителите започват кампания за набиране на средства, а освен с даряване на пари, много хора се включват и с продажбата на ръчно изработени предмети и лични вещи. Сега на Станислав му предстои операция в Турция. Тя е насрочена за 28 юни. Средствата за операцията вече са събрани, но битката за семейството не спира дотук. Кампанията продължава заради постоперативните разходи и последващото лечение на Стаси, с които родителите му не могат да се справят сами. Повече информация за Стаси и кампанията за набиране на средства можете да видите на Фейсбук страницата, създадена за целта. Всеки, който иска да помогне на Стаси, може да направи това чрез дарителската сметка:Станислав Димитров ЧоневBG93RZBB91551008588490BIC: RZBBBGSFPayPal: petq.choneva@abv.bg", "date": "2018.06.15", "title": "Да помогнем на Стаси"}
{"url": "https://offnews.bg/112/futbolistat-mario-metushev-ubi-svoj-priatel-i-opita-da-se-samoubie-682724.html", "text": "Бившият футболист и настоящ треньор Марио Метушев уби свой приятел, а след това опита да се самоубие, съобщи bTV. Убитият е 41-годишен. Той е открит в жилище в Гоце Делчев с множество прободни рани по тялото. Повиканите медици и полицаи само констатирали смъртта на мъжа.На мястото е открит и Метушев с прободна рана в областта на шията. Той е настанен в болницата в Гоце Делчев в тежко състояние.Убитият е с инициали К.К. По неофициална информация става дума за конфликт заради неуредени финансови задължения. Полицията е отцепила района. Извършва се оглед на място. По случая е образувано досъдебно производство.", "date": "2018.06.15", "title": "Футболистът Марио Метушев уби свой приятел и опита да се самоубие"}
{"url": "https://offnews.bg/dw/na-gosti-v-tcarstvoto-na-putin-kakvo-niama-da-vidiat-chuzhdentcite-682718.html", "text": "За Световното първенство по футбол Москва и още няколко руски града бяха излъскани до блясък. Страната се представя в нова светлина - модерна и отворена към света. Но има и една друга Русия, която гостите няма да видят, пише Фридрих Шмит за .Който смята, че Русия днес е същата онази „пълна скръб“, каквато беше по съветско време, ще трябва да промени мнението си: из парковете ще видите млади хора да карат скейтбордове, такси можете да си поръчате направо от смартфона, да платите с кредитна карта или да си поръчате суши или бургер даже на английски - в добрите ресторанти. Любезни доброволци отзивчиво указват пътя към стадионите, както впрочем е било и при предишни големи спортни състезания в Русия. Отново страната се представя пред света в добра светлина - отворена и модерна. И това не е само фасада. Но е само част от истината.Западът - идеал и заплаха едновременноГостите на Световното първенство ще срещнат отзивчиви и приятелски настроени домакини. Обвинението, че руснаците не се усмихвали, не е вярно - те се усмихват най-вече на гостите от Запада, които предизвикат много голям интерес сред руснаците. Което малко ни изненадва, защото кремълската пропаганда представя Запада преди всичко като съперник и враг. Но Западът винаги е бил и си остава за Русия и двете: пример за подражание и заплаха.Посланието на руското ръководство, че Русия е жертва на постоянни нападки и обиди, поставя рамки на това отваряне на страната към света: войната в Украйна, свалянето на малайзийския пътнически самолет, държавният допинг, отравянето на Скрипал, касетъчните бомби в Сирия - Кремъл използва тези обвинения, за да изгради, чрез медиите си, един групов манталитет на капсулирането. За тази цел му помага широкоразпространеният съветски мит за прогресивното, добросърдечно и мирно общество, заобиколено от външни врагове. И националната гордост веднага заема отбранителна позиция.Родните неуспехи се премълчават, разкрасяват или попадат в кривото огледало на пропагандата срещу западните машинации. Особено обезпокоителен пример в това отношение е епидемията от СПИН с над един милион заразени. Тя бива представяна като „елемент от информационната война срещу Русия“. И всеки, който се опитва да помага, напр. с разяснителна дейност, бива обявяван от властите за „чуждестранен агент“. Или пък бива тормозен. Така постъпват най-вече с руснаците, много рядко с чужденци, да не говорим за туристите и футболните запалянковци. Добре дошли в Русия са също и исландците и англичаните, чиито правителства бойкотират Световното първенство. Посланието тук е, че ако политиците не се разбират, това не важи за обикновените хора.Само което е угодно на КремълТака мислят също и на Запад. Но, за разлика от гражданите на демократичните страни, руснаците могат да се радват и благодарят, но не и да участват във вземането на решения. Например за престижните обекти на Путин нямат никаква възможност да си кажат мнението. Приемат се само такава гражданска активност, която се харесва на държавното ръководство. Всичко останало попада под ударите на репресивния апарат. Затова и протестите срещу въвеждането на винетки и заради сметищата остават изолирани, единични случаи.В Русия благосъстоянието е толкова неравномерно разпределено, както в малко други страни. Законите и евтината работна сила позволяват супермаркетите да работят денонощно. И това трябва да си остане така. Властимащите разбират модерността не политически, а технически, и те модернизират страната на неимоверно висока цена. Разходите за Зимните олимпийски игри в Сочи през 2014 година бяха над 37 милиарда евро, които ги превърнаха в най-скъпите олипийски игри за всички времена. Световното първенство по футбол с очаквани разходи от над 12 милиарда евро също ще бие рекорда. Икономисват се пари за болниците и училищата, а в същото време градове с второ- и треторазрядни футболни отбори, играещи пред рехава публика, получават стадиони с места за десетки хиляди зрители. Никой не си прави сметка за това, как и с какви средства ще бъдат поддържани тези съоръжение, напр. в Саранск и Калининград, след края на Световното първенство.Отчайваща пропастВ Русия имаме огромна пропаст между отчайващо бедната провинция, и дори между районите в покрайнините на Москва, и самата Москва. След дългогодишни ремонти, центърът на руската столица се представя в нов, гранитен облик, с широки и изрядно почистени тротоари и нов парк до Кремъл, проектиран от нюйоркски архитекти. Промяната е ефектна и аполитична. В руското обществено пространство обаче почти няма място за свободното мнение. Така например опозиционният лидер Навални и неговите поддръжници не могат да свикват прояви без разрешение от властите. Когато в началото на май те излязоха за последен път на улицата, срещу тях се изправиха мъже в казашки униформи с бичове в ръцете. Но не биячите бяха осъдени, а Навални и много от неговите съмишленици.По време на Световното първенство казаците играят ролята на помощници на полицията. Съвсем наскоро единственият останал опозиционен кмет на голям град беше свален от власт. Става дума за кмета на Екатеринбург, където също се играят мачове от Световното първенство. Неговият наследник вече няма да бъде избиран пряко. Десетки политически затворници са зад решетките. Най-известният от тях, режисьорът Олег Сенцов, е в гладна стачка от повече от месец с настояване да бъдат освободени неговите украински събратя. Той се надява на Световното първенство, в чиито блясък се къпят руските властници, както и чеченският лидер Кадиров и антуражът му, прочули се наскоро с бруталната си кампания срещу хомосексуалните. Сега ги видяхме да събират овациите на публиката на стадиона в Грозни редом до египетската футболна звезда Мохамед Салах.", "date": "2018.06.15", "title": "На гости в царството на Путин: какво няма да видят чужденците"}
{"url": "https://offnews.bg/futbol/britanski-shopar-predskaza-polufinalite-na-mondial-2018-682713.html", "text": "Британски шопар с шесто чувство се включи в тима на животните оракули за световното първенство по футбол в Русия.Прасето, което се казва Мистичния Маркъс, има опит в сферата на прогнозите. Собствениците му се хвалят, че то вече е познало световни събития като шампиона от Мондиал 2014, президентските избори в САЩ през 2016-а, както и Брекзит.Как работи Мистичния Маркъс?В кръг около него се нареждат ябълки със забодено флагче на всяка от 32-те страни-участнички. След размисъл, Маркъс избира Белгия, Аржентина, Нигерия и Уругвай.Доста любопитна прогноза, но собственичката му Джулиет смята, че можем да се доверим на Маркъс, който дължи магическите си способности на това, че е седми син на седмия син, което го прави доста авторитетен оракул.", "date": "2018.06.15", "title": "Британски шопар предсказа полуфиналите на Мондиал 2018"}
{"url": "https://offnews.bg/sviat/tramp-obama-zagubi-krim-682725.html", "text": "Американският президент Доналд Тръмп обяви, че е възможно да се срещне с руския си колега Владимир Путин това лято, предаде Асошиейтед прес, цитирана от БТА.Говорейки пред журналисти на Северната поляна пред Белия дом, Тръмп отново се обяви за връщане на Русия в Г-7.Президентът на САЩ обвини своя предшественик Барак Обама за отстраняването на Русия от групата.\"Мисля, че Обама просто не харесваше Путин. Според него е много по-добре \"да се разбираме с Русия, отколкото да не се разбираме\", каза Тръмп.Президентът на САЩ дори обвини своя предшественик на поста за анексирането на Крим, което стана повод за изключването на Русия от Г-7. \"Путин просто не уважаваше Обама. Президентът Обама загуби Крим, разберете това\", посочи Тръмп.Говорейки за продължаващото разследване за евентуални връзки на неговата администрация с Русия, президентът на САЩ отново повтори убеждението си, че това разследване е \"твърде пристрастно\" и затова има резерви относно възможността да бъде интервюиран по въпроса от специалния прокурор Робърт Мълър.Тръмп оцени високо новия италиански премиер Джузепе Конти, с когото се срещна за първи път на срещата на Г-7 в Канада миналата седмица, и подкрепи \"твърдата позиция на неговото правителство за имиграцията\", предаде Франс прес.\"Изглежда, че сега побеждават онези, които заемат твърда позиция по имиграцията\", посочи президентът на САЩ, като не пропусна да припомни, че споделя тази позиция. След което добави, че неговите противници от Демократическата партия заемат слаба позиция по острия за Съединените щати миграционен проблем.", "date": "2018.06.15", "title": "Тръмп: Обама загуби Крим"}
{"url": "https://offnews.bg/obshtestvo/mladi-talanti-iznesoha-poetichen-retcital-za-patcienti-na-bolnitca-sv-682647.html", "text": "Изкуството в медицината - това е мотото, под което петима млади таланти направиха рецитал за пациентите на Клиниката по неврохирургия при УМБАЛ „Св. Иван Рилски”. Концертът беше част от Sofia GuitArt Festival с логистичната подкрепа на Фондация „Остани”.При откриването неврохирургът д-р Емануил Найденов се обърна към присъстващите с думите, че механистичният подход за лечение на заболяванията не е този, който дава максимално добри резултати.Той пожела на пациентите и на колегите си да гледат на медицината и като на изкуство, каквото на практика тя е.Христо Коликов, директор на Sofia GuitArt Fest представи младите китаристи на публиката.Анахид Чальовска, бивш пациент на клиниката, изнесе свои авторски стихове, които успяха да заредят с много положителна енергия присъстващите, медицински персонал и пациенти.Събитието беше част от Европейски китарен фестивал за сътрудничество, финансиран от Програма Творческа Европа на Европейския съюз за периода 2017-2021.", "date": "2018.06.15", "title": "Млади таланти изнесоха поетичен рецитал за пациенти на болница \"Св. Иван Рилски\""}
{"url": "https://offnews.bg/sviat/polozhiha-praha-na-stivan-hoking-do-grobovete-na-niuton-i-darvin-682726.html", "text": "Уважавани учени, политици, знаменитости и обикновени хора отдадоха почит на астрофизика Стивън Хокинг на церемонията за полагане на праха му в Уестминстърското абатство в Лондон, съобщиха световните информационни агенции, цитирани от БТА.Докато продължаваше церемонията в Лондон, радиосигнал с гласа на Стивън Хокинг, на фона на музика на Вангелис, беше изпратен в космоса от параболична антена в Испания. Той е насочен към най-близката до Земята черна дупка 1А 0620-00, която е на 3500 светлинни години.Прахът на Стивън Хокинг беше положен до гробовете на Исак Нютон и Чарлз Дарвин.В Уестминстърското абатство речи произнесоха Нобеловият лауреат от 2017 г. Кип Торн, който е работил със Стивън Хокинг и астрономът Мартин Рийс. Текст прочете актьорът Бенедикт Къмбърбач, превъплътил се в образа на астрофизика в телевизионен филм. Изказващите се изтъкнаха не само приноса му в науката, но и волята му да се бори с нелечимо заболяване.Сред присъстващите бяха музикантът Найл Роджърс, британският физик и музикант Брайън Кокс и политикът Джереми Корбин.Около 1000 души, определени с лотария сред 25 000 кандидати от 100 държави, също присъстваха на церемонията.\"Много сме признателни на Уестминстърското абатство, че ни отреди привилегията да почетем изключителния живот на нашия баща, и че му предостави толкова забележителен последен дом\" - казаха трите деца на Стивън Хокинг - Люси, Робърт и Тим.Погребение в Уестминстърското абатство е изключителна чест. Учен не е погребван там от 1940 г., когато така е отдадена почит на откривателя на електроните Джоузеф Джон Томпсън.Стивън Хокинг беше един от най-големите експерти по гравитация и черни дупки. През 1979 г. той беше избран за Лукасов професор по математика в Кембриджкия университет. Тази длъжност е заемал и Исак Нютон", "date": "2018.06.15", "title": "Положиха праха на Стивън Хокинг до гробовете на Нютон и Дарвин"}
{"url": "https://offnews.bg/obshtestvo/pusnaha-predsrochno-razshirenia-pat-mezhdu-burgas-i-slanchev-briag-682720.html", "text": "Разширеният път между Бургас и Слънчев бряг и обходният път на Ахелой бяха открити предсрочно - пет месеца преди планирания срок. На откриването на пътя присъства премиерът Бойко Борисов, който обяви, че от 40 години се обещава изграждането на този участък, но се прави едва сега. Борисов посочи, че това е един от участъците, по които е имало най-много смъртни случаи. Регионалният министър Николай Нанков увери, че въпреки предсрочното пускане на пътя няма компромис с качеството. \"Този път е доказателство за нашите усилия за по-спокоен сезон\", коментира Нанков, цитиран от \"Фокус\".По думите му за обхода на Поморие има 21 жалби има не може да прескочи и да наруши частния интерес. \"До края на юли ще приключим с извънсъдебни споразумения, за да можем да стартираме август месец с работата. Няма да затрудним трафика, изцяло ново трасе, извън съществуващото. За догодина остава Северния обход на Бургас. До края на следващата година да изнесем изцяло трафика от АМ „Тракия“ към Слънчев бряг\", каза още Нанков.", "date": "2018.06.15", "title": "Пуснаха предсрочно разширения път между Бургас и Слънчев бряг"}
{"url": "https://offnews.bg/futbol/urugvaj-se-dobra-do-izmachena-pobeda-nad-egipet-video-682710.html", "text": "Уругвай стигна до трудна победа с 1:0 над Египет в двубой от Група А на Мондиал 2018, игран на стадион \"Екатеринбург Арена\". Защитникът Хосе Хименес донесе победата за \"урусите\" с гол в 89-ата минута.Една от звездите в тима на победителите - Луис Суарес остана сериозен длъжник на състава си, като пропиля три чисти положения за реализиране на гол.\"Фараоните\" пък играха без звездата си Мохамед Салах, като това бе първо появяване на Египет на световни финали от 1990 година.Иначе Уругвай показа по-добра игра, желаеше повече победата и в крайна сметка стигна до пълен успех въпреки. В крайна сметка прокобата зафутболистите на селекционера Оскар Табарес да не печелят на старт на световни финали падна.Така южноамериканците и Русия водят в Група А с три пункта, докато Египет и Саудитска Арабия са без спечелена точка.", "date": "2018.06.15", "title": "Уругвай се добра до измъчена победа над Египет (видео)"}
{"url": "https://offnews.bg/politika/borisov-za-zdrave-i-sotcialna-politika-davame-ogromni-sredstva-no-ne-682717.html", "text": "Премиерът Бойко Борисов обяви, че ще поиска от министрите на здравеопазването и на труда и социалната политика подробен разчет за отпуснатите пари в двата сектора, тъй като явно парите не се разпределят правилно.\"Отделят се огромни средства, но явно не се разпределят или не достигат правилно\", коментира той пред журналисти след откриването на разширения участък от пътя Слънчев бряг – Бургас и обходния път на Ахелой.Поводът за коментара на Бойко Борисов е искането на майките на деца с увреждания за промени в законодателството. Борисов изреди, че в последните месеци от бюджета са отделени 100 милиона лева за коледни и великденски добавки на пенсионерите, 115 милиона лева – за полицаите, около 20 милиона лева – за надзирателите в затворите, 10 милиона лева за Софийския университет, 15 милиона лева за БАН, както и че бяха увеличени двойно заплатите на учителите.\"Никога досега нито едно правителство не отпускало толкова пари в тези сфери\", заяви Борисов и посочи, че ще настоява отпуснатите пари за здраве и в социалната сфера да отиват там, където са нужни.Министър-председателят коментира още, че правителството продължава да отпуска средства и за ремонтирането на пътищата в страната. Като пример той посочи, че днес е пуснат участък от 48 км от автомагистрала „Тракия“, след като 35 години този основен път не е обновяван. Премиерът добави, че усилено се строят и магистралите „Струма“ и „Хемус“ и се надява, че след като бъде въведена тол сиситемата у нас, приходите от нея ще се инвестират в ремонта на пътища, а не от бюджета.По повод отношенията на страната ни с Македония Борисов каза, че те са прекрасни. Той припомни, че международната общност е поздравила правителствените ръководители Зоран Заев и Алексис Ципрас за споразумението, което по думите му е знак, че светът подкрепя плана и приоритетите на нашето председателство.", "date": "2018.06.15", "title": "Борисов: За здраве и социална политика даваме огромни средства, но не достигат правилно"}
{"url": "https://offnews.bg/sviat/sad-prati-v-zatvora-bivshia-shef-na-kandidatprezidentskata-kampania-na-682727.html", "text": "Американски федерален съдия във Вашингтон отмени пускането под гаранция на бившия шеф на предизборната кампания на президента Доналд Тръмп - Пол Манафорт.Решението автоматично праща Манафорт в затвора, където той ще очаква началото на съдебния процес срещу него, предаде Ройтерс, цитирана от БТА. Съдия Ейми Джаксън взе това решение, след като миналата седмица екипът на специалния прокурор Робърт Мълър, който разследва предполагаемата руска намеса в президентските избори в САЩ през 2016 г., обвини Манафорт и един от неговите сподвижници в опит за подкупване на свидетели по делото.Бившият шеф на кампанията на Тръмп не се призна за виновен по това обвинение.Първото обвинение срещу Манафорт бе отправено през октомври и тогава той бе поставен под домашен арест, като трябваше да носи електронно устройство за контролиране на придвижването му. Делото е насрочено за септември.В щата Вирджиния срещу него се води дело и по други обвинения, което е насрочено за идния месец.", "date": "2018.06.15", "title": "Съд прати в затвора бившия шеф на кандидатпрезидентската кампания на Тръмп"}
{"url": "https://offnews.bg/analizi-i-komentari/galap-interneshanal-43-ot-balgarite-otceniavat-polozhitelno-predseda-682707.html", "text": "Българите оценяват отминаващото европредседателство по-скоро положително, макар че не е малък и делът на онези, които признават, че не се чувстват достатъчно запознати. Политическите различия не са попречили на по-скоро позитивните нагласи. Изводите са от Политическия и икономически индекс на „Галъп интернешънъл“ – независимото ежемесечно национално представително изследване, което от началото на 90-те години на двайсетия век изследва мненията всеки месец. Проведено между 6 и 13 юни сред 760 респонденти в цялата страна.43% казват, че председателството е било по-скоро добро, 12% - че по-скоро не е било добро, а 33% казват, че не са достатъчно запознати. Останалите не могат да отговорят. Сред най-положителните оценки са тези на привържениците на управляващата партия. Но дори и сред привържениците на БСП не преобладават отрицателните оценки – там по-скоро надделяват онези, които не се чувстват достатъчно запознати, за да формират мнение.За сравнително добрата оценка на председателството допълнителна роля играе и традиционно високото доверие на българите в самия Европейски съюз, както и присъщото за такива моменти по-скоро пожелателно обществено мислене.", "date": "2018.06.15", "title": "Галъп интернешънъл: 43% от българите оценяват положително председателството ни"}
{"url": "https://offnews.bg/obshtestvo/stroiat-nov-zaslon-na-koncheto-v-pirin-682687.html", "text": "В началото на август започва изграждането на нов заслон на седловината \"Кончето\" в Пирин. Досега са правени два опити за ремонт, но поради бюрократични усложнения те не са реализирани, съобщи председателят на Асоциацията на планинските водачи Орлин Чачановски, цитиран от БТА.Същинската работа ще започне от 1 август и ще продължи около месец.До този момент са събрани 17 000 лева, като за самата изработка на заслона, материалите и помощните средства са отделени 12 000 лева, а останалите 5000 лева остават за транспорт. Тази сума обаче не е достатъчна, за да може транспортът да се извърши по въздуха. Обърнахме се за съдействие към редица държавни институции, но засега няма отговор. Сега разчитаме на съдействие от страна на председателят на БЧК Христо Григоров, за да може транспорта по въздуха да се осъществи с техниката за въздушно спасяване, с която разполагат, обясни Орлин Чачановски.Автор на проекта на новия заслон е архитект Милан Рашевски. В Асоциацията на планинските водачи членуват около 100 човека и част от тях са изявили желание да участват с доброволен труд. Част от материалите ще се изнасят на гръб. Идеята е старият заслон, след демонтажа, да бъде монтиран отново в двора на хижа \"Яворов\", за да остане за историята на планинарското движение в България.", "date": "2018.06.15", "title": "Строят нов заслон на Кончето в Пирин"}
{"url": "https://offnews.bg/turizam/angelkova-preporacha-na-obshtina-kavarna-da-ne-kopae-kraj-plazha-prez-682705.html", "text": "Препоръчвам на община Каварна да вземе спешни мерки и да спре строителните дейности до плажа в града. Това заяви министърът на туризма Николина Ангелкова, която инспектира днес ситуацията с продължаващите ремонти до ивицата.Това е абсолютно забранено след 15 май.Редно е било така да се планира строителството на хотела и пътя до плажа, че да не нарушава забраната и да осигури максимален комфорт на туристите. Зоната, която преди е осигурявала достъп до плажа, сега е възпрепятствана заради строителните дейности и причинява дискомфорт на туристите, посочи Ангелкова.Експертите на министерството са установили, че има достъп от две страни, но все пак това е неудобно за посетителите.Ако община Каварна иска да привлича туристи и да осигури добри условия за плажуващите, не е редно да допуска такава ситуация. Ако е искала подобрения, е трябвало да си направи планирането така, че до 15 май строителните дейности да приключат, а не да са факт месец след забраната. Тук е добре да се намеси областната управа, смята министърът.OFFNews вече ви разказа как точно до пясъка в морския град работи багер, въпреки изричната забрана за такива дейности в периода между 15 май и 15 септември. Машините рушат изградения по проект \"Красива България\" амфитеатрален подход към плажа и стълбите до ресторант \"Българка\", по които се слиза до плажа.По същността си новият строеж представлява канализация за хотела на местен бизнесмен по прякор Цуцко, който е бил съветник в два парламента на бившия добрички депутат от ГЕРБ Живко Мартинов, известен като Живко Суджука. Последният се раздели с депутатството, след като собственик на месарски цех се оплака, че го е рекетирал за 4 тона суджук, който уж трябвало да отиде за Бойко Борисов.", "date": "2018.06.15", "title": "Ангелкова препоръча на община Каварна да не копае край плажа през лятото"}
{"url": "https://offnews.bg/obshtestvo/v-razgara-na-krizata-s-detcata-s-uvrezhdania-otgovorniat-zam-minista-682694.html", "text": "Две високопоставени служителки от социалното министерство, пряко отговорни за проблема на майките на деца с увреждания са на луксозна командировка в Ню Йорк. Става дума за зам.-министър Росица Димитрова и държавния експерт от отдел \"Интеграция на хората с увреждания\" Надежда Харизанова, разкри вестник \"Сега\".От 12 до 14 юни двете дами са представяли \"положителния опит и постигнатите резултати в България\" за правата на хората с увреждания и деинституционализацията на децата с увреждания.\"Командировката им е с всички екстри - самолетна бизнес класа за зам.-министъра, дневни, квартирни и пр. Общата стойност на пътуването на двете служителки е 16 150 лева\", съобщава \"Сега\", позовавайки се на документ, с който медията разполага.Тъй като самолетните билети са купени в последния момент, билетът за бизнес класа на Димитрова струва 8306 лв., а икономичната класа на подчинената ѝ също хич не е евтина - 2016 лв.Останалото до 16 150 лв. са дневни, хотел и пари за вътрешен транспорт. Въпреки че самата конференция е тридневна - от 12 до 14 юни, а нощувките са четири, зам.-министърът и държавният експерт са писали дневни за 6 дни. Не е ясно какво е наложило спешното купуване на билетите, при условие че датите на конференцията са известни още от миналата година, пише всекидневникът.", "date": "2018.06.15", "title": "В разгара на кризата с децата с увреждания: Отговорният зам.-министър лети до Ню Йорк в първа класа за 8306 лв."}
{"url": "https://offnews.bg/obshtestvo/kola-izgoria-na-magistrala-trakia-682695.html", "text": "Кола се запали и изгоря на автомагистрала \"Тракия\".Инцидентът е станал около 14 часа на 26-и км на магистралата, малко след Вакарел. От пресцентъра на МВР съобщиха за OFFNews, че водачът е изведен невредим и няма жертви или пострадали.На мястото са изпратени линейка и пожарна.Причините за инцидента се изясняват. ", "date": "2018.06.15", "title": "Кола изгоря на магистрала 'Тракия'"}
{"url": "https://offnews.bg/obshtestvo/zapechataha-kolonki-na-4-benzinostantcii-v-plovdivsko-682704.html", "text": "Държавната агенция за метрологичен и технически надзор (ДАМТН) запечата колонки в 4 бензиностанции на територията на област Пловдив заради отклонения в горивата. те са билиз асечени с проверки с мобилни лаборатории от инспекторите на агенцията между 11-15 юни. Проверени са 49 бензиностанции, взети са 26 проби от автомобилен бензин А-95Н и 42 от дизелово гориво.В четирите обекта, от които е установено, че се разпространява гориво с отклонение от нормите, са наложени принудителни административни мерки и са запечатани бензиноколонките. От търговската мрежа са изтеглени 12 692 литра течно гориво, от които 7369 литра гориво за дизелови двигатели и 5323 литра автомобилен бензин. Предстои издаване на Актове за установени административни нарушения и на Наказателни постановления за общо 80 000 лв.При 3 от пробите с нарушения има отклонение в качество съгласно Закона за чистотата на атмосферния въздух - 2 проби при дизеловото гориво, 1 проба при автомобилния бензин. Отклонението при бензина е по показател „дестилационни характеристики - край на кипене“, а при горивото за дизелови двигатели - по показател „пламна температура”. При 1 от пробите от дизелово гориво е установено несъответствие с изискването на Закона за енергията от възобновяеми източници за ", "date": "2018.06.15", "title": "Запечатаха колонки на 4 бензиностанции в Пловдивско"}
{"url": "https://offnews.bg/leka-atletika/talantat-tihomir-ivanov-pretarpia-operatcia-v-istanbul-682688.html", "text": "Талантът от прочутата плевенска школа Тихомир Иванов пропуска летния състезателен сезон. Състезателят на скок височина е претърпял хирургическа интервенция в клиника в Истанбул.\"Тихомир претърпия лека операция, която обаче няма да му позволи да се състезава този сезон\", каза пред BGathletic.com треньорът на Иванов - Георги Гетов.\"Вследствие на травмата на бедрото, която Тихомир получи на световното първенство в Лондон, се е получил проблем и на залавното място на четириглавия бедрен мускул (б.а. спортна херния).Лекарите заздравиха това място и от първия ден на операцията миналия петък Тишко вече ходи. Предстои му месец възстановяване в клиниката в Истанбул и от септември започваме подготовка на пълни обороти. Имам огромни гаранции от лекарите, че това ще може да стане без проблем”, обясни още Гетов.Той поясни, че Иванов е имал болки още от зимата – две седмици преди националния шампионат в зала, където четвъртия в Европа под покрив скочи 228 см. В истанбулската болница са провели пълни изследвания и е станало ясно какъв е проблемът, създаващ дискомфорт на атлета в последните пет месеца. \"След консултацииите и прегледите нямахме избор и просто действахме. Не ми се скачаше по 220-225 см. Това щеше да е максимумът\", каза Тихомир.Иванов няма да участва на шампионата на Европа през август в Берлин. С личното си постижение от 231 см от миналото лято той е сред най-елитните скачачи на континента. Тихомир е опериран във \"Vital hospital\", в която се възстановяват много спортисти от цяла Европа.", "date": "2018.06.15", "title": "Талантът Тихомир Иванов претърпя операция в Истанбул"}
{"url": "https://offnews.bg/ikonomika/makdonalds-izhvarlia-plastmasovite-slamki-ot-restorantite-si-na-ostr-682709.html", "text": "Веригата за бързо хранене \"Макдоналдс\" спира да продава пластмасови сламки към напитките в обектите си във Великобритания, съобщава \"Ройтерс\".Информационната агенция цитира компанията, която казва, че е взела решението под влияние на нагласите сред клиентите си.От септември 2018 пластмасовите сламки ще бъдат заменени с хартиени.Дебатът за ограничаване на пластмасовите артикули за еднократна употреба във Великобритания набра голяма скорост. Правителството предложи забрана на пластмасовите сламки и клечки за уши, припомня \"Ройтерс\".", "date": "2018.06.15", "title": "'Макдоналдс' изхвърля пластмасовите сламки от ресторантите си на Острова"}
{"url": "https://offnews.bg/futbol/levski-pusna-unikalni-bileti-za-macha-s-boka-huniors-682693.html", "text": "Организаторите на събитието \"75 години Георги Аспарухов\" пуснаха лимитирано количество уникални билети с лика на незабравимата синя деветка, съобщават от Левски на сайта си.1943 пропуска за мача на 19 август на стадион \"Васил Левски\" в чест на Гунди между Левски и аржентинския шампион Бока Хуниорс, са в продажба в мрежата на Eventim от днес, петък - 15 юни, до изчерпването им.От тикет компанията, която разпространява пропуските за мача, съобщиха, че билет с подобен дизайн и проект се прави за първи път за събитие у нас. Това е поредната изненада и още един жест, както към Гунди, така и към неговите най-верни почитатели.Броят на билетите с лика на Аспарухов също не е случаен, той отговоря на годината, в която е роден футболният феномен, както и на началния час, в който ще започне историческия сблъсък между любимия клуб на Гунди и великия световен гранд, допълват \"сините\".Събитието \"75 години Георги Аспарухов\" е на 19 август 2018 година на Национален стадион \"Васил Левски\". Начало 19:43 часа.Билети за звездния футболен мач между Левски и Бока Хуниорс могат да бъдат намерени в мрежата на Eventim в цялата страна и онлайн. Цена на билетите: от 9.57 до 194.30 лева.Цена на семеен пакет: 19.14 лева, който включва два билета на цени от 9.57 лв. Семейният пакет важи единствено за Сектор \"Г\", като включените в него два билета не се продават по отделно.", "date": "2018.06.15", "title": "Левски пусна уникални билети за мача с Бока Хуниорс"}
{"url": "https://offnews.bg/politika/demokratichna-balgaria-prenasia-bitkata-sreshtu-aetc-belene-v-es-682691.html", "text": "\"Пренасяме битката срещу АЕЦ \"Белене\" в европейските институции\", обяви бившият депутат и член на \"Демократична България\" Мартин Димитров.От обединението са на мнение, че именно извън България - в рамките на ЕС, имат съюзници, с които ще успеят да спрат проекта. \"Този проект е финансово, сеизмично и екологично опасен за България. От нашите европейски партньори искаме нещо съвсем конкретно. Ние искаме пред ЕП и ЕК всичко по отношение на \"Белене\" да започне отначало - нова оценка на въздействието върху околната среда, нова социално-икономическа оценка, съобразяване с последните европейски директиви\", обясни Димитров.Според него европейските институции бързо ще разберат, че сеизмичният риск е риск за всеки един европеец. \"Каквито и договорки и сделки да е направила българската власт с Москва, те не важат за европейските институции. И точно там е мястото тези уговорки и тъмни сделки трябва да бъдат развалени. Ние знаем как да го направим, правили сме ги и сега ще го направи отново\", добави Димитров.Стратегията на \"Демократична България\" е до края на годината евродепутатът Светослав Малинов да се заеме активно с това да представя пред различните европейски институции проблемите, които от обединението виждат около проекта.Самият Малинов обяви, че вече е уведомил еврокомисаря по енергетиката Мигел Ариас Канете за всички факти и притеснения около проекта. \"Смея да твърдя, че той вече беше доста добре осведомен. Позволих си да го информирам и за някои наши анализи и опасения. Убеден съм, че ЕК ще следи много внимателно всичко около развитието този проект и ще изиска от българското правителство да приложи всички критерии, свързани с безопасността, за да бъдат изпълнени много строгите изисквания на ЕС, които станаха още по-строги след \"Фукушима\", каза Малинов. Той каза, че според него това е началото на едно много сериозно сътрудничество с еврокомисат Канете по темата с АЕЦ \"Белене\".Малинов смята да направи още няколко неща в ЕС по този въпрос. \"Първо ще задвижа процедурата за декларация срещу АЕЦ \"Белене\" с оглед на сеизмичната опасност. Подобна декларация вече имаше направена срещу турската АЕЦ \"Аккую\". Ще използваме този опит на Европейския парламент\", обясни Малинов.Евродепутатът планира да се срещне и с румънските си колеги, за да поиска и тяхното мнение.\"А и най-малкото ще разберем как те се чувстват, имайки предвид, че експертизата за опасностите около АЕЦ \"Белене\" е и на тяхно разположение още от преди 20-25 години\", обясни той. Малинов има намерение да разговаря и с румънския еврокомисар Корина Крецу, която е с ресор регионално развитие.Малинов смята да влезе в трайно сътрудничество по темата АЕЦ \"Белене\" с групата на зелените в европаралмента. Той има намерение да организира и специална конференция в ЕП, на която да бъдат изнесени всички факти, които намира за притеснителни. \"През цялото време ще атакуваме и Европейската комисия с въпроси, свързани с развитието на темата в рамките на България\", каза той.\"Възобновяването на проекта АЕЦ \"Белене\" е грешка на толкова много нива\", коментира съпредседателят на партия \"Зелените\" Владислав Панев, който добави, че изграждането на централата е поредният пирон в ковчега на българската ядрена енергетика. По думите му контролът от страна на частни акционери би бил много по-сериозен от министерства или агенции. \"АЕЦ \"Белене\" ще доведе до силно нарастване на българския държавен дълг, както и до увеличение на сметките за ток на всички граждани\", смята Панев.", "date": "2018.06.15", "title": "'Демократична България' пренася битката срещу АЕЦ Белене в ЕС"}
{"url": "https://offnews.bg/kultura/the-gathering-s-kontcert-v-sofia-682706.html", "text": "На 22 ноември холандският прогресив / алтърнатив рок група The Gathering ще дойде в България през ноември за участие в столичния клуб Mixtape 5.Групата ще посети София в оригиналния си състав, като единственото изключение е певицата Silje Wergeland, която е в The Gathering от 10 години. Останалите членове са: кийбордистът Frank Boeijen, Renе Rutten (китари), Hans Rutten (барабани) и завърналият се, съвсем наскоро, оригинален басист на групата - Hugo Prinsen Geerligs.Групата ще направи специален сет, като за някои от композициите ще бъдат подготвени кинематографски ефекти.", "date": "2018.06.15", "title": "The Gathering  с концерт в София"}
{"url": "https://offnews.bg/zdrave/poveche-ot-polovinata-balgarski-lekari-sa-nad-55-g-682682.html", "text": "Повече от половината български лекари са на или над 55 години. От общо 30 078-те медици у нас най-голям е делът на групата между 55 и 64 години - 10 387 (34.5%). На и над 65 години са 4 865, или 16.2%. Младите практикуващи лекари (до 35 г.), са 3 757, или 12.5%, показват показват публикуваните днес данни на Националния статистически институт (НСИ).Медицинските сестри са 30 955. 20 089 от тях работят в болници и центрове със стационар. Акушерките са 3 207.Най-много лекари работят като общопрактикуващи - 4 531 души, или 15.1% от всички лекари в страната. На второ място е специалността \"Анестезиология и интензивно лечение\" - 1 605 (5.3%). Трети по брой са хирурзите - 1 495 (5.0%), следват педиатрите - 1 475 (4.9%). Топ 5 завършва с \"Акушерство и гинекология\" - 1 447 (4.8%).Един лекар обслужва средно по 234 души население. Медиците ни са били по-натоварени преди 10 г., когато на един са се падали по 274 души. Най-благоприятно е съотношението в град Пловдив - един лекар на 121 души население. В столицата те са 196 души.Най-висока е осигуреността с лекари в Плевен (59.7 на 10 000 души от населението), Пловдив (51.4), София (столица) (51.0), Варна (49.8) и Стара Загора (43.4). Най-ниска е тя в областите Кърджали (26.4 на 10 000 души), Добрич (27.2) и Перник (27.3).При общопрактикуващите лекари средната осигуреност за страната е 6.4 на 10 хил. души. Отново най-висок е показателят за област Плевен (8.9 на 10 000). Следват Видин (8.6), Монтана (8.2), Добрич (7.6) и Ловеч (7.5). Най-ниска е осигуреността в областите Кърджали (4.0), Разград (4.7) и Търговище (4.9).При зъболекарите осигуреността в страната е 11.9 на 10 000 души, а най-висок е показателят за областите Пловдив (18.4 на 10 000 души), София (столица) (16.8), Перник (13.6) и Варна (13.5). Най-ниска тя в областите Търговище (6.0), Силистра (7.0), Сливен и Разград (по 7.1).Жените лекари преобладават. Те са 16 674 или 55.4%.17 052 от лекарите и 44 от 8 355-те зъболекари работят в болници или центрове със стационар. Трудови договори със заведения за извънболнична помощ имат 10 849 лекари и 7 927 зъболекари. Тук се включват и работещите в индивидуални и групови практики с договори със Здравната каса. 899 от зъболекарите отказват да работят нея. Договор с НЗОК имат 7 456.В други лечебни заведения, включително в детски ясли и училища, работят 2 177 лекари и 384 зъболекари.Към 31 декември 2017 г. в страната функционират 346 заведения за болнична помощ () с 52 744 легла. 322 са болници с 50 519 легла. Заведенията за извънболнична помощ са 2 043 с 1 263 легла, а другите лечебни и здравни заведения - 144 с 2 179 легла.Многопрофилните болници са 184 с 37 051 легла. В 57.1% от тях е съсредоточен 73.3% от легловия фонд на всички болници в страната. Най-голям е делът на многопрофилните болници, които към края на годината разполагат с от 100 до 299 легла - 42.9%. До 99 легла има в 37.0% от многопрофилните болници. С над 500 легла са 7.6% от този вид лечебни заведения.Специализираните болници са 138 с 13 468 легла. Разпределението им по видове е следното: за активно лечение - 77 с 4 492 легла; за продължително лечение - 1 със 145 легла; за продължително лечение и рехабилитация - 17 с 1 995 легла; за рехабилитация - 31 с 4 611 легла; държавни психиатрични болници - 12 с 2 225 легла.Към заведенията за болнична помощ се отнасят и центровете със стационар (бивши диспансери), които при регистрацията си като основна дейност са посочили „болнична“. В края на 2017 г. те са: центрове за кожно-венерически заболявания - 5 заведения с 50 легла; комплексни онкологични центрове - 7 с 1 153 легла; центрове за психично здраве - 12 с 1 022 леглаОсигуреността на населението с болнични легла в края на 2017 г. е 748.1 на 100 000 души от населението. Най-високи са стойностите в областите Пловдив (970.7 на 100 000 души), Смолян (955.4) и Плевен (900.5), а най-ниски - в областите Ямбол (361.1) и Видин (385.4).Заведенията за извънболнична помощ са 2 043 с 1 263 легла за краткосрочно наблюдение и престой и в сравнение с 2016 г. нараства както броят, така и легловият им фонд - съответно с 0.7 и 8.6%.Към други лечебни и здравни заведения се отнасят центровете за спешна медицинска помощ, регионалните здравни инспекции, домовете за медико-социални грижи за деца, хосписите, националните центрове без легла, диализните центрове, както и центровете за трансфузионна хематология. В края на 2017 г. те са 144 с 2 179 легла. Най-много са хосписите - 47 с 1 143 легла. ", "date": "2018.06.15", "title": "Повече от половината български лекари са над 55 г."}
{"url": "https://offnews.bg/sviat/video-kak-erdogan-instruktira-sapartijtci-za-izborite-plazna-v-interne-682698.html", "text": "Видео от партийно събиране, на което турският президент Ердоган дава насоки за манипулиране на изборния резултат, бе публикувано в интернет и скандализира опонентите му.Целта на инструкциите е да се държат по око избирателите на Демократична партия на народите (ДПН), за да не мине тя 10-те процента, необходими за влизане в парламента.Клипчето е дълго минута и 39 секунди и първоначално бе качено във фейсбук от присъствал на събранието, а после свалено. Междувременно обаче много хора го бяха изгледали и то плъзна в различни сайтове.Срещата се е провела на 9 юни в централата на управляващата партия. На нея са присъствали отговорниците по квартали на Партията на справедливостта и развитието в Истанбул.\"Приятели, по отношение на ДПН, нашата партийна организация трябва да извърши специфична работа. задача. Не мога да говоря за тези неща публично. Говоря ги на вас тук. Защо? Защото, ако ДПН падне под чертата за влизане в парламента, това ще означава, че ние живеем на едно много по-добро място”, казва Ердоган. Той инструктира отговорниците за кварталните организации да „пазят плътно“ избирателите във всяка махала.\"Знаете кой кой е... Ако представителите ни по квартали не знаят кой кой е, тогава да си подадат оставката. Вземате избирателните листи за всяка урна и вършите специалната работа\", добавя той.В друго видео от срещата президентът призовава партийните кадри да наблюдават урните и комисиите \"за да приключат работата в Истанбул преди да е започнала\".", "date": "2018.06.15", "title": "Видео как Ердоган инструктира съпартийци за изборите плъзна в интернет"}
{"url": "https://offnews.bg/temida/turtcia-otnovo-iska-da-sadi-balgarski-granichari-682699.html", "text": "Четиримата български граничари, които турски наказателен съд обвинява в убийството на техен бракониер, отново получиха призовки по същия казус.Днес Михаил Цонков, Николай Петков, Живко Петков и Николай Костов разбраха, че са извикани на 16 юли в Районния съд в Бургас за частно – наказателно дело. Трябва да се изпълни съдебна поръчка от турската страна, поясни адвокатът на Цонков Росен Кожухаров:„“, поясни адвокатът. Росен Кожухаров бе озадачен защо отново се призовават граничарите:„“, поясни юристът. Към тях са добавени и експертизи, доказателства и не е ясно кое налага нови разпити, допълни Росен Кожухаров. Михаил Цонков, Живко Петков, Николай Петков и Николай Костов бяха обвинени от турските власти в непредумишлено убийство на бракониер. Случаят е от 17 април 2008 година, когато при сблъсък с турски бракониери в български териториални води на Черно море, граничният полицай Цонков произвел изстрел със служебното си оръжие и ранил смъртоносно един от рибарите. Заедно с двамата свои колеги полицаят е трябвало да задържи нарушителите, които обаче оказали съпротива. Стигнало се до ръкопашна схватка, при която единият от турските граждани опитал да избие оръжието от ръката на Цонков. При падането на двамата оръжието на полицая гръмнало веднъж и изстрелът се оказал фатален. У нас срещу Михаил Цонков бе повдигнато обвинение за причиняване на смърт по непредпазливост. След края на разследването Сливенската военна прокуратура прекрати производството. Решението ѝ бе обжалвано, но потвърдено от две съдебни инстанции, оправдателна присъда имаше и от Европейския съд по правата на човека. Днес бившите граничари бяха притеснени и поясниха, че направените заявки от държавата и от Главния прокурор, че няма да бъдат екстрадирани, ще бъдат спазени.", "date": "2018.06.15", "title": "Турция отново иска да съди български граничари"}
{"url": "https://offnews.bg/obshtestvo/bsp-sofia-poiska-ostavki-v-stolichna-obshtina-zaradi-bronzovata-kashta-682701.html", "text": "Съветниците от БСП в Столична община поискаха зам.-кметът Тодор Чобанов да подаде оставка, а шефът на комисията по култура в СОС Малина Едрева да се оттегли като неин председател. Поводът е скандала с Бронзовата къща, който трябваше да се появи на мястото на бившия мавзолей в София преди месеци. Кметът Йорданка Фандъкова трябва да каже кой е виновен за провала с инсталацията, заяви лидерът на Столичните социалисти Калоян Паргов. Социалистите дадоха импровизирана пресконференция пред оградата в Градската градина, зад която няколко работници и авторът на проекта Пламен Деянофф изграждат основата на Бронзовата къща. Съветниците закачиха шарж на Деянофф с Фандъкова, Едрева и Чобанов. Приключваме председателството и нямаме Бронзова къща, а уж това трябваше да бъде символа на приемствеността между двете председателства – българско и австрийско. Според него е притеснително, че авторът на Бронзовата къща твърди, че хора от общината са го подучвали как да избегне законови процедури, конкурси, за да може да се случи тази къща по-бързо. Паргов призова авторът да каже кои са тези общински служители, които са му давали такива съвети. Управляващите в СОС могат да поставят собствените си скулптори и да ги поставят на мястото на Бронзовата къща, за да може един паметник на глупостта да напомня на софиянци, че решенията, които взимат днешните управляващи ни струват скъпо, каза още Паргов.Зам. - председателят на СОС от БСП Милка Христова подчерта, че все още няма информация как точно са похарчени гласуваните 95 000 лв. за бетонния постамент върху бившия мавзолей. Проектът на Пламен Деянофф получи подкрепа от акад. Светлин Русев, Чапа, Любен Генов - председател на СБХ и още ред представители на изобразителното изкуство, скулптурата и архитектурата. Като председател на комисията по култура веднага след постъпването на предложението съм направила всичко, което е необходимо, заяви за OFFNews Малина Едрева. Тя припомни, че бяха проведени 6 обсъждания - със студенти, граждани, експерти, а на заседанието на СОС изграждането на инсталацията бе прието без нито един глас против.След забавянето на изграждането на инсталацията Едрева поиска график за изграждане на Бронзовата къща, който ако не бъде спазен, проектът ще бъде спрян.   Съветниците от БСП гласуваха \"въздържал се\"", "date": "2018.06.15", "title": "БСП-София поиска оставки в Столична община заради Бронзовата къща"}
{"url": "https://offnews.bg/112/sedem-sa-postradalite-pri-verizhnata-katastrofa-v-sofia-snoshti-682664.html", "text": "Общо седем души са пострадали при верижната катастрофа, която стана  на столичния булевард \"Иван Гешов\", съобщава Нова тв. По-сериозно са пострадали трима души - семейство с 12-годишното им дете. Те са хоспитализирани.\"Пострадалите майка, баща и дете вече са хоспитализирани в \"Пирогов\". Детето е на 12 години с контузия на гръден кош и в коремната област. Бащата е на 45 години с контузия на глава, нос и гръден кош. Майката е на 45 години с контузия на глава, гръден кош, с мозъчно сътресение, губила е за малко съзнание. Тя е най-тежко пострадалата от останалите\", обясни говорителят на Спешна помощ Катя Сунгарска.При инцидента преди тунела на кръстовището между бул. \"Иван Ев. Гешов\" с ул. \"Георги Софийски\" в посока бул. \"България\" се удариха девет автомобила. По първоначална информация катастрофата е предизвикана от джип, чийто шофьор бил пиян. Той е отказал проба за алкохол с дрегер и е задържан от органите на МВР.Живущите в района твърдят, че в участъка често се случват катастрофи, а вечер дори се правят гонки между коли.Сигналът за катастрофата е подаден на тел. 112 около 19.35 часа. На място бяха изпратени три линейки, коли на пожарната и полицията.", "date": "2018.06.15", "title": "Седем са пострадалите при верижната катастрофа в София снощи"}
{"url": "https://offnews.bg/nauka/tri-pati-po-barzo-se-topiat-lednitcite-v-antarktida-video-682667.html", "text": "През последните пет години средната скорост на топене на леда в Антарктида е била три пъти по-висока в сравнение с предходните две десетилетия. Това показват резултатите от изследвания, публикувани в списание Nature, .Учените са успели да определят обема на разтопения лед и съответната промяна в морското равнище, както и да анализират динамиката на топене. Това е станало след пълномащабно изследване на динамиката на топене на леда в Антарктика през последните 25 години.Оказа се, че от 1992 г. насам леденият континент е загубил повече от 2.7 трилиона тона лед и заради това морското ниво се е увеличило близо 8 милиметра. В Антарктида се намират най-големите запаси на лед в света - там има толкова много лед, че ако се разтопи целият, глобалното морско ниво ще се повиши с 45 метра. Данните от наблюденията през последните няколко десетилетия показват, че този лед постоянно се топи. Само от един ледник, Пайн Айлънд в Западна Антарктида, всяка година около 45 милиарда тона лед се превръщат във вода.Още от .", "date": "2018.06.15", "title": "Три пъти по-бързо се топят ледниците в Антарктида (видео)"}
{"url": "https://offnews.bg/sviat/nov-protest-pred-makedonskia-parlament-zaradi-imeto-682669.html", "text": "Пред сградата на парламента на Република Македония и снощи се състоя протест на граждански сдружения против договора между Македония и Гърция за решаване на спора за името, предаде агенция МИА, цитирана от БТА.Граждани блокираха булеварда пред сградата, пред която бе поставен полицейски кордон.Те поискаха да спрат действията за промяна на името и оцениха договора като вреден за държавата.Част от участниците в протеста заявиха, че гражданите трябва да покажат, че те взимат решението за своето и на държавата бъдеще.Всеки гражданин независимо от националността и политическата си ориентация трябва да участва в протестите и да се противопостави на договора. Това са критични времена за държавата, да се противопоставим на безотговорните политици, бяха част от посланията на протеста.Част от присъстващите пееха патриотични песни и скандираха името на президента Георге Иванов.По време на предишния протест, в сряда вечерта, бяха задържани 10 души за нарушаване на обществения ред и мир.Постигнатото споразумение предвижда оттук нататък Македония да се нарича Република Северна Македония. Решаването на дългогодишния спор за името би отключил пътя на страната към членство в ЕС и НАТО.Междувременно македонското правителство обсъди и единодушно прие договора за разрешаване на спора с Гърция за името на Македония и за стратегическо партньорство и го декласифицира.Договорът вече е на интернет страницата на правителството и е достъпен за обществеността, съобщи правителственият говорител Миле Бошняковски на пресконференция снощи.Договорът е със заглавие - Окончателна спогодба за решаване на различията, описани в резолюции 817 и 845 на Съвета за сигурност на ООН за прекратяване на силата на Временната спогодба от 1995 г. и за установяване на стратегическо партньорство между страните, каза Бошняковски.Той добави, че все още не е уточнена датата на срещата между премиерите Зоран Заев и Алексис Ципрас, на която трябва да бъде подписан договорът. Днес (петък) ще има повече информации и ще се знае точно кога и къде ще се състои срещата.", "date": "2018.06.15", "title": "Нов протест пред македонския парламент заради името"}
{"url": "https://offnews.bg/obshtestvo/vodata-na-sofia-shte-minava-i-prez-uv-lachi-682690.html", "text": "Водата на столичани ще се пречиства чрез UV лъчи след 2020 г. Технологията ще се въведе за първи път в нашата страна, съобщи новият изпълнителен директор на \"Софийска вода\" АД Васил Тренев пред журналисти в пречиствателна станция \"Бистрица\". Ултравиолетовото третиране ще се извършва тук. Идеята е включена в утвърдения от КЕВР бизнес план за следващите пет години. Хлорирането на водата обаче няма да отпадне, уточни Павел Зеленков, мениджър в \"Софийска вода\". UV пречистването е допълнителна мярка, обясни той. Водата в София е мека, съдържанието на магнезий и калций в нея са в точно такава комбинация, която е полезна за човека, хлоридите са с 20 % под нормата, а солевото съдържание е ниско, обясни Весела Стефанова, шеф на модерната лаболатория на пречиствателна станция \"Бистрица\". ", "date": "2018.06.15", "title": "Водата на София ще минава и през UV лъчи"}
{"url": "https://offnews.bg/istoria/nova-poreditca-na-viasat-history-razkazva-za-goliamata-liubov-na-imper-681478.html", "text": "- Д-р Лимпскомб, какво Ви накара да започнете да изучавате история?- Мисля, че историята - това е животът на останалите. Ако се интересуваш от хората, от начина, по който мислят, който ги мотивира, тогава историята е най-перфектната наука.- Много от изследванията Ви са върху живота на Хенри VIII. А сега се захващате с последната царска фамилия на Русия. С какво Ви привлече тяхната история?- Всъщност, между Хенри Осми и Ан Болейн и Николай и Александра могат да се направят много паралели. Страстна любовна история с последствия, променили света. Особено ми харесва погледът отвърте в личната им история. Писмата, които са си разменяли, са много интимни и дават поглед върху мислите им, светогледа им. Обясняват много за революцията в Русия.- Император Николай II и съпругата му Александра са известни с любовта си един към друг. Открихте ли нещо ново и любопитно в кореспонденцята им? Има ли малко известни факти за тях?- Няколко неща. Писмата са изпълнени с много страст, отдаденост, любов. В смайващи размери. Изглеждат напълно увлечени един от друг дори след 22 години брак. Направи ми впечатление и степента, до която тя го манипулира. Бях чела за това в други книги, а сега го открих и в писмата им. Имам предвид, че го подтиква да бъде авторитарен, марксист, твърд - по-авторитарен, отколкото е бил в действителност. А друго, което ме впечатли, е че те са били интимни - в сексуално отношение. Наричат гениталиите си с имена и пишат за тях в кореспонденцията си. Удивително!- Знаете ли колко писма са си разменили? Според някои източници са хиляди.- - Сигурно са толкова. Знаем за 1700 между април 1914-а и март 1917-а. Ако сложим и тези преди тях, със сигурност са хиляди.- Животът на последната династия със синя кръв излиза за пръв път, разказан в телевизионна поредица. Какво ще видят зрителите?- Във втория епизод сме подбрали история от Първата световна война. Моментът, когато идва техният - не бих казала неизбежен, но почти неизбежен залез. Николай отива на фронта - да ръководи ситуацията оттам, но той не е пълководец. Не е като своя баща. На фронта той наистина не е постигнал много, играл е домино и е пишел писма, оставяйки политически вакуум и Александра начело. Спираме се и на влиянието на Распутин и неговата необичайна смърт. Накрая се стига до Руската революция.Снимка: Viasat World- Защо според вас историята е важна - какво бихте казали на клас ученици, за да ги вдъхновите да я изучават?- Защото тя е всичко онова, което някога се е случило. Илюстрация на това как действат хората. Поглеждаш назад и виждаш как са реагирали в сходни ситуации. Обяснимо е тя да не грабне вниманието на младите хора точно защото са млади и мислят, че знаят всичко. Но мисля, че ако са умни и искат да разберат как работи светът, няма по-добър начин от историята. Днес повече от всякога имаме нужда от това - със смяната на властта в целия свят - от Америка, през Брекзит. Трябва да погледнем в миналото, за да разберем какво се случва.", "date": "2018.06.15", "title": "Нова поредица на Viasat History разказва за голямата любов на император Николай и Александра (видео)"}
{"url": "https://offnews.bg/futbol/vsichki-govoriat-za-robi-uiliams-682674.html", "text": "Британската попзвезда Роби Уилямс успя да умножи многократно интереса към себе си по време на церемонията по откриването на Мондиал 2018 в Москва с един неприличен жест.В ефир той показа среден пръст пред камерата, а целия свят видя какво е направил. Нещо повече - специално в този момент той промени леко стиховете на изпълняваната песен и изпя импровизирано \"И правя това без пари\". Това беше разтълкувано като отговор на критиците в родината му, които бяха недоволни, че отива в Москва и легитимира режима на Владимир Путин срещу заплащане.\"Не знам какво е искал да покаже Роби, но по време на репетицията той беше много професионален и радушен с всички. Аз лично мисля, че жестът му няма нищо общо с Русия, а по-скоро е насочен към скептиците у дома\", коментира организаторът на церемонията по откриването Иля Авербух.Жестът на Уилямс продължава да се обсъжда, но каквито и да са били мотивите му, то ефектът е постигнат - представянето му се оказа запомнящо се.Футболистите на Англия също не останаха безразлични и обърнаха всичко на майтап. Кайл Уокър предположи на шега, че това е бил начинът на Роби Уилямс да каже \"Здрасти\" на съотборника му Деле Али.", "date": "2018.06.15", "title": "Всички говорят за Роби Уилямс"}
{"url": "https://offnews.bg/sviat/tramp-narekal-zhan-klod-iunker-brutalen-ubietc-na-sreshtata-na-g-7-682673.html", "text": "Американският президент Доналд Тръмп нарекъл председателя на Еврокомисията \"брутален убиец\" по време на срещата на Г-7 миналата седмица, обяви самият Юнкер, цитиран от Ройтерс.Той повдигна завесата на скандала по време на разговорите, говорейки пред областния парламент на Бавария.\"Миналата седмица Тръмп ми каза: Жан-Клод, Вие сте брутален убиец\", каа шефът на ЕК и бивш министър-председател на Люксембург.\"За пръв път Люксембург се превръща в такава опасност за САЩ. Мисля, че го е казал като комплимент, но не съм сигурен\", коментира Юнкер.Напрежението между САЩ и традиционните им европейски партньори избухна, след като президентът Тръмп реши да сложи вносни мита върху алуминия и стоманата. Последва сходна мярка и спрямо Канада.Срещата на Г-7 не успя да изглади кризата.\"Не можем да оставим митата без отговор. Не съм настроен за война, но не приемам да ни диктуват отнякъде какво да правим в европа\", заяви Жан-Клод Юнкер.", "date": "2018.06.15", "title": "Тръмп нарекъл Жан-Клод Юнкер 'брутален убиец' на срещата на Г-7"}
{"url": "https://offnews.bg/izvan-terena/tenis-legendata-boris-beker-poiska-diplomaticheski-imunitet-za-da-ne-682675.html", "text": "Тенис легендата Борис Бекер поиска дипломатически имунитет, за да не бъде съден.Бекер обяви фалит през 2017 г. заради дължими суми на частната банка Arbuthnot Latham. Сега е преследван заради \"допълнителни активи\", пише Би Би Си.Трикратният шампион на \"Уимбълдън\" се позова пред Върховния съд на дипломатическото си назначение в Централноафриканската република (ЦАР), което го защитава от юридическо преследване. ЦАР направи Бекер спортно и културно аташе в ЕС през април 2018 г. Докато заема дипломатическата длъжност, той не може да бъде преследван съдебно, заявиха адвокатите му. Бекер, от своя страна, каза, че преследването би било \"неоправдано и несправедливо\".Борис Бекер е първият германец, спечелил тревния турнир от Големия шлем Уимбълдън. Тогава е едва 17-годишен (1985 г.). Той го печели отново през 1986 г. и 1989 г. Има 64 титли от 15-годишната си тенис кариера.", "date": "2018.06.15", "title": "Тенис легендата Борис Бекер поиска дипломатически имунитет, за да не бъде съден"}
{"url": "https://offnews.bg/sviat/vav-velikobritania-otneha-dete-ot-majka-mu-zashtoto-ne-poluchilo-slad-682689.html", "text": "Социален работник във Великобритания е отнел дете от майка му, защото то не получило сладолед и така не са задоволени \"емоционалните му нужди\".Случаят е от тази година и се разгледа от Върховния съд в Лондон, където социалният работник бе порицан за работата си от съдия Джъстис Мостин, пише британският \"Телеграф\".\"Критиката на социалния работник към майката е за маловажни случаи и абсолютно несъществени\", смята съдията.Мнението на социалния работник, отнел детето, е изразено в 44 страници становище, което, според съдията, не съдържа нищо съществено и няма доказателства за такава крайна мярка. Там е посочено единствено, че майката не успяла да изведе детето на разходка и да му купи сладолед.Все пак решението на Мостин е 8-годишното момченце да се върне при майка му, като грижите за него ще се наблюдават от социалните служби.", "date": "2018.06.15", "title": "Във Великобритания отнеха дете от майка му, защото не получило сладолед"}
{"url": "https://offnews.bg/temida/kmet-na-obshtina-rodopi-na-prokuror-za-shteta-ot-575-000-leva-682676.html", "text": "Специализираната прокуратура даде на съд бивш кмет на община Родопи, област Пловдив, за безстопанственост. Обвинителният акт срещу Й.Ш. е за щети в размер на 575 981,76 лева, нанесени между 2008 и 2011 г.Ощетяването е станало чрез обществена поръчка за ремонт на пътя между с. Дедово и Равнища. В обявлението за поръчката възложителят е включил условие, че тя ще започне да се изпълнява само при наличие на осигурено финансиране в общинския бюджет. Установено е, че кметът никога не е искал от Министерството на Регионалното развитие и благоустройството финансиране за обекта - ремонт на пътя с.Дедево-Равнища. Й.Ш. е поискал финансиране за обект-ремонт на пътя с.Храбрино-Дедево, за което е получил отказ за финансиране от МРРБ.След проведената процедура, на 09.09.2008 г. обвиняемият е сключил Договор за извършване на строително-монтажни работи: Ремонт на пътната настилка на път 1У-86213 „Дедево-Равнища\" между Община \"Родопи\" област Пловдив и търговско дружество.В договора е посочено, че възложителят ще заплати на изпълнителя договорената цена след предаване на завършения обект. Поради неизпълнение на задълженията на общината, предвид липсата на финансиране, изпълнителят е завел арбитражно дело и му е присъдена сумата, ведно с неустойка за неизпълнение в размер на 10 %. Установено е, че тези разходи са възникнали, тъй като договорът не е бил прекратен при знание за липса на финансиране в разумен срок, съответно са били предоговорени клаузи, които са довели до допълнителни плащания, и то без право на обжалване, като Общинският съвет не е бил уведомен за сключването на Анекс и Споразумение, въпреки съществуващото такова задължение на Кмета. ", "date": "2018.06.15", "title": "Кмет на община Родопи на прокурор за щета от 575 000 лева"}
{"url": "https://offnews.bg/politika/zasedanieto-na-deputatite-se-provali-bsp-napusna-zalata-zaradi-avtor-682672.html", "text": "Днешното заседание на депутатите се провали. Няма да има и парламентарен контрол. До това се стигна, след като депутатите от БСП напуснаха пленарната зала и обвиниха управляващото мнозинство, че налага авторитарен режим в парламента.На два пъти мнозинството се опита да събере необходимите 121 народни представители в залата, а накрая си върна на БСП, като реши да няма и парламентарен контрол.Причината за напускането на БСП беше, че председателят на паралемента Цвета Караянчева в последния момент добави нови точки в дневния ред на депутатите в нарушение на правилника. В началото на днешното заседание тя предложи да се добавят три точки - освобождаването на председателят на НЗОК Камен Плочев, второто четене на Закона за водите и второто четене на Закона за МВР.Социалистите обаче обявиха, че на председателския съвет е било взето решение да не се вкарват важни точки в последния момент. От БСП бяха против решението отстраняването на Плочев да се гласува набързо и то в отсъствието на много от народните представители, в залата се чуха и призиви за оставката на Караянчева.За къде бързате, дами и господа. Трябвало да има сериозни дебати, попита социалистът Славчо Велков.И почти цялата група на ДПС отсъстваще от залата, но по друга причина. \"Това са важни въпроси за ДПС и ние имаме позиция, но сега няма да можем да я кажем, защото е Байрам. Ние преупредихме председателя на парамента, че няма да ни има\", каза от трибуната Йордан Цонев.Докато от БСП протестираха срещу решението, депутатите от управляващото мнозинство започнаха да гледат на второ четене промените в Закона за водите.\"Ако вие продължавате със сила да налагате дневния ред, то ние сме готови да напуснем залата и да си гласувате законите сами\", обяви депутатът от БСП Драгомир Стойнев, но след думите му гласуванията в залата продължи, а социалистите напуснаха залата. Чак след напускането на БСП, председателят на правната комисия и депутат от ГЕРБ Данаил Кирилов предложи законодателната част да се удължи до гласуването на всички точки в дневния ред, включително и последната - законопроект на БСП за промени на ГПК.Социалистите дадоха брифинг, за да обяснят мотивите си. \"Напуснахме пленарна зала в знак на протест срещу авторитарния режим и стил на работа на парламента\", каза пред журналистите Стойнев.Междувременно в залата депутатите от ГЕРБ и от \"Обединените патриоти\" продължаваха да гласуват промените в Закона за водите. Народните представители погрешка приеха погрешка един текст, а Данаил Китриолов поиска прегласуване. От БСП се възползваха от случая. Социалистът Валери Жаблявнов влезе в залата и поиска поименна проверка. БСП и ГЕРБ се караха 20 минути дали има нарушени и как точно социалистите е трябвало да поискат проверка, но в крайна сметка Караянчева я направи, а в залата нямаше необходимите 121 народни представители.С това обаче процедуните хватки не приключиха. След втория провал да се събере кворум, Караянчева обяви, че заседание няма да има, но контрлолът ще започне. \"Искането на БСП за поименна проверка беше напулно незаконно, Жаблянов не е председател на парламентарната група\", обяви от трибуната Данаил Кирилов. Той поиска да няма и парламентарен контрол.Лидерът на парламентарната група на \"Обединените патриоти\" Волен Сидеров пък се скара на квесторите, че не спрели социалистите, когато тръгнали да излизат. Той поиска Жаблянов и Георги Свиленси да бдат отстранени заради \"саботаж\" на парламента.Караянчева обяви, че има нужда от малко време да помисли, а след това обяви: \" Ще се съобразя с мнението на депутатите в залата, няма да има и парламентарен контрол, повечето въпроси в него са на БСП. Закривам заседанието\", каза тя.След края на заседанието от ГЕРБ направиха брифинг за медиите, за да представят мотивите си защо са били толков важни допълнителните точки. Цветанов също обяви, че БСП са саботирали законодателната дейност, включително и техен собствен законопроект - промените в ГПК. Докато председателят на парламентарната група на ГЕРБ обвиняваше БСП, че не са готови за дебат по допълнителните точки и затова са избягали, социалистът Антон Кутев започна да задава въпроси. \"Ето, виждате БСП не само изземат функциите на журналистите, но и не следват етичните принципи. Прекратявам тази пресконференция\", каза Цветанов.След ГЕРБ на трибунката за пресконференции отново изляхоза от БСП. Социалистите обявиха, че не са искали да саботират нищо, а само са настояли да се спазват правилата. \"Нали разбирате, че тези точки бяха вкарани сега, докато част от депутатите ги няма, за да се неглижира отстраняването на Плочев. Какво пречеше тези точки да бъдат вкарани за сряда? Каквто наложи тази извънредност?\", попита депутатът от БСП Жельо Бойчев.", "date": "2018.06.15", "title": "Заседанието на депутатите се провали, БСП напусна залата заради 'авторитарния режим' на управляващите"}
{"url": "https://offnews.bg/temida/prokuraturata-izpravia-pred-sada-trima-sluzhiteli-na-bolnitcata-vav-vr-682678.html", "text": "Районна прокуратура – Враца внесе обвинителен акт срещу три лица за длъжностно присвояване на 32 476 лева, собственост на „МБАЛ „Христо Ботев“ - Враца.В хода на разследването е било установено, че в болницата е било разкрито отделение по „Съдова хирургия“. За да отговаря на медицинския стандарт за съществуване на такова отделение в болницата, са били съставени документи, че работят и са назначени на основен трудов договор двама лекари, с призната специалност по съдова хирургия, сред които и началникът на отделението д-р Румен Цветанов.В рамките на досъдебното производство е станало ясно, че единият от лекарите в отделението по „Съдова хирургия“ в МБАЛ „Христо Ботев“ – Враца - д-р Халил Мехмед, никога не е осъществявал медицински дейности в болницата във Враца, не е познат на никого от персонала на здравното заведение. Същият е работил в други болнични заведения на територията на област Шумен. На същия лекар са били превеждани парични средства като възнаграждение за участие в сложни операции, за което са били съставяни официални документи с невярно съдържание - графици за дежурства, протоколи и др.Районна прокуратура – Враца е установила, че по същото време д-р Халил Мехмед е осъществявал медицинска дейност в болницата в Шумен. Така в периода март 2013 г. - декември 2015 г. на този лекар е заплатена парична сума в общ размер 32 476 лв.Към наказателна отговорност са привлечени д-р Румен Цветанов – началник отделение „Съдова хирургия\", Светозар Луканов и Орлин Цветков, бивш и настоящ изпълнителен директор на МБАЛ „Христо Ботев“ – Враца, за това, че в периода март 2013 г. – декември 2015 г. при условията на продължавано престъпление, в съизвършителство са присвоили в полза на трето лице (в полза на д-р Халил Мехмед) парични средства, собственост на МБАЛ „Христо Ботев“ – Враца, поверени им да ги управляват (чл. 202 ал.2 НК), като за улесняване на присвояването д-р Р.Ц. е извършил и документно престъпление по чл. 311 ал.1 от НК.Предстои Районен съд –Враца да насрочи разглеждането на делото.", "date": "2018.06.15", "title": "Прокуратурата изправя пред съда трима служители на болницата във Враца"}
{"url": "https://offnews.bg/politika/deputat-ot-op-niama-opasnost-ot-sazdavaneto-na-kmetski-feodalni-armii-682677.html", "text": "Промените в Закона за местното самоуправление и местната администрация няма да доведат до създаването на местни феодални армии. Така депутатът от Обединени патриоти Искрен Веселинов коментира , които да се грижат за реда в общините. Патриотът е вносител на законопроекта, заедно с депутата Емил Христов от ГЕРБ.\"Това е доста неточно, освен това не инициативата не е на Обединените патриоти, а на Националното сдружение на общините в Република България (НСОРБ), които имаха работна среща с нас. Проблемът не е в полицейските функции, проблемът е, че голяма част от общините не могат да си позволят поддръжката на общинска полиция, която е подчинена на МВР. Същевременно някой трябва да пише актове, някой трябва да снема данни от личните документи и това общинските служители не могат да го правят\", обясни Веселинов пред Нова тв.Той даде пример с това, че тези служители ще могат да съставят актове за неправилно паркиране. Законопроектът обаче предвижда да бъде осъществяван и контрол с технически средства по Закона за движение по пътищата, което е прерогатив на МВР.Според Веселинов обаче новите служители няма да дублират работата на МВР. Той заяви, че те ще контролират неспазването на общински наредби:По думите му общинските бюджети не позволяват тези структури да се разрастват. В същото време Общинските съвети контролират дейността на кмета и трудно може да се говори за злоупотреби. ", "date": "2018.06.15", "title": "Депутат от ОП: Няма опасност от създаването на кметски феодални армии"}
{"url": "https://offnews.bg/obshtestvo/kolko-pari-sa-nuzhni-za-iskaniata-na-horata-s-uvrezhdania-ministar-i-682692.html", "text": "Разговори за това колко ще струва удовлетворяването на исканията на хората в неравностойно положение запчонаха днес между протестиращите, социалния министър Бисер Петков и омбудсмана Мая Манолова.Към момента няма данни какви са реално потребностите на различните групи такива хора, стана ясно след срещата. Затова разговорите ще продължат и в следващите три дни. Във вторник ще има заседание на Националния съвет за интеграция на хората с увреждания.Днес стана ясно, че омбудсманът и майките на деца с увреждания не се отказват от искането максималната лична помощ на месец да е една и половина минимална заплата, но тя да се получава само от най тежките случаи, които са около 10 000. Така таванът, отнесен към сегашната минимална заплата, ще е 765 лева на месец.\"77 000 са лицата с увреждания, които имат нужда от чужда помощ. Елементарната сметка би била на тези 77 хиляди да сметнем средно по някакви часове и да ги умножим по някакво число - не това е смисълът на предложението на майките на деца с увреждания\", обясни Мая Манолова.\"Идеята е личната помощ да се предоставя съобразно конкретните потребности. И сега дават по 90 лева на всеки - независимо дали е в будна кома или просто има затруднения в придвижването, но работи и може да се издържа сам\", добави общественият посредник.Майките искат индивидуална оценка по методика, която да е приложение към закона.\"Искам този социален работник да дойде да види сина ми как изглежда и да реши\", посочи една от тях, цитирана от БНР.По-рано тази седмица премиерът Борисов първо прие, а после върна оставката на социалния си министър заради напрежението с хората с увреждания и техните протестни палаткови лагери. Решението си министър-председателят промени, след като самите протестиращи скочиха в защита на министъра. Борисов заяви, че наредил на Бисер Петков да реши въпроса, \"за да му се махне тази тема от главата\". Той заяви още, че не иска да вижда палаткови лагери да никнат като гъби из страната, но и че засега не предвижда повече средства от бюджета. Запитан дали кабинетът би отпуснало допълнително финанси, той попита дали да ги вземе от чуителите, от пенсионерите, от армиява или от МВР.", "date": "2018.06.15", "title": "Колко пари са нужни за исканията на хората с увреждания - министър и омбудсман обсъждат реформата"}
{"url": "https://offnews.bg/kultura/preporachvame-vi-brazilskoto-trio-meta-meta-v-sofia-live-club-682658.html", "text": "Днес от 20:00 часа в Sofia Live Club ще свири бразилското трио Meta Meta. Juçara Marçal (вокал), Thiago França (саксофон) and Kiko Dinucci (китара) привличат вниманието с неочаквания си подход към музиката, съчетавайки елементи от джаза с бразилската и африканската музика.Metá Metá творят в центъра на музикалната сцена в Сао Пауло. Имат проекти с различни музиканти, сред които Rodrigo Campos, Romulo Frûes и групата Passo Torto.Първият албум на Metá Metá - Metá Metá (2011) представя минималистичен звук, докато вторият - Metal Metal (2012) променя звука радикално, смесвайки влияния от традиционните бразилска и африканска музика и фрий джаза. Албумът получава възтрожени рецензии от международни медии като Rolling Stone, The Independent и The Guardian. Третият албум - ММ3 (2016) отново поема по нов път. С ясни влияния от мароканската и етиопската музика, ММ3 звучи по-носталгичен от предишните проекти на групата, но все така танцувален.От 19:00 часа в Дом на киното ще се прожектира ирландският филм \"Трима приятели\".Още информация за прожекцията можете да откриете .", "date": "2018.06.15", "title": "Препоръчваме ви: Бразилското трио Metá Metá в Sofia Live Club"}
{"url": "https://offnews.bg/obshtestvo/zhalt-kod-za-valezhi-v-15-oblasti-682627.html", "text": "Жълт код за дъжд и гръмотевици е обявен за 15 области днес, сочи справка на сайта на НИМХ. Предупреждението е в сила за Видинска, Монтанска, Врачанска, Плевенска, Ловешка, Габровска, Великотърновска, София-област, София, Пернишка, Кюстендилска, Благоевградска, Пазарджишка, Смолянска и Кърджалийска. В тези райони се очаква дъжд на места от 25-35 литра на квадратен метър. Максималните температури ще са от 25-28 градуса в Западна България до 33-35 градуса - в Североизточна България.Преди обяд в източните райони ще грее слънце, след обяд обаче и там ще превали и прегърми. Ще духа слаб до умерен вятър. Край морето термометрите ще се качат до 27 градуса, а сред вълните от 1-2 бала до 25 градуса. В планините ще се развива мощна купеста и купесто-дъждовна облачност и на много места ще има краткотрайни, временно интензивни валежи, придружени с гръмотевични бури. Ще духа до умерен вятър от изток-югоизток. Максималната температура на височина 1200 метра ще е около 18 градуса, на 2000 метра - около 11 градуса.Времето остава неустойчиво и през почивните дни, ще има кратки бури на много места в страната. ", "date": "2018.06.15", "title": "Жълт код за валежи в 15 области"}
{"url": "https://offnews.bg/balgaria/bez-voda-v-chasti-ot-orlandovtci-i-hadzhi-dimitar-682630.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Подмяна на сградно водопроводно отклонение на ул. „Мара Бунева“ в „Орландовци“ налага спиране на водоподаването от 09:00 до 19:00 часа на ул. „Мара Бунева“ от ул. „ Гъдуларче“ до ул. „Одеса“.Реконструкция на уличен водопровод на ул. „Димитър Страгачев“ в кв. „Хаджи Димитър“ налага спиране на водоподаването от 09:00 до 21:00 часа на ул. „Резбарска“ от ул. „ Васил Кънчев“ до края на улицата в североизточна и източна посока", "date": "2018.06.15", "title": "Без вода в части от Орландовци и Хаджи Димитър"}
{"url": "https://offnews.bg/obshtestvo/podlez-vav-varna-osamna-s-piano-stalbi-682662.html", "text": "Стълбите на централен подлез до Катедрала \"Свето Успение Богородично\" бяха преобразени в огромно пиано и днес града се събуди под звуците на тоновете му.Inspire е проект иновативен за град Варна и страната, стартиран от първото споделено работно място в града - Beehive. Известен като \"Piano Stairs\" в международен мащаб, където стълбите се трансформират в гигантска пиано клавиатура по интерактивен начин. Пианото от стълби се активира чрез приложение, което стартира аудио файлове, когато сензорът се задейства.След като екипът на проекта работи до малките часове на деня, Варна се събуди с нови стълби, които ще радват малки и големи. Благодарение на организацията Варна се нареди до градове като Милано, Сан Франциско и Стокхолм, като основната мисия на инициативата е да спомогне за утвърждаване на града като културно място. Да покаже, че чрез подходящ дизайн и иновация, промяната е достижима.Проектът се осъществява с подкрепата на Община Варна.", "date": "2018.06.15", "title": "Подлез във Варна осъмна с пиано стълби"}
{"url": "https://offnews.bg/nashite-avtori/balgaria-tarsi-idioti-682641.html", "text": "Госпожи и господа, управляващ елит! Вие сте едни и същи и се знаете. Ние също ви знаем. Дали сте опозиция или управляващи е без значение.Доказахте го с гласуването за гьола гръмко наречен АЕЦ \"Белене\". За съжаление трябва да признаете неприятната истина, че все още съществуваме (разбирай хората, гласоподавателите или раята - както предпочитате).Признавам изобретателността ви за двадесет и пет години да ни избиете, но по някакво чудо още живеем. Населяваме територията, така да се каже. Какво ядем, какво пием, какво дишаме си е наша работа, но продължаваме да мърдаме, че дори и данъци да плащаме.Знам, че това не ви харесва, но инстинктът за живот явно ни е много мощен. И инатът също. Унищожаването на образованието не ви свърши работа.Унищожаването на медицината – също. Живеем, мама му стара.Унищожението на съдебната система и отменяне значението на думата справедливост също не довежда до задоволителни резултати.Културата – вълци я яли! Като казах вълци се сещам, че те са месоядни, а културата ни отдавна е станала на талаш. Така, че и вълците няма да я ядат.Журналистиката ни е синоним на гнусота.Направихте всичко, което ви беше по силите, но резултатите не са убедителни. Почти ни видиотихте, убихте, обидихте, унижихте. Но почти. За да има кой да ви понася, трябва да е идиот с коефициент на интелигентност под 20. Ако бяхме всеки един друг народ, отдавна да сме се отказали, ама ние сме инат народ. Не мрем. Петстотин години турско присъствие (за това отделно) не са ни ликвидирали, та с 25 години демокрация ли? Смешници!Гинки, Пенки, Калинки и всякакви други представители на фауната също не вършат резултат. Картофи, Компири, Круши, Пъпеши, Кауни – също не ни избиха.Пенсии по 150 лева, подигравки с деца и инвалиди, майчински по 35 лева, постоянно покачване на цени, пазарен терор на чужди корпорации, шуробаджанащина, интриги, поръчкови ченгета, поръчков ГДБОП, поръчкови прокурори, поръчкови журналисти, поръчкови телевизии и вестници. Газене на деца от джипки. Криви пътища, корупция на всякакви нива, съсипана природа, толериране на циганските престъпления, сваляне на обвинения на изроди, оправдавания на престъпници, педофили законотворци. Курви, крадци, и шутове представени като елит. И още много, много, много... Вече нищо не ни учудва.Затова стига с безуспешните опити. Вие доказано не се нуждаете от народ, а от идиоти. Внесете ги! Направете конкурс, поканете и неправителствени организации. Така няма нужда да се стараете за всичко гореспоменато. Госпожи и господа, управляващ елит, така ще си живеете щастливо, богато и доволно.Ако целта е да построите една атомна централка, да я взривите и да ни затриете – шапка ви свалям. Така решавате всички главоболия наведнъж. Може би затова по този въпрос сте толкова задружни. Но преди това, наистина, направете конкурс за идиоти от цял свят, защото после няма да има кой да ви избере.Разбира се дотогава ще направим всичко възможно още да сте на власт (а каквото не успеем, ще го оправите с изборни фалшификации), но силите са ни на изчерпване.Искрено жив, въпреки...", "date": "2018.06.15", "title": "България търси идиоти"}
{"url": "https://offnews.bg/analizi-i-komentari/detca-spasiavajte-se-ottuk-682638.html", "text": "Обаждат от Пропуски - един младеж Ви чака пред бариерата, носи Ви колетче. Отивам да видя за какво става дума. Веднага го познах - беше чудесен студент с много добра дипломна работа. Сега разнася писма и пратки.Какво става? - питам го.Ето какво става! - с три езика, с две магистратури, само на тази работа ме взеха! До края на годината се изнасям за Лондон.Броя месеците и се махам! Скоро няма да им стъпя тук!Разказа ми, че се опитвал на много места в държавната и в три общински администрации.Не става, професоре, човек по честен път и с дипломи, без връзки, без партийна протекция, без да си плати с пари или тяло не може да пробие! Пробвах и в университети. Знаете ли какво е обидното? Навсякъде виждах хора - били преди в структурите на сигурността и отбраната, взели си пенсиите, при това никак не лоши. И продължили като цивилни. Нямам нищо против никого. Не мога да обобщавам. Всеки случай е индивидуален - един може много още да даде, друг малко, трети нищо. Но говоря не за частните случаи, а за общия: на стотици места, където не се иска особен професионализъм от работата по-рано в системата за сигурност и отбрана - седят и решават кръстословици хора с пенсия и заплата. А младите? Мога да ви кажа за най-добрите студенти от моята група. Един разкарва пици. Друга къса билети в киното в мол. Трета е ... помощник-фризьор, каквото и да значи това. Ето ме и мен - с писъмца и колетчета. Около 24 май се събрахме и знаете ли какво - никой не каза, че ще остане тук. И всички съжаляват, че още са тук. А така ми се искаше да стана преподавател, сърцето и душата си щях да раздам. Вие поне ме знаете! Какво да правя? Не, не чакам отговор.Протегнах ръка за довиждане и му казах следното: Онзи ден си говорихме с трима колеги. И единият сподели нещо, което останалите също си го мислим:- Ние не можем да си позволим да казваме на всички свои студенти - спасявайте се оттук, търсете реализация там, където ще ви оценят! Нямаме сили да им го кажем, нямаме и моралното право да ги посъветваме така, защото студентите са с различни възможности и шансове да успеят - някои ще си съсипят живота в чужбина. Но понеже нашите деца са се случили умни, трудолюбиви, борбени и със силен характер, ние можем да си позволим, имаме моралното право да ги посъветваме - Деца, спасявайте се оттук, търсете реализация там, където ще ви оценят, изградете се като специалисти! Иначе алтернативата ви каква е - некомпетентността, простотията, алчността, арогантността, корупцията, нарцисизмът тук да ви унищожат като професионалисти. А когато България реши да се опомни и да отхвърли цялата тази некомпетентност, простотия, алчност, арогантност, корупция, нарцисизъм и се вземе в ръце, тя ще трябва да има на кого да разчита - на вас и на такива като вас. Така че нямате избор - в името на България се спасявайте оттук, търсете реализация там, където ще ви оценят!Жестока е тази истина... Но как иначе. Нали днес видях едно талантливо момче с висок потенциал в науката, да гние и агонизира като личност, разнасяйки писма и колетни пратки...Б. ред. - Текстът на проф. Николай Слатински е от профила му във фейсбук.", "date": "2018.06.15", "title": "Деца, спасявайте се оттук"}
{"url": "https://offnews.bg/obshtestvo/dnes-e-ramazan-bajram-682665.html", "text": "Днес мюсюлманите празнуват Рамазан Байрам - един от двата най-големи празника в исляма. Празникът слага край на едномесечния пост, по време на който вярващите не се хранят и не пият вода през деня.Денят започва с тържествени молитви, ядат се сладкиши и се раздават на близки, роднини и съседи. Празникът е известен и като Шекер Байрам (захарен Байрам), защото на този празник хората се черпят със сладкиши – баклава и локум.Рамазан Байрам се празнува три дни, а първият от тях е с най-близките. По-младите засвидетелстват почит и уважение към по-възрастните.Рамазан е месец на опрощението, покаянието и милосърдието. Според поверията през свещения месец Мохамед получил от Аллах свещените писания на Корана чрез главния ангел Джебраил.", "date": "2018.06.15", "title": "Днес е Рамазан Байрам"}
{"url": "https://offnews.bg/sviat/zhestokoto-ubijstvo-na-mlada-komediantka-potrese-avstralia-682679.html", "text": "Млада австралийска комедиантка беше изнасилена и убита на път за вкъщи. Престъплението предизвика остра публична реакция в страната.Тялото на 22-годишната Евридика Джейн Диксън било намерено на футболно игрище в Мелбърн рано сутринта в сряда - часове, след като тя имала представление в градски бар.Полицията повдигна обвинения срещу 19-годишен младеж.Комедианти и други жители на Австралия наводниха социалните медии със съобщения, в които изразяват съболезнованията и гнева си. Случилото се провокира дебат за насилието срещу жени. За мнозина то извика спомени от 2012 година, когато беше убита ирландката Джил Мийгър. Престъплението, извършено в предградие на Мелбърн, изкара около 30 хил. души на протест.Диксън ще бъде запомнена като талантлива комедиантка в началото на кариерата си.", "date": "2018.06.15", "title": "Жестокото убийство на млада комедиантка потресе Австралия"}
{"url": "https://offnews.bg/razsledvane/kak-naemat-na-edno-hale-na-bdzh-skochi-ot-3293-leva-na-53-172-leva-682670.html", "text": "В сряда в централата на БДЖ се проведе един много любопитен търг за отдаване под наем на жп хале на ул. \"Майчина слава\" №2 в столицата. На него сумата на ежемесечното плащане за ползване на обекта скочи... повече от 16 пъти! Наддаването се печели от компания с оферта от 53 172 лева, а досега месечният наем бе едва 3293 лева.И е логично да се запитаме: Как е възможно това?ПредисториятаЗа имота, който е в активите \"БДЖ-Пътнически превози\" на територията на Локомотивно депо София, OFFNews разкри че се ползва от частната компания \"ЖП Тракция\" ЕООД без за него да е обявявана каквато и да е тръжна процедура.Още на 23 февруари медията ни отправи запитване до БДЖ, на какво основание е настанена там фирмата, а отговор получихме едва в средата на април по силата на Закона за достъп до обществена информация.Какво попитахме:А какво ни отговориха:БДЖ-Пътнически превози са отдали под наем най-хубавото си хале в София на частната компания \"ЖП Тракция\" без провеждане на търг или конкурс, пише в отговора до OFFNews, подписан от управителя на \"Пътнически превози\" Пламен Пешаров.Според предоставената ни информация договорът с частната компания е сключен на 26 май 2016 година за наем на дълготрайни материални активи.Контрактът е за наемане на ремонтно хале, пневматичо отделение, стая за бригадите на ЕМВ, санитарни помещения и оборудването - електрически мостов кран, подемен винтов крик и технологични опори за поставяне на кошовете на локомотиви. Решението именно ЖП Тракция да получи една от най-добрите ремонтни жп бази е взето на централно ниво - от Съвета на директорите на \"Холдинг БДЖ\" на 17 май 2016 г.От държавната компания ни обясниха и че към датата на сключване на договора с \"ЖП Тракция\" не са били приети вътрешни правила за отдаване под наем на недвижими имоти, в това число и за провеждане на открита процедура.Цената е особено интереснаНаемната цена за имота и оборудването, предоставено на \"ЖП Тракция\" по силата на двугодишния договор е 3293 лева на месец. Това е колкото, а в много случаи и по-малко, от наема на къща в столичните квартали \"Симеоново\" и \"Драгалевци\".Още по-интересно е, че през първите 9 месеца наемателят не плаща нищоВ отговорите на БДЖ до OFFNews се твърди, че размерът на наема е определен от независим оценител. Оценката обаче идва чак през февруари 2017 г. Това означава, че частната компания е ползвала помещенията без да плаща нищо през първите 9 месеца от сключване на договора, просто защото е липсвало основание.Тръжната процедураСрокът на договора с \"ЖП Тракция\" вече изтече и упражнението нямаше как да бъде повторено, след като разкрихме схемата. Така БДЖ обяви търг за отдаване на технологичната база, на който се явиха не една, не две, а цели 6 компании, които подадоха оферти в запечатани пликове.А офертите са повече от шокиращи:Частният русенски жп завод \"Експрес Сервиз\" е предложил да наеме халето срещу 8440 лева, което е почти тройно повече от досегашната цена. Тази оферта обаче се оказва най-ниска от шестте като останалите впечатляват с щедростта си.Жп компанията на енергийния бос Христо Ковачки \"ТБД Товарни превози\", която напоследък е особено активна в търговете на БДЖ, на които се снабди с прилични локомотиви, е дала оферта за наемна цена от 27 008 лева.Досегашният наемател \"ЖП Тракция\" ЕООД е предложил вече да плаща 17 302 лева. Втората компания със същия предмет на дейност и същите собственици \"ЖП Тракция София\" ЕООД пък е била още по-щедра. Дала е предложение за 31 650 лева наем.Петата и шестата оферти обаче са най-интересни. Изброените по-горе компании присъстват на жп пазара и развиват сериозна дейност, докато другите две са пълна мистерия.Дружество наречено \"Трейд Шипинг\" е предложило наем от 45 154 лева. Фирмата е собственост на Стоеслава Ганчева Ланджева.Най-високата предложена цена обаче е на дружеството \"Пропърти Стан\", което е еднолична собственост на Станислав Велиянов Захариев. Тази фирма е предложила наем от 53 172 лева.Според правилата на тръжната процедура в класирането участват първата и втората оферта, а останалите отпадат. Така на първо място е именно \"Пропърти Стан\", а на второ \"Трейд Шипинг\".Според източници на OFFNews, двете оферти са били направлявани от общ център, но дали е така, тепърва ще разберем.В случай че класираният на първо място участник не подпише договор, то той ще бъде сключен с втората компания. Ако обаче и той откаже, тръжната процедура се прекратява, а \"ЖП Тракция\" вероятно ще продължи да ползва апетитната ремонтна жп база в София.", "date": "2018.06.15", "title": "Как наемът на едно хале на БДЖ скочи от 3293 лева на 53 172 лева"}
{"url": "https://offnews.bg/futbol/maradona-za-mondial-2026-sasht-shte-iskat-da-se-igraiat-chetiri-chast-682681.html", "text": "Аржентинската легенда Диего Марадона не одобрява решението на ФИФА да даде домакинството на световното първенство през 2026 година на Мексико, Канада и САЩ.Преди два дни общата кандидатура на трите държави беше предпочетена пред тази на Мароко. След проведено гласуване по време на конгреса на ФИФА в Москва държавите от Северна Америка спечелиха 134 гласа срещу само 65 за африканската страна.Марадона е на мнение, че в тези страни няма достатъчно голям интерес към футбола.\"Не ми харесва това решение. Мексико не заслужават да бъдат домакини. Ще се паднат с Бразилия или Германия и бам, отпадат. Канадците са просто добри скиори, а американците сигурно ще искат да играят четири части по 25 минути за реклами\", каза той.", "date": "2018.06.15", "title": "Марадона за Мондиал 2026: САЩ ще искат да се играят четири части по 25 минути за реклами"}
{"url": "https://offnews.bg/sviat/belgia-podkrepi-italia-za-novia-kurs-spriamo-bezhantcite-682683.html", "text": "Белгийският секретар по убежището и миграцията Тео Франкен обяви, че подкрепя Италия в твърдите действия срещу незаконната миграция, предаде БТА.По неговите думи Белгия също прилага решителен подход и е време корабите с мигранти в Средиземно море да бъдат отблъсквани.Франкен защитава предложенията за обособяването на изнесени центрове в Африка, където мигрантите да изчакват произнасянето на решения по молбите им за получаване на закрила в ЕС. Върховният представител на ЕС по външната политика и сигурността Федерика Могерини вчера също подкрепи този подход. По думите на белгийския държавен секретар се водят преговори с Тунис да приема мигрантите, тръгнали към Европа от либийските брегове.Миналата седмица италианският външен министър обяви по-твърда политика спрямо беажнците и отказа да приеме плавателед съд с над 600 африкански мигранти. Същото направи и Малта. Накаря съдът акостира в Испания.", "date": "2018.06.15", "title": "Белгия подкрепи Италия за новия курс спрямо бежанците"}
{"url": "https://offnews.bg/temida/prokuraturata-razsledva-prestapni-shemi-v-meditcinskia-odit-682663.html", "text": "Прокуратурата проверява дали има чадър над определени болници в страната. Разследващите търсят престъпна схема, при която са били облагодетелствани определени медици и лечебни заведения.Установени са и смъртни случаи в различни болници, за които агенцията е извършвала проверки, но прокуратурата не е била сезирана.Тя обясни, че „при наличие на данни за извършено престъпление от общ характер, агенцията е взела самостоятелно решение да не сезира прокуратурата”. Така не се е стигнало до наказания за извършители на престъпления.Арнаудова каза още, че са събрани доказателства за „комуникация” на определени медици със служители, извършвали проверки по сигнали за лекарски грешки.Освен това, имало несъответствия и между това, което „Медицински одит” са обявили на страницата си в интернет и онова, което са предоставили на прокуратурата.Тя се е запознала с общо 608 преписки, създадени по сигнали на граждани. Сред тях са и тези за смърт на 11 пациенти.", "date": "2018.06.15", "title": "Прокуратурата разследва престъпни схеми в медицинския одит"}
{"url": "https://offnews.bg/offtopic/koshlukov-za-srednia-prast-na-robi-uiliams-zakasnial-podrazhatel-682686.html", "text": "Програмният директор на БНТ Емил Кошлуков се пошегува със средния пръст, който певецът Роби Уилямс показа вчера по време на откриването на Световното първенство по футбол в Русия. Този жест не е непознат на Кошлуков, като той самият го е . Това му костваше 3000 лева глоба от СЕМ, протести пред сградата на БНТ, но пък си заслужи \"Златен скункс\" от \"Господари на ефира\". Относно средния пръст на Роби Уилямс, Кошлуков написа във Фейсбук: \"Роби Уилямс показал среден пръст по телевизията. Не се заяждам, ама е закъснял подражател, ние това го минахме зимата още...\"", "date": "2018.06.15", "title": "Кошлуков за средния пръст на Роби Уилямс: Закъснял подражател"}
{"url": "https://offnews.bg/obshtestvo/s-voenni-pochesti-izprashtame-zaginalite-voenni-piloti-682666.html", "text": "С военни почести днес изпращаме двамата пилоти, които загинаха при падането на  в Пловдив.Капитан Пламен Пантилеев на 48 години и капитан Стоян Неделчев на 45 години оставят по две деца без баща. С пълен военен церемониал ще бъдат изпратени загиналите пилоти. Поклонението пред тленните останки ще се състои от 10.00 часа на Централните гробища в град Пловдив.Капитан Пантилеев е от град Бяла, летец-пилот II клас с над 600 летателни часа, награждаван е многократно. Женен, с две деца.Капитан Стоян Неделчев е от Елхово, служи във ВВС от 21 години. Той е летец-пилот ІІІ клас с над 500 летателни часа и също награждаван многократно. Женен, с две деца.От началото на годината двамата пилоти са имали едва по около 18 часа нальот.При катастрофата  офицерски кандидат Алексей Каменов, който е в болница със счупени ребра и травма на крака.Първите резултати от разследването, които трябва да покажат какви са причините за инцидента, ще станат ясни най-късно до месец. По първоначална информация причината е техническа неизправност. От .Военният министър Красимир Каракачанов каза, че вероятно става въпрос за неизправност в опашния винт на вертолета, който преди повече от година е  в държавното дружество \"Терем\".", "date": "2018.06.15", "title": "С военни почести изпращаме загиналите военни пилоти"}
{"url": "https://offnews.bg/psihologia/obuchavat-ruskite-sluzhiteli-na-mondial-2018-da-se-usmihvat-682685.html", "text": "Организаторите обучават руските служители на Мондиал 2018 да се усмихват, съобщи Би Би Си.Всички във ФИФА, руските железници и московското метро преминават през курс, който да ги научи как да се държат по-учтиво и приветливо с туристите.Причината е, че усмивката при поздрав не е задължителна част от руската култура.Руснаците дори имат и поговорка: „Смехът без причина е признак на глупост“.Това обърква чужденците в страната. Очаква се около 1,5 милиона граждани от 31 различни държави, от Южна Корея до Дания, да дойдат, за да подкрепят отборите си и да се насладят на футболното първенство.Британският \"Индипендънт\" дори се шегува с президента Владимир Путин, който не се усмихва, дори когато Русия разгроми Саудитска Арабия с 5:0 при откриването на Световното първенство по футбол в Москва вчера.", "date": "2018.06.15", "title": "Обучават руските служители на Мондиал 2018 да се усмихват"}
{"url": "https://offnews.bg/bojni/deloto-sreshtu-konar-makgregar-se-otlozhi-za-26-iuli-682700.html", "text": "Ирландската суперзвезда в смесените бойни изкуства Конър Макгрегър придружен от екип от адвокати, се яви в съда в Ню Йорк, за да чуе обвиненията срещу себе си в нападението над автобуса превозващ участници в турнира UFC 223.Съдебното заседание обаче продължи само минута и половина. По време на изслушването адвокатите на ирландеца уведомиха съда, че той е готов да сключи сделка, в резултат на което заседанието приключи. Следващата среща е насрочена за 26 юли.\"Съжалявам за действията си, които ме доведоха тук днес. Аз съм наясно със сериозността на този въпрос. Надявам се, че скоро всичко ще бъде решено\", каза Макгрегър след заседанието.Напомняме, че на 5-и април ирландецът, Коули и техни съотборници нахлуха в паркинга на \"Барклейс център\" след края на медийния ден за събитието UFC 223, където започнаха да блъскат по автобус на UFC, който транспортираше бойците обратно към хотела.В целия този хаос Макгрегър вдигна една количка и я захвърли по автобуса, счупвайки прозорец, който пък падна по лицата на няколко бойци на организацията. В следствие на нанесените наранявания Майкъл Киеза и Рей Борг отмениха срещите си, които трябваше да се проведат на следващия ден.", "date": "2018.06.15", "title": "Делото срещу Конър Макгрегър се отложи за 26 юли"}
{"url": "https://offnews.bg/obshtestvo/puskat-remontirania-uchastak-na-trakia-mezhdu-plovdiv-i-stara-zagora-682702.html", "text": "В рамките на светлата част на деня ще бъде напълно възстановено движението в ремонтирания 22-километров участък от автомагистрала „Тракия\" между Пловдив и Стара Загора. Предвижда се около 15.00 ч. да бъде пуснат трафикът в платното за София, съобщиха от Агенция \"Пътна инфраструктура\".В следващите часове пътуващите за Бургас трябва да карат внимателно, тъй като едновременно с възстановяването на трафика между 134-ти и 156-ти километър ще се премахва и временната организация на движението в платното за Бургас, по което шофьорите преминават двупосочно от началото на месеца при извършващите се строителни работи.22-километровата отсечка не е ремонтирана от въвеждането ѝ в експлоатация през 1995 г. Извършените дейности включват ремонт на настилката, отводнителни дейности, нова хоризонтална маркировка, ограничителни системи, пътни знаци, ограничителни системи и др. За подобряване конструкцията в участъка са използвани около 12 000 кв. м ПВЦ мрежа, а отделно са постави и над 12 000 кв. м стоманена мрежа. В ремонтирания участък са положени около 135 000 тона асфалт. За повишаване на безопасността на движение са монтирани около 92 км мантинели.Средно на денонощие в участъка между Пловдив и Стара Загора преминават по 23 952 моторни превозни средства. От тях 18 370 са леките автомобили, 5 209 са товарните камиони, а 210 са автобусите.", "date": "2018.06.15", "title": "Пускат ремонтирания участък на Тракия между Пловдив и Стара Загора"}
{"url": "https://offnews.bg/obshtestvo/zhretc-i-sina-mu-ubili-ot-boj-sv-prorok-amos-682463.html", "text": "Църквата почита днес св. пророк Амос. Роден в палестинския град Текоа и пастир по занятие, Амос бил повикан от Бога на пророческо служение през времето на юдейския цар Озия и израилския цар Йеровоам. Неблагодарният народ не се вслушвал в предупрежденията и откровенията на пророка, който възвестявал наказание от Бога.Към вождовете на израилския народ той казвал:\"Горко вам, които смятате, че е далеч злочестия ден, и правите да се приближи тържеството на насилието; които лежите на одри от слонова кост и се обтягате на леглата си, ядете най-добри овни от стадото, пеете под звука на гусли, пиете вино от чаши, мажете се с най-добри мазила и не ви боли сърце за злополуката на народа. Затова ще отидете в плен начело на пленниците\" (Амос 6:3-7).В седма глава от книгата на пророка четем:\"Амасия, свещеник ветилски, прати при израилския цар Йеровоам, а Израил непременно ще бъде откаран пленник от земята си\". И рече Амасия на Амос: \"Ясновидецо, иди и се отстрани в земята Юдова! Там яж хляб и там пророкувай, а във Ветил вече не пророкувай! Защото той е светиня царева и е царски дом\". Отговори Амос и рече на Амасия: \"Аз не съм пророк и не съм син на пророк. Аз бях пастир и събирах диви смокви. Но Господ ме взе от овцете и ми рече: \"Иди, пророкувай при Моя народ Израиля!\" Сега изслушай словото Господне! Ти казваш: \"Не пророкувай против Израиля и не произнасяй думи против дома Исааков!\" Затова ето що казва Господ: \"Жена ти ще бъде обезчестена в града, твоите синове и дъщери ще паднат от меч, земята ти ще бъде разделена с мерилна връв, ти ще умреш в нечиста земя, а Израил непременно ще бъде отведен от земята си\" (Амос 7:10-17).Не изтърпял тия думи, ветилският жрец заедно със сина си нанесъл такъв побой на Амос, че пророкът едва бил доведен до къщата му, където скоро и умрял - в VІІІ в. преди Христа. Той живял около 200 години преди Вавилонския плен.Пророчествата му са събрани в книгата, която носи неговото име и се състои от девет глави.", "date": "2018.06.15", "title": "Жрец и сина му убили от бой св. пророк Амос"}
