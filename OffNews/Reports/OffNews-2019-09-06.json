{"url": "https://offnews.bg/politika/jotova-prizova-darzhavata-da-se-varne-v-malkite-obshtini-za-da-spre-t-710723.html", "text": "Държавата трябва да се върне в малките общини с по-голяма грижа и внимание, за да има работа за младите хора, а не да заминават на гурбет, призова вицепрезидентът Илияна Йотова днес в Неделино.Тя подчерта, че Смолянският регион е най-бързо обезлюдяващият. „Често пъти чуваме, че днес нямаме големи каузи. На тези хора аз казвам: каква по-голяма кауза от тази да имаме модерна, просперираща и стабилна България, дом за всички българи. България, която подарява мечти на децата си и им дава шанс за развитие в родината“, заяви Йотова.„Когато сме рамо до рамо, когато не се делим, само тогава успяваме. Това е най-големият урок от българската история, който трябва да препрочитаме. Много по-важен е от красивите думи, които ще чуем на днешния ден“, каза вицепрезидентът в родопския град, където заедно с неговите жители и гости отбеляза Деня на Съединението.Йотова посочи, че политическата конфронтация е изместила разговора за бъдещето развитие на България, а апатията на хората към институциите и политиците е най-голямата криза в момента. „Без доверие няма как да градим единство. Няма как да успяваме, когато тежките думи на омразата и конфронтацията заместват енергията да създаваме перспективата за България. В единението на народа е силата и мощта на една държава“, заяви тя в словото си.„Малко са примерите в българската история за такова могъщество на един народ. Преди 134 години нямаше значение кой е княз, кой комита, кой политик, кой общественик, кой обикновен човек. Всички застанаха като един, изправиха се срещу политически кроежи и интереси на Великите сили, за да защитят и отстоят обединението на българския народ“, подчерта Йотова.Вицепрезидентът поздрави жителите на Неделино по повод 45 години от обявяването му за град. Илияна Йотова изтъкна родолюбивия дух на родопчани. „Вие сте добрият пример за всички българи за единство“, посочи вицепрезидентът. Тя пожела успех на XVIII Национален фолклорен фестивал за двугласно пеене и народна песен с международно участие.", "date": "2019.09.06", "title": "Йотова призова държавата да се върне в малките общини, за да спре течът на млади хора от страната"}
{"url": "https://offnews.bg/sviat/73-godishna-indijka-rodi-bliznachki-710718.html", "text": "73-годишна индийка роди близначки в южния щат Андра Прадеш, съобщава Би Би Си.Бебетата са родени в четвъртък, 5 септември, с цезарово сечение, след като били заченати след инвитро оплождане.Лекарят на майката д-р Ума Санкар казва, че и тя, и бебета са добре.Мангаяма Ярамати казва, че тя и съпругът ѝ, който е на 82 г., винаги са искали да имат деца, но досега тя не е успяла да забременее.\"Невероятно щастливи сме\", казва съпругът на родилката Ситарама Раджаро часове след раждането. Внезапно обаче ден по-късно Раджаро получава инсулт и е откаран в болница.\"Нищо не е в нашите ръце. Каквото трябва да се случи, ще се случи. Всичко е в ръцете на Бог\", отговаря Раджаро на въпрос кой би се грижил за момиченцата в случай, че нещо се случи с двойката поради напредналата ѝ възраст.Да имат деца било важно за двамата, защото се чувствали стигматизирани в селото си. Наричаха ме бездетна - казва Ярамати. \"Опитвахме много пъти, отидохме при редица лекари. Това е най-щастливият момент от живота ми\", добавя тя.Случаят е изключително необичаен и рядко срещан. През 2016 г. друга индийка над 70 г. роди момченце.", "date": "2019.09.06", "title": "73-годишна индийка роди близначки"}
{"url": "https://offnews.bg/analizi-i-komentari/brekzit-i-balgarskite-interesi-710722.html", "text": "Предварително уточнявам, че не симпатизирам персонално на британския премиер. Но тук е важно да изясним, първо, каква е неговата политика. И второ, не съм съгласен, че цялото ни внимание трябва да бъде насочено към съдбата на 60-те хиляди български граждани, които все още не са уредили статута си на престой във Великобритания. Да, техните интереси са и наши, но са предимно техни. Успоредно с тях има други общи за всички българи интереси, които е добре да осъзнаем и да поискаме управляващите да ги защитят.Какво иска Борис Джонсън?Обрисуването на премиера на Обединеното кралство с черни краски и ехидност, на което се отдадоха много европейски медии, не е обективно. Защото не взема предвид основанията на неговото поведение. Той заяви на ЕС, че споразумението с предпазната клауза за границата със Северна Ирландия е напълно неприемливо. Това е очевиден факт, след като то няколко пъти бе отхвърлено от Камарата на общините – суверенът на властта във Великобритания. Всеки от опониращите му европейски лидери на негово място би направил същото. Всеки би поискал друга договореност, основана на взаимни отстъпки. Това му се отказва и той заявява, че тогава е за напускане на ЕС без споразумение. Твърдят, че блъфира, но по-нататък може да се окаже, че спекулират.Нека се запитаме какво точно иска Борис Джонсън. За някой може да бъде изненадващо, но моето мнение е, че той иска единствено да запази консервативната партия като съществена част от британската политическа система. Той не се интересува от Брекзит, от това дали ще бъде със или без споразумение. Впрочем от тази негова незаинтересованост започват рисковете за бъдещите отношения между ЕС и Обединеното кралство, на които ще се спра по-надолу. Той иска да спаси партията си, за да спре Найджъл Фараж, който иначе разгромява консерваторите и отнема техните избиратели. Истинският му противник не е Корбин – между тях двамата и между техните избиратели има ясна разграничителна линия, каквато консерваторите нямат с привържениците на националиста. За Борис Джонсън въпросът за Брекзит е въпрос на живот и смърт за партията му. Затова, опирайки се на резултатите от референдума и на твърдата поддръжка на (със сигурност) 1/3 от избирателите, той прави опит да изведе страната си от хаоса на политическата криза с единственото, което разполага – решителност и смелост, включително да сгреши. С това предизвиква гнева на либералните европейски медии.Позицията на ЕСЕвропейските лидери отхвърлят опита на Джонсън да предоговори решението за границата между Северна Ирландия и Република Ирландия. Особено категорично досега е поведението на френския президент Макрон. Включително защото ще трябва да признае, че сънародникът му Мишел Барние е отстоявал невъзможен договор. Но най-вече, защото като ляв либерал иска да ампутира на всяка цена най-същественото препятствие пред европейския федерализъм и да дисциплинира всички останали. Надява се да представи привиждащия му се крах на Великобритания като крах на идеята за Европа на нациите.Тази позиция на ЕС търпи развитие и надеждите са, че то ще бъде в разумна посока.Възможните изходи от британската политическа кризаБорис Джонсън се бори едновременно на два фронта и, колкото и да е странно, не го грози загуба. И при двата възможни изхода той печели. В сегашната ситуация той, загубилият ключовите 4 гласувания в парламента, е в активна позиция. Отива на избори и там ще разчита на монолитната подкрепа на консерваторите и на избирателите на Фараж. Срещу себе си ще има лейбъристи, либерали, бивши консерватори и други. Поема съзнателно риска бунтарите да се обединят в кратките срокове до предсрочните избори и да излъчат единен кандидат срещу неговия в мажоритарните райони. По-вероятно е да не могат да го направят.За мен би следвало ЕС да бъде силно заинтересован от отлагане на датата за излизане на Великобритания. Не защото се надява политическият ѝ елит да премисли и да върне страната в Съюза, а защото новата Европейска комисия не е поела своите отговорности. Най-вероятно председателят Юнкер и неговите колеги по никакъв начин не искат да носят последиците от Брекзит без споразумение. И не само защото щетите за ЕС ще бъдат аналогични на тези за Великобритания. За разлика от френския президент, те са опитни политици и са наясно, че ЕС е застрашен от много по-сериозни последици от въпросните икономически щети. Впрочем на техните страхове разчиташе Борис Джонсън, докато парламентът не отне този коз от ръката му.Европейският съвет има и друга опция, да приеме на 17-18 октомври алтернативното решение за границата на Ирландия, което една група разработва от известно време. Ако го направи, Борис Джонсън отново ще спечели, защото основното му обещание не е, че ще изведе на всяка цена страната си от ЕС, а че ще я изведе със споразумение.Рискът пред европейските лидериАко не приеме друго решение за ирландската граница, след поредното отлагане ЕС по-вероятно ще се изправи отново пред Борис Джонсън и тогава Съюзът ще бъде в по-слаба позиция да отхвърли неговият компромис. Защото ще излезе, че носи голямата част от отговорността за напускането на Великобритания без споразумение и свързаните с това щети. Затова спекулират с твърдението, че той е блъфирал с напускане без споразумение. Дотам се стига вече много лесно.Общите щетиАко Великобритания напусне без споразумение, с обтегнати отношения и значително пострадала, Европа ще загуби изключително важен партньор в най-важното направление – сигурността. Конкретните щети ще са толкова по-големи, колкото по-несигурна и уязвима е страната членка на ЕС. Сред най-заплашените ще бъдат България, Естония Латвия и Литва.Втората щета ще е загубата на един доказан стожер на демокрацията. Първата в света парламентарна демокрация ще напусне ЕС и ако някой не осъзнава какво значи това – няма как с два реда да му се обясни. Тази демокрация в момента търси мъчително изход от кризата, но не само в собствената си страна. Нейните усилия показват пред какво сложно предизвикателство сме изправени, ако не сега, то утре, всички останали.Третата щета ще бъде елиминиране на стимула за дълбоки реформи на ЕС, с които задължително трябва да се отговори на резултата от референдума в Обединеното кралство. Ще се получи измамната видимост, че излизането на британците е решило проблемите на останалите европейци. Крайните последици вероятно ще бъдат ескалация на национализма в техните страни. ЕС на две и повече скорости ще насърчи тези процеси и на Запад, и на Изток.Три български интереса1. Вредно е да се допусне напускането на Обединеното кралство да го дистанцира от европейската сигурност. Затова българските политици трябва да настояват ЕС да даде приемливо споразумение на Великобритания. В наш национален интерес е те да настояват пред останалите членове на Съюза да се направят взаимни отстъпки за ирландската граница още на 17-18 октомври.2. Управляващите са задължени да потърсят всички възможности, за да подготвят и уредят многобройните двустранни въпроси, като се започне от икономическите и се стигне до тези в образованието и културата. Великобритания ще продължи да бъде притегателен център за най-амбициозните и за способните български младежи. Трябва да се демонстрира висока култура на формулиране и решаване на очакваните проблеми.3. Български интерес е да продължи дебата за бъдещето на ЕС. Като беше против федерализация, Великобритания бе високото препятствие пред политиката „за ЕС на различни скорости“. Ако погледнем към един от най-острите въпроси на този дебат, ще видим, че федералистите настояват за унификация на данъчното облагане, което от икономическа и управленска гледна точна е несъстоятелно и особено опасно за страни като България. Слабо продуктивната българска администрация и неразвитата икономическа и социална инфраструктура не могат да претендират да преразпределят и разходват много по-голяма част от БВП. Увеличението на данъците в нашата страна е оправдано да става само успоредно с нарастването на ефективността на публичните услуги. В противен случай ще насърчава корупционна среда.Една прогнозаБорис Джонсън направи няколко грешки и това със сигурност руши авторитета му на национален лидер. Опозицията му превръща кризата в саморазправа с него. Ако го унижи дотам, че да го изпрати да иска ново отлагане, той, както заяви, „по-скоро ще бъде мъртъв в канавка“. А лейбъристкият социалист Джереми Корбин не е никакво решение на хаоса „Брекзит“ нито за Великобритания, нито за ЕС.Последните социологически сондажи показват, че ако психиката на Борис Джонсън издържи, той ще спечели изборите. Това означава, че политиката му няма алтернатива; следователно Брекзит със или без споразумение е без алтернатива. Оставането на Обединеното кралство в ЕС вече е малко вероятно.", "date": "2019.09.06", "title": "Брекзит и българските интереси"}
{"url": "https://offnews.bg/futbol/levski-poluchi-nov-isk-za-nesastoiatelnost-710719.html", "text": "Още едно дружество е пожелало Левски да бъде обявен в несъстоятелност, съобщиха колегите от \"Спортал\".Те твърдят, че НР.Х БВ е подало молба до Софийски градски съд. Това се е случило на 3 юли 2019 година. Фирмата съобщава, че \"сините\" ѝ дължат пари.На 27 август 2019 година е имало закрито заседание по заведеното Търговско дело, след което съдът е излязъл със следното разпореждане към НР.Х БВ:\"Закрито/разпоредително заседание от 27.8.2019Резултат: Без движение - с разпореждане. В 1-седмичен срок от съобщението - уточнете какво искате от съда - решение за откриване на производство по несъстоятелност или осъждане на ответника да плати претендираната сума - с нарочна молба\".Припомняме, че това е трето подобно искане за 2019 г. Преди това същата молба към СГС отправиха мениджърът Николай Жейнов и фирма за чартърни полети.", "date": "2019.09.06", "title": "Левски получи нов иск за несъстоятелност"}
{"url": "https://offnews.bg/tenis/bianka-andreesku-vinagi-sam-iskala-da-igraia-sreshtu-serina-tochno-pr-710717.html", "text": "Бианка Андрееску не скри радостта си, след като успя да се класира за първи път в кариерата си на финал в турнир от Големия шлем.Канадката победи Белинда Бенчич със 7:6(3), 7:5 на полуфиналите на US Open и сега жадува за мечтания триумф в надпреварата.В спор за титлата в Ню Йорд Андрееску ще се изправи срещу Серина Уилямс. Двете до момента са се изправяли една срещу друга на корта, след като се срещнаха на финала в Торонто, но тогава американката се отказа по средата на първия сет заради контузия.\"Винаги съм мечтала за този момент още откакто бях малко дете. Не мисмя, че много хора вярват, че това ще стане реалност. Просто продължавах да вярвам в себе си.Мисля, че моментът, в който реализирах последната точка в мача с Бенчич, беше истински шок. В същото време се борих много здраво за нея и наистина вярвам, че заслужавам да бъда на финала.Спомням си, че винаги казвах на екипа ми как искам да играя срещу Уилямс точно преди да се оттегли. Спомням си как гледах Серина, когато бях на 10 години. Гледах я как печели повечето трофеи от Големия шлем.Мисля, че ще се бори за 24-ата си титла в събота. Сигурна съм, че ще играе най-добрия си тенис. Ще се опитам и аз да го направя. Да се надяваме, че по-добрата ще победи\", каза 19-годишната Андрееску.", "date": "2019.09.06", "title": "Бианка Андрееску: Винаги съм искала да играя срещу Серина точно преди да се оттегли"}
{"url": "https://offnews.bg/politika/fandakova-lesno-se-delim-i-varvim-sami-no-neka-saedinenieto-da-e-uro-710716.html", "text": "\"Свикнали сме лесно да се делим и да вървим сами, но нека си припомним Съединението като урок за настоящето\", каза столичният кмет и кандидат за нов мандат Йорданка Фандъкова по време на честването на Съединението в София, цитирана от \"Фокус\".В словото си Фандъкова каза:\"Скъпи съграждани, уважаеми госпожи и господа народни представители, колеги, скъпи деца, ваши превъзходителства,6 септември 1885 г. е дата, която ни казва, че най-важната работа за България трябва да я вършим без колебания, без отлагане и самите ние.Днес може би е трудно да си представим шока от разделението. Днес, когато сме свикнали лесно да се делим, да вървим сами, нека си припомним историята като урок за настоящето. Съдбата на Отечеството ни е в собствените ни ръце, в дружните ни ръце, в дружните ни усилия, във вярата ни, че сме един народ, обединен от каузата за общото добруване. Съединението е чисто българско завоевание без въшни побудидители, крепители и защитници. То е едно истинско българско чудо, защото едва ли някой по света е предполагал с каква решителност българският народ ще действа за защита на своята държава и национален идеал след дългите векове на гнет\".Тя посочи, че Съединението символизира стремежа на българина да живее достойно в своя държава, обединен от своите сънародници, приет за равен и достоен за другите европейски народи, както е мечтал Васил Левски.\"Съединението прави силата\" е девизът на нашата държавност. Водачите в онези исторически месеци проявяват забележително държавническо поведение. Забравят за разделението на \"наши\" и \"ваши\", за дребните си политически борби и лични амбиции. Опозицията активно работи за постигането на националния идеал заедно с правителството. Вечно ще бъдем признателни на княз Александър Първи, на Захари Стоянов, Иван Андонов, военноначалниците Данаил Николаев, Рачо Петров, Атанас Узунов, Анастас Бендерев, държавниците Петко Каравелов, Стефан Стамболов, Георги Странски, дипломатът Иван Гешов. Всички те и мнозина други вложиха целите свои дарби, усилия и мъжество, за да се случи Съединението. Да не забравяме и огромната роля на героичната българска армия, която в последната Българо-Сръбска война защити държавата и българските идеали и постави света пред свършен факт. Честит празник\", каза още Фандъкова.", "date": "2019.09.06", "title": "Фандъкова: Лесно се делим и вървим сами. Но нека Съединението да е урок и за настоящето"}
{"url": "https://offnews.bg/politika/diplomati-na-maraton-za-140-godini-ministerstvo-na-vanshnite-raboti-v-710725.html", "text": "Два отбора от Министерството на външните работи, както и от посолствата на Япония, Германия, Китай и РЮА, се включиха в Софийския Екиден маратон, който тази година бе посветен на 140-годишнината на МВнР.Събитието, което по традиция се организира под патронажа на посолството на Япония у нас, събра почти 100 отбора на своето пето издание.В състезанието взе участие и зам.-министърът на външните работи Петко Дойков, който пробяга един от постовете в щафетата.„Софийския Екиден маратон се превърна в един от символите на приятелските отношения между България и Япония. Повече от 100 години след организирането на първия Екиден маратон в Япония, ние тук, в София, с желание и дух продължаваме тази традиция. А тази година имаме и конкретна причина за това – с нея отбелязваме 140 години от създаването на българската дипломатическа служба, а наред с това и 110 години от първите официални контакти между България и Япония“, посочи той.Двата отбора на МВнР се състезаваха в щафетата „Държавни структури“. В състава на зам.-министъра Дойков бяха още Алексей Андреев, Деян Катрачев, Радо Ангелов, Дора Ангелова и Марио Дойков, а в другия тим - Адлен Юсеинова, Мартин Колев, Гергана Цекова, Георги Хъшев, Георги Минков и Божидар Александров.Петко Дойков награди и първите три състава в дисциплината „Мъжка щафета“, където победители станаха състезателите от „Маратон Пловдив“. Отборът се оказа водач и в общото класиране, като състезателите му взеха общата дистанция от 42.195км за 2:11:36 ч.", "date": "2019.09.06", "title": "Дипломати на маратон за 140 години министерство на външните работи в България"}
{"url": "https://offnews.bg/temida/za-zooparka-v-plovdiv-edin-onevinen-no-kmet-i-bivsh-zamestnik-ne-710729.html", "text": "Специализираната прокуратура е свалила обвиненията на кмета на район „Западен“ Димитър Колев за злоупотреби при изграждането на зоопарка, наказателното производство срещу Иван Тотев и вече бившия му заместник Димитър Кацарски обаче продължава.Обвинителният акт срещу тримата беше върнат от Специализирания наказателен съд на прокуратурата за отстраняване на процесуални нарушения на 15 юни м. г. и оттогава единственото движение по делото е изключването на Колев от списъка на обвиняемите, съобщава ПловдивПрес.Довършването на зоопарка обаче ще се забави още, защото кметът Иван Тотев е решил да прекрати договорите на фирмите, които извършват строителството и надзора. „Получих поредните им становища защо не могат да започнат да работят и съм разпоредил договорите да бъдат прекратени. Не искат да работят, никакви аргументи нямат, в администрацията са шокирани“, заяви Иван Тотев.Според него и за строителството, и за надзора остават малко дейности, които са за дребни суми, и работата може да бъде възложена не чрез нови конкурси по обществени поръчки, а по кратката процедура с покани. Затова и кметът смята, че времето до края на мандата му ще е достатъчно, за да избере фирмите, които най-сетне да довършат зоопарка.Строител на зоопарка беше асеновградската фирма „Запрянови 03“, а надзорът беше възложен на софийското дружество „Корект консултинг“.", "date": "2019.09.06", "title": "За зоопарка в Пловдив: един оневинен, но кмет и бивш заместник не"}
{"url": "https://offnews.bg/dw/imperator-aleksandar-treti-balgarite-ne-ni-poslushaha-dejstvaha-tiho-710728.html", "text": "Само шест дни след обявяването на обединението между Княжество България и Източна Румелия император Александър Трети пише следното до началника на руския Генерален щаб генерал Обручев: „Не одобрявам действията на българите. Те нас не ни послушаха, действаха тихомълком, съвети не искаха, нека сега сами да си сърбат попарата, която забъркаха\".И още: \"Според мен, докато княз Александър (Александър Батенберг - бел.ред.) продължава да се разпорежда със съдбата на българския народ, нашето вмешателство в българските работи е абсолютно невъзможно и безполезно. Заради последните действия на българите, които ние не одобряваме и за нас са нежелателни, би било непростимо и даже престъпно спрямо Русия да се караме и да водим война с Турция, а може би и с Европа. Ние трябва да имаме една-единствена главна цел - завладяването на Константинопол, за да се установим завинаги на Проливите и да знаем, че Константинопол винаги ще бъде в наши ръце. Това е в интерес на Русия и към това трябва да се стремим. Всичко останало, случващо се на Балканите, за нас е второстепенно. Стига сме се правили на интересни в ущърб на истинските интереси на Русия! Славяните сега са длъжни да служат на Русия, а не ние на тях!“.\"Русия винаги търси признателност и послушание\"Този възглед на самодържеца вече е бил доведен до знанието на всички руски офицери, останали след Руско-турската война да обучават младата българска армия. Четири дни след Съединението военният министър на Княжеството Михаил Кантакузин, руски княз и генерал-майор, и подчинените му руски военнослужещи колективно напускат министерството и своите гарнизони.Така те оставят българската войска без професионално ръководство пред надигащата се опасност Османската империя да нахлуе в обединената българска държава под предлог, че Съединението нарушава Берлинския договор от 1878 година.Проблемът е, че към православните балкански държави Русия винаги е провеждала „политика на чувствата“, казва в тази връзка историкът Андрей Пантев. „Империята се държи крайно нетактично към тази част от Европа и именно това е причината за странно повтарящия се епизод в историята, при който всички държави на полуострова, получили руска помощ за своето освобождение, преминават през периоди на враждебност към Русия. Да не забравяме и популярното в руското общество предсказание на Достоевски, че тези, които Русия е освободила, щели да се обърнат срещу нея“, отбелязва Пантев.„Във външната си политика Русия винаги търси благодарности, признателност и послушание, но това поле всъщност е подвластно единствено на интересите на отделните държави“, допълва мнението на колегата си историкът Христо Матанов. В същото време обаче твърди, че първата пукнатина в българо-руските отношения се появява поне няколко години преди Русия демонстративно да загърби каузата за обединението на българите от двете страни на Стара планина.Княз Батенберг е бил любимец на убития през 1881 цар Александър Втори, но опитите да води независима от Русия политика му навличат омразата на крайно консервативния наследник Александър Трети. Извършеното без консултации със Санкт Петербург Съединение само засилва неприязънта на самодържеца, който определено смята Княжеството за свой протекторат. Русия осъзнава, че от планирано предмостие за завземане на османската столица и Проливите, обединена България се превръща в сериозно препятствие. „Решаваща роля за втвърдяването на руския негативизъм спрямо обединението на двете български държави изиграва и позицията на Великобритания, която недвусмислено подкрепя случилото се в Пловдив на 6 септември 1885 година. Руско-британското противоборство през 19 век върви по линията „всичко, което Лондон подкрепя, се отхвърля от Санкт Петербург - и обратното“, обяснява Матанов.\"Обединена България е гроб за всичко сръбско\"По-малко от два месеца след Съединението, на 2 ноември 1885 година, сръбският крал Милан Обренович напада западните предели на обединената българска държава - след като преди това е уведомил Виена. В същото време младата и неопитна българска армия очаква османската инвазия далеч на юг и на изток. „Обединена България е гроб за всичко сръбско“ - така крал Милан обяснява пред император Франц Йосиф военната си интервенция.По думите на проф. Пантев, Милан е просто „балканската кукла на Австро-Унгария“ - с Виена той е подписал най-срамния договор в сръбската история. Историкът категорично отхвърля версията, че независимо от австроунгарската подкрепа, Сърбия не би посмяла да нападне своите източни съседи без консултации и позволение от Санкт Петербург. Пантев припомня, че именно австроунгарският военен аташе в София е заплашил българите да спрат незабавно победоносното си настъпление след превземането на Пирот, защото в противен случай щели да видят дулата на австроунгарската армия.Около ненамесата на Русия в Сръбско-българската война са налице някои подозрителни обстоятелства, смята проф. Матанов. Например фактът, че Русия бързо изтегля офицерския си корпус след Съединението и не протестира пред Белград за безпричинното нападение в гръб срещу обединена България. „Тя просто оставя „българите да си сърбат попарата“, както се изразява Александър Трети. Но за всеобща изненада се оказва, че българите умеят и това в обстановка на невиждан национален подем\", припомня Матанов.Строго секретно: истината за българо-руските отношенияИсторикът обяснява, че истината за българо-руските отношения трудно може да се разбере, тъй като руските архиви си остават недостъпни за чуждестранни изследователи. „Даже документи от 17 век все още не се дават за ползване, макар че официално това не е забранено. Когато преди време наш колега се опита да види дневника на руския посланик в София от времето на Илинденско-Преображенското въстание от 1903 година, му беше отказано категорично.Руснаците винаги са държали тяхното мнение по отношение на исторически събития да е единствено меродавното. Неслучайно много българи и днес споделят не българската, а руската гледна точка за общата ни история. Именно липсата на достъп до руските архиви е сред причините руската историография и понастоящем да произвежда митове и легенди под влияние на вътрешния политическия натиск“, заключава проф. Матанов.", "date": "2019.09.06", "title": "Император Александър Трети: Българите не ни послушаха, действаха тихомълком"}
{"url": "https://offnews.bg/medii/dnes-e-deniat-obnovena-710720.html", "text": "Днес е денят, в който българските медии решават, че трябва да поставят границата.Работата ни, честта ни, етиката и правилата ни нямат нищо общо с опита да бъде дискредитиран един от участниците в кампанията за кмет на София по несъвместим с професията ни начин. Това не е журналистика. И ние категорично се противопоставяме на опитите да се нарича така.Още по-категорично възразяваме срещу онези партии и отделни политици, които легитимират подобни „медии“ като им дават интервюта, канят техни представители на събитията си, плащат им за рекламни и PR кампании по време на избори.Днес е денят, в който ние, българските медии, искаме от вас, българските политици, да прекратите това. Ако вашата работа, чест, етика и правила нямат нищо общо със случилото се, разбира се. Всяка друга реакция е фалшива.Днес е денят. Нека заедно да поставим границата!С имената си зад декларацията застават и , като броят им продължава да расте:Светослав Иванов, Вяра Деянова, Силвия Великова, Пламена Игнатова, Деа Манолова, Здравка Андонова, Наталия Маева, Йордан Мичев, Мария Папазова, Александра Младенова, Георги Ангелов, Димитър Абрашев, Тереза Захариева-Апостолова, Мария Николаева, Цветомира Георгиева, Галя Чунтова, Илия Вълков, Йордан Бързаков, Момчил Инджов, Лили Границка, Людмил Илиев, Красен Николов, Веселка Венкова, Антония Чорева, Симона Костадинова, Албена Бъчварова, Константин Костов, Стефан Миланов, Диана Пеева, Доротея Дачкова, Атанас Чобанов, Владимир Стоянов, Владимир Христовски, Александра Маркарян, Борислав Кръстев, Мартин Георгиев, Станимир Лучков, Стояна Георгиева, Анита Христова, Мариета Димитрова, Мария Димитрова, Христо Римпопов, Емилия Милчева, Ваня Костова, Иво Стефанов, Мария Милкова, Веселин Стойнев, Калина Влайкова, Боян Кукудов, Златина Зехирова, Ирина Иванова, Георги Марчев, Милена Енчева, Димитър Лазаров, Румен Скрински, Ясен Дараков, Александър Перпелиев, Дияна Тушева.Списъкът е отворен за други медии и журналисти, и ще се обновява.", "date": "2019.09.06", "title": "Днес е денят /обновена/"}
{"url": "https://offnews.bg/obshtestvo/balgari-vav-velikobritania-premierat-borisov-da-ne-ni-zagarbva-iskam-710731.html", "text": "Българският център за социална интеграция и култура, базиран в Лондон, алармира премиера Бойко Борисов за активностите, които трябва да предприеме на всяка цена в контекста на непредвидимостта на Брекзит.Това съобщи за Offnews един от учредителите му Нишан Джингозян, който не скри притесненията си от факта, че твърде малко български граждани в Кралството са наясно какво е необходимо да направят. Центърът изпрати писмо до омбудсмана Мая Манолова с конкретни препоръки за институционални действия, които са в интерес на българите там. Но само ден по-късно Манолова вече подаде оставка от поста си и писмото е с неясна съдба, поне засега.Исканията на британските българи трябваше да бъдат представени от омбудсмана пред премиера Борисов. Ето за какво настояват те:Да бъде организирана информационна кампания от страна на българската държава към българите във Великобритания за новата ситуация и за възможността да бъдат защитени техните права при Брекзит без сделка.Да бъде увеличен административният капацитет на българското посолство във Великобритания, включително и на всички български институции, които имат своите изнесени работни места или представители на място, както и да бъде създадена денонощна гореща телефонна линия. Да се извършват действия на място – посещения от страна на представителите на българската държава и на посолството в Лондон във всяка една точка, където има български общности, концентрирано представителство на български граждани.Да се засили взаимодействието на всички отговорни институции в България, които отговарят за правата на нашите сънародници зад граница, включително създаването на група, чрез която да бъде осъществена реална връзка с българските общности във Великобритания и с техните организации. Да бъде създаден механизъм, с който представители на наши сънародници във Великобритания да се включат в работата на тези междуинституционални екипи, които реално да работят по проблемите на българите и да ангажират българската държава с подкрепа и подпомагане на нашите сънародници във Великобритания.Активизиране на действията за постигане на двустранно споразумение между България и Великобритания, в което да се предостави на-висока защита на правата на българските граждани.Предприемане на съответни действия от страна на българското правителство, включително и в двустранно споразумение, или според възможностите в защита на правата на българските студенти във Великобритания.„Българите във Великобритания избраха институцията на омбудсмана като най-подходящ посредник в комуникацията с правителството и премиера в София, но ето как внезапно се промениха нещата. Хората са разтревожени от предстоящото излизане на Кралството от ЕС, особено ако това се случи без споразумение“, посочи Джингозян. Той отбеляза, че самият няма какво да губи, има си британското гражданство и правата, но някой трябва да се пребори за правата на многото българи в страната.Според него тези хора основателно се опасяват, че няма да могат да упражняват правата, които гражданството на ЕС предоставя по реда, по който това се случва в момента. „Правата им ще бъдат поставени под въпрос, включително правото на пребиваване, на равно третиране, достъп до социални и здравни услуги, както и признаване на образованието и професионалната квалификация, придобити на територията на държавите-членки на ЕС, децата им няма да могат да ходят на училище. Все още никой не знае измеренията на хаоса, който ще ни застигне“, каза още Джингозян.Той подчерта, че българите на територията на Великобритания са притеснени и за това, че все още не всички са придобили статут на уседналост. „Сред тях има много граждани от уязвими групи, които по обективни причини ще имат затруднения да се справят със съществуващата административна процедура, без съдействието от страна на българските власти. Очаква се след евентуален Брекзит - без споразумение, българите, които нямат статут на уседналост, да разполагат с период, в който да кандидатстват за нов имиграционен статут, като на този етап срокът за кандидатстване е определен до 31 декември 2020 година“, се посочва в писмото на центъра.И още – че статутът на уседналост е от съществено значение, защото той предоставя конкретни права на българските граждани, свързани с достъп до работа, до социално осигурителната система, здравеопазване, пенсионни фондове и много други.„Налице е административна процедура, която българите да следват, но тя е силно затруднена поради редица фактори, между които големият брой българи, които не са придобили статут, липсата на официална информация за техния брой, неграмотност и дефицит на езикови умения, липса на компютърна грамотност и не на последно място липса на информация. Това изисква от българските институции да бъдат изключително активни и да установят работещи механизми, чрез които да помогнат на българските граждани да получат и да поддържат статут на уседналост“, обясняват още от Българския център за социална интеграция и култура в Лондон.Според активистите от организацията, липсата на споразумение с ЕС поставя всички в ситуация на несигурност, а е налице и реалната опасност при евентуални промени сънародниците ни да бъдат автоматично лишени от правата, с които разполагат в момента.От центъра подчертават, че дори и при сегашния режим, за да получат статут на уседналост, немалка част български граждани, особено граждани от уязвими групи, се нуждаят от активна подкрепа от страна на българските институции, като МВнР и посолството ни във Великобритания. Защото ако те не успят да се справят с административната процедура и да получат статут на уседналост, ще бъдат принудително върнати в България. А това гарантира неимоверно натоварване на социалната система в България, уточнява Джингозян.По данни от проучвания, направени тази година, българите във Великобритания са 280 000, като от тях само 45 000 са получили имиграционен статут.Българският център за социална интеграция и култура, с финансовата подкрепа на кмета на Лондон, кметство Енфийлд и Citizens Advice Bureau, Enfield, организират информационни срещи в библиотеките в Енфийлд, по повод новия статут на уседналост, съобщи организацията във Фейсбук и публикува графика:", "date": "2019.09.06", "title": "Българи във Великобритания: премиерът Борисов да не ни загърбва, искаме подкрепа"}
{"url": "https://offnews.bg/tenis/grigor-dimitrov-chestiti-praznika-na-balgarite-710732.html", "text": "Най-добрият ни тенисист Григор Димитров честити днешния празник часове преди мача си с Даниил Медведев на US Open. \"Честит Ден на Съединението\", написа Григор в социалните мрежи.Григор качи и снимка на тенис ракетата си, на която е гравирано името му и българският герб.Тази вечер е полуфиналният мач между Григор и Медведев на US Open.Прякото предаване на Евроспорт започва в 23:00, а 15 минути по-рано ще стартира студиото в което Барбара Шет и Матс Виландер ще разкрият своите прогнози за мача. Зад коментаторския пулт ще бъдат Юлиан Стаматов и Николай Драгиев.\"Българинът влиза по-съхранен физически в този двубой, с мач по малко, заради отказването на Борна Чорич и с огромно самочувствие\", отбеляза Николай Драгиев.", "date": "2019.09.06", "title": "Григор Димитров честити празника на българите"}
{"url": "https://offnews.bg/obshtestvo/134-godini-ot-saedinenieto-na-balgaria-710693.html", "text": "Днес се навършват 134 години от Съединението на Източна Румелия с Княжество България.След Берлинския конгрес от 1878 година България е разделена на Княжество България и Източна Румелия (в пределите на Османската империя). Останалото под османска власт българско население се стреми към обединяване с освободените българи. Така през 1880 година е създаден Българският таен централен революционен комитет (БТРЦК), чиято основна задача е да осъществи обединението на Княжеството с Източна Румелия. През есента на 1885 година двете части на страната се обединяват.По този повод в цялата страна са планирани различни събития.Президентът Румен Радев ще участва в честванията в Пловдив, съобщиха прессекретариатът на държавния глава. В 20.30 часа той ще се включи в тържествената церемония на площад „Съединение“ и в 21 часа ще произнесе слово. В Пловдив ще бъде и председателят на Народното събрание Цвета Караянчева.Община Велико Търново ще отбележи Съединението с чествания, съорганизатори на които са още Националният военен университет „Васил Левски” и Великотърновската Света митрополия. В 10:30 ч. ще има военен ритуал за издигане на националното знаме на Република България пред общината, където слово ще произнесе кметът д-р инж. Даниел Панов. След това ще бъдат положени венци и цветя пред паметника \"Майко България\". Ще бъде открит и паметник на ген. Сава Муткуров. Спектакълът \"Царевград Търнов - звук и светлина\" на пл. \"Цар Асен I\" ще започне в 21:30 ч. Столичната община организира тържествено отбелязване Съединението с церемония от 11:30 ч. пред Мавзолея-костница на княз Александър І Батенберг на бул. „Васил Левски” № 81. В програмата ще участват актрисата Силвия Лулчева, Националната гвардейска част, вокален ансамбъл „България“ с диригент акад. Валентин Бобевски. Слово ще произнесе доц. д-р Тодор Чобанов – заместник-кмет на Столичната община.", "date": "2019.09.06", "title": "134 години от Съединението на България"}
{"url": "https://offnews.bg/obshtestvo/slanchev-uikend-s-temperaturi-mezhdu-26-i-32-gradusa-710692.html", "text": "Днешният празничен ден ще е слънчев, с временни увеличения на облачността след обяд. Само на отделни места в планинските райони и Западна България ще превали за кратко, прогнозира Националният институт по метеорология и хидрология.Ще духа слаб, в Източна България до умерен изток-североизточен вятър.Максималните температури ще са предимно между 26° и 31°, в София - около 27°.Над планините ще бъде предимно слънчево. След обяд над масивите от западната половина от България ще се развива купеста облачност и на места ще превали краткотрайно. Ще духа уверен североизточен, по-високите и открити части – северен вятър. Максималната температура на височина 1200 метра ще е около 18°, на 2000 метра – около 13°.Над Черноморието ще е предимно слънчево и топло. Ще духа до умерен североизточен вятър. Максималните температури ще са 26-27°, на морската вода - 25-26°, а вълнението на морето - 2 – 3 бала.Слънцето изгрява 4 минути преди 7:00 и залязва в 19:53.В събота и неделя също ще преобладава слънчево време. Максималните температури на повечето места ще са между 27 и 32 градуса. Купеста облачност ще се развива в следобедните часове над западните райони от страната, но само на отделни места, главно в планините и планинските райони там, ще има краткотрайни превалявания. Над Източна България ще има временни увеличения на облачността, но ще остане почти без валежи. Вятърът ще се задържи с източна компонента, слаб до умерен.", "date": "2019.09.06", "title": "Слънчев уикенд с температури между 26 и 32 градуса"}
{"url": "https://offnews.bg/futbol/napadateliat-na-tcska-evandro-specheli-prestizhna-klasatcia-710714.html", "text": "Нападателят на ЦСКА Евандро да Силва спечели приза за Футболист №1 на efbet Лига за месец август според InStat Index. Класацията се прави за втори пореден сезон от Асоциацията на българските футболисти (АБФ), в сътрудничество с ИНСТАТ - една от най-големите компании за футболни анализи и статистика. Надпреварата за август бе доста оспорвана, като 22-годишният бразилец спечели класацията с минимална разлика. Бразилецът събра индекс на ИНСТАТ 302,25. Втори остана капитанът на Левски Иван Горанов с индекс 300,25. На трето място завърши друг футболист на Левски - гръцкият защитник Янис Каргас, който събра индекс 297,33. За победител се обявява играчът с най-висок InStat Index, който се определя чрез формула на основа действията на футболиста - голове, асистенции, точност на подавания, успешни единоборства и други показатели. Процентът на успешни действия увеличава индекса, като върху него оказва влияние и нивото на опонента в мача. Припомняме, че в началото на новия сезон Футболист №1 за юли стана Иван Горанов от Левски.", "date": "2019.09.06", "title": "Нападателят на ЦСКА Евандро спечели престижна класация"}
{"url": "https://offnews.bg/temida/deloto-sreshtu-mitio-ochite-i-grupata-mu-e-prekrateno-prokurorski-gre-710724.html", "text": "Специализираният апелативен наказателен съд прекрати делото срещу несебърския бос Димитър Желязков-Очите и още 12 души, сред които и дъщеря му Станислава, подсъдими за участие в организирана престъпна група и върна случая обратно в специализираната прокуратура за ново разследване и ревизия, съобщи DarikNews.bg.Причината - отстраняване на съществени процесуални нарушения в 180-те страници обвинителен акт. До този развой се стигна, след като Специализираният наказателен съд намери множество пороци в обвинителния акт, част от които, според защитата на подсъдимите, са неотстраними.Има разминавания в сумите, които изнудваните от бандата му са давали, в обстоятелствата за присъединяването към групата от общинския съветник от Несебър Пейко Янков и пр.Сега прокуратурата спешно трябва да изготви нов обвинителен акт по случая. Митьо Очите беше задържан в Истанбул през август 2018 г., а през февруари беше екстрадиран обратно от Турция у нас.\"След броени дни изтича 8-месечният срок и по закон, ако до това време не бъде внесен годен обвинителен акт в съда, всички подсъдими с мярка за неотклонение „задържане под стража“, трябва да бъдат освободени\", коментира адвокат Захари Кирилов, който е ангажиран със защитата на двама от подсъдимите.Димитър Желязков е обвинен за това, че е ръководил организирана престъпна група за изнудване, принуда, заплахи, палежи и разпространение на наркотици.В нея са участвали още 12 души, включително и дъщерята на Желязков - Станислава. Тя е с обвинение за събиране на такса „Спокойствие\" от таксиметрови фирми и собственици на търговски обекти в „Слънчев бряг”.Освен като ръководител на организирана престъпна група, Очите ще отговаря за 9 деяния, извършени от него и от останалите обвиняеми по негово лично разпореждане.В част от случаите Желязков лично участвал в рекетирането на набелязаните от него жертви. За извършените от него престъпления законът предвижда до 15 г. затвор, глоба от 5000 до 10 000 лева и конфискация на една втора от имуществото му.", "date": "2019.09.06", "title": "Делото срещу Митьо Очите и групата му е прекратено: прокурорски грешки в 180 страници"}
{"url": "https://offnews.bg/futbol/balakov-zalaga-na-37-godishen-veteran-na-vratata-za-macha-s-anglia-710707.html", "text": "Селекционерът на българския национален отбор по футбол Красимир Балъков може да опита психологически ход с една от най-големите сензации в състава на националния отбор от години насам.Сериозна опция за дебют на 37-годишна възраст на българската врата срещу Англия на \"Уембли\" има стражът на Етър Христо Иванов, твърди \"Труд\".Той е твърде добре познат на Бала от общата им работа в Етър. Иавнов е един от най-стабилните български вратари, но досега бе смятан за №2 след Пламен Илиев.Защитата на националния отбор за визитата на \"Уембли\" изглежда непоклатима. Част от нея ще е и Николай Бодуров. Зачеркнатия в заради дисциплинарни проблеми в ЦСКА бранител бе определен от Балъков като неизменна част от националния отбор.Той е и единственият от настоящия отбор, който е играл в Англия - във Фулъм. Останалите защитници ще са Антон Недялков, Васил Божиков и Страхил Попов.В центъра на терена се очаква да има двама типични разбивачи на играта в лицето на Кристиан Малинов и Георги Сърмов.След като завоюва титулярно място в унгарския Фехервар, Георги Миланов има шанс да започне по дясното крило. Негова алтернатива е Галин Иванов. В лявата зона дебют би трябвало да направи Вандерсон.Балъков гарантира, че няма да се затваряме в Лондон и ще разчитаме на двама в атака. Капитанът Ивелин Попов и Марселиньо ще се въртят на върха на нападението.", "date": "2019.09.06", "title": "Балъков залага на 37-годишен ветеран на вратата за мача с Англия"}
{"url": "https://offnews.bg/medii/rusia-zaplashi-dojche-vele-710704.html", "text": "Руският парламент заплаши да отнеме акредитацията на Deutsche Welle, след като генералният директор на медията отказа да се яви на изслушване пред комисия на руската Дума. Москва твърди, че ДВ подстрекавала към протести, пише българската редакция на германската медия.Руските власти смятат, че съобщение на ДВ в Туитър било призив за участие в забранените протести в Москва. Генералният директор на медията Петер Лимбург отхвърля обвинението за намеса във вътрешните работи на Русия чрез официално становище.Във въпросния туит ДВ информира за провеждането на неразрешена от властите демонстрация в Москва и цитира някои от масовите скандирания на протестиращите. В писмо на медията до руската Държавна дума се казва: \"При отразяването на събитията ДВ спазва правилата на обективната журналистика. А това изключва всякаква намеса във вътрешните работи на която и да е държава\".В отговора си до председателя на разследващата комисия на Думата Василий Пискарьов Лимбург пише:\"Винаги сме готови да водим разговори и затова поканихме г-н Пискарьов. Нужно е обаче да се споразумеем относно рамката на този диалог. Да ни се изпраща призовка за явяване в Москва не е правилният начин за обмяна на мнения. А заплахата да ни бъде отнета акредитацията разкрива истинския характер на тази „покана\". Ние сме независима обществено-правна медия и не позволяваме да ни изнудват. Няколко пъти вече сме подчертавали, че не сме се месили във вътрешните работи на Русия, нито пък ще го правим в бъдеще. Още по-малко можем да бъдем обвинени, че в Туитър сме призовавали към участие в демонстрация. Ние просто цитирахме организатора на проявата. Този факт е толкова очебиен, че просто не можем да си обясним възникналите по този повод вълнения. Обвинението, че сме били нарушавали руските закони, е напълно абсурдно\".Комисията по сигурността в руския парламент създаде подкомисия, която да разследва дали последните протести на опозицията в Москва са били подкрепяни от чужбина. Подобни обвинения бяха отхвърлени от германския външен министър Хайко Маас на среща с руския му колега Сергей Лавров през август.Междувременно депутатът Пискарьов отново настоя ДВ да се яви на изслушване пред ръководената от него разследваща комисия и заплаши с отнемането на акредитацията на медията или на отделни нейни журналисти, ако тя не се отзове на новата призовка, предаде Интерфакс.Какво се случва в МоскваОт няколко седмици насам в Москва има масови протести срещу отказа на властите да допуснат редица опозиционни кандидати до местните избори в руската столица, които се провеждат тази неделя. Полицията временно задържа хиляди демонстранти, сред които и един кореспондент на ДВ. В свое становище по този повод ДВ обвини Русия, че използва \"методи на полицейска държава\".Разследващата комисия настоява да изслуша също и американския посланик в Москва Джон Хънтсман заради това, че на сайта си американското посолство поместило указания за сигурност, както и карта с маршрута на опозиционната проява. Руски политици изтълкуваха това като призив към участие в демонстрацията.", "date": "2019.09.06", "title": "Русия заплаши Дойче Веле"}
{"url": "https://offnews.bg/tenis/serina-uiliams-bianka-andreesku-e-finalat-na-us-open-pri-zhenite-710708.html", "text": "Серина Уилямс срещу Бианка Андрееску е финалът на тазгодишното издание на турнира от Големия шлем US Open при жените.Това стана ясно след като американката победи с 6:3, 6:1 Елина Свитолина от Украйна. Така Серина си осигури нов шанс да спечели 24-та титла от Шлема, което ще я изравни с Маргарет Корт във вечната класация, включваща времето преди и след Откритата ера на тениса.\"Да бъда отново на финал, това очевидно изглежда лудост. Но честно казано, не съм очаквала много по-малко. Определено знам, че мога да играя по-добре. Фокусирам се върху следващия мач\", коментира Уилямс.Андрееску пък се класира за финалния двубой след победа със 7:6(3), 7:5 срещу швейцарката Белинда Бенчич. Oчаква се срещата между двете състезателки да се проведе в събота, но още не е ясен часът.Двете до момента са се изправяли една срещу друга на корта, след като се срещнаха на финала в Торонто, но тогава американката се отказа по средата на първия сет заради контузия.При всички положения обаче фаворитка според букмейкърите ще бъде опитната американка, която още няма трофей след завръщането си на корта, след нейната бременност.", "date": "2019.09.06", "title": "Серина Уилямс - Бианка Андрееску е финалът на US Open при жените"}
{"url": "https://offnews.bg/futbol/anglichanite-sa-naj-skapiat-otbor-nie-sme-po-evtini-ot-armenia-i-burk-710709.html", "text": "Следващият съперник на България в квалификациите за Евро 2020 - Англия е най-скъпият национален отбор в света. Това сочи справка в авторитетния сайт \"Transfermarkt\". Островитяните са оценени на 1 110 00 000 евро. А най-скъпи в тима са нападателите Хари Кейн и Рахим Стърлинг, оценени съответно на 150 и 140 милиона евро. По този показател селекцията на Красимир Балъков е едва на 69-то място, което прави \"лъвовете\" по-евтини дори от отбори като Армения, Канада и Буркина фасо, пише \"Меридиан мач\". Цената на играчите ни възлиза на скромните 34 250 000 евро, което е приблизително една четвърт от стойността на Хари Кейн. Целият тим на Англия пък е 33 пъти по-скъп от нашия. При \"лъвовете\" най-високо се котира Кирил Десподов с 3 милиона евро, пред Ивелин Попов - 2,7 млн, и Антон Недялков - 2,5 млн.", "date": "2019.09.06", "title": "Англичаните са най-скъпият отбор, ние сме по-евтини от Армения и Буркина фасо"}
{"url": "https://offnews.bg/futbol/ispania-prodalzhava-s-palen-aktiv-v-kvalifikatciite-710713.html", "text": "Отборът на Испания постигна пети последователен успех в квалификацииите за Евро 2020, след като надигра като гост Румъния с 2:1 в двубой от група F.\"Ла фурия роха\" започна по-добре мача и след натиск в първия половин час поведе в резултата. Точен бе централният защитник Серхио Рамос, който откри след точно изпълнена дузпа. До края на полувремето не паднаха нови попадения, но две минути след началото на втората част Пако Алкасер покачи на 2:0 след асистенция на Жорди Алба.Десетина по-късно румънците се върнаха в срещата след точната интервенция на Флорин Андоне, а това бе и първият им точен удар по посока вратата на Кепа Арисабалага. В 79-та минута испанците останаха с човек по-малко след директния червен картон на Диего Йоренте, но удържаха победата и вече са с пълен актив от 15 точки. Румъния има 7.Испания приема у дома Фарьорски остров в неделя, докато Румъния играе в къщи с Малта. В останалите срещи от групата Швеция и Норвегия постигнаха победи съответно над Фарьорски острови и Малта с по 4:0 и 2:0.Всички резултати от квалификациите на 5 септември:Група D:Гибралтар – Дания 0:6Република Ирландия – Швейцария 1:1Група G:Израел – Северна Македония 1:1Група J:Армения – Италия 1:3Босна и Херцеговина – Лихтенщайн 5:0Финландия – Гърция 1:0.", "date": "2019.09.06", "title": "Испания продължава с пълен актив в квалификациите"}
{"url": "https://offnews.bg/gimnastika/gratciite-ni-predstaviha-sachetaniata-za-svetovnoto-pred-publika-710733.html", "text": "Министърът на младежта и спорта Красен Кралев изгледа съчетанията на момичетата от националния отбор по художествена гимнастика, с които те ще се представят на Световното първенство в Баку. Надпреварата в столицата на Азербайджан ще се проведе от 16 до 20 септември. Шампионатът е и олимпийска квалификация за игрите в Токио през 2020 година.В тренировъчната зала на \"Арена Армеец\" ансамбълът в състав Симона Дянкова, Мадлен Радуканова, Лаура Траатс, Стефани Кирякова и Ерика Зафирова, както и индивидуалните състезателки Невяна Владинова, Катрин Тасева и Боряна Калейн, демонстрираха композициите, с които ще се опитат да впечатлят съдиите и публиката в Баку.Министър Кралев пожела успех на Златните момичета в предстоящата надпревара. \"Ще ви подкрепям на живо в залата. Надпреварата в Баку е от изключително значение, защото могат да бъдат спечелени квоти за олимпийските игри. Вярвам, че всички състезателки ще изиграят отлично своите съчетания\", обяви министърът пред състезателките ни.Подготовка с българките водят и състезателки от Гърция, които също демонстрираха своите съчетания. Председателят на Българската федерация по художествена гимнастика Илиана Раева заяви пред журналисти, че момичетата са готови за планетарния шампионат.\"Много съм доволна от представянето на ансамбъла. Подходиха много отговорно и дано да продължат така до последния ден на Световното първенство. Ако няма оптимизъм по-добре да не ходим на шампионата. Индивидуалните състезателки имаха неточности, но ще се работи до последно. Важното е да имат контрол над тялото и уреда. Изисква се огромна концентрация от всички. Те са национални състезателки, които са показвали класата си многократно\", заяви Раева.Днешното контролно състезание беше открито за зрители, а тренировъчната зала на \"Арена Армеец\" беше пълна с любители на художествената гимнастика.", "date": "2019.09.06", "title": "Грациите ни представиха съчетанията за световното пред публика"}
{"url": "https://offnews.bg/futbol/ot-tcska-vnasiat-predlozhenie-za-nov-stadion-710711.html", "text": "ЦСКА ще входира мотивирано предложение за стадион \"Българска Армия\". Това ще се случи в понеделник, пишат колегите от \"Тема спорт\".Документите ще бъдат изпратени до главния архитект на София - Здравко Здравков.Това е едно от необходимите неща, които от ЦСКА трябва да направят, за да получат виза.Щом документите влязат при архитекта, в 7-дневен срок трябва да бъде издадена въпросната виза за проектиране на стадиона. Това е и основна стъпка към изграждането на новото спортно съоръжение.В същото време стана ясно, че началният час на утрешната контрола с Поморие е променен. Двубоят ще започне в 17:00 вместо обявеното 17:30. Спарингът ще се проведе в Стралджа по случай 50-годишнината от обявяването му за град.Първоначално се очакваше да има и мач между ветерани на “червените” и такива на Стралджа, но той е пропаднал.ЦСКА няма да може да разчита на националите си Витаутас Черниаускас, Николай Бодуров, Кристиян Малинов, Валентин Антов, Митко Митков и контузения Енрике. В игра след около месец и половина обаче ще се завърне халфът Рубен Пинто, който получи зелена светлина от Люпко Петрович и отново ще попада в групата.", "date": "2019.09.06", "title": "От ЦСКА внасят предложение за нов стадион"}
{"url": "https://offnews.bg/sviat/shefkata-na-tcik-v-moskva-napadnata-s-elektroshok-prez-noshtta-v-doma-710734.html", "text": "Руското МВР образува наказателно дело за нападението върху шефката на ЦИК Елла Памфилова два дни преди изборите, съобщи „Новая газета“.Атентатът е осъществен на 6 септември около 01:30 ч. в окръг Истра, Московска област. „Маскиран е проникнал през етажния прозорец и е отишъл на терасата в дома, многократно е ударил жената с електрошок и после се е скрил“, се посочва в съобщението от полицията.Пострадалата е описала неизвестния като висок мъж с маска. Нападението е станало, когато Памфилова влязла в антрето, за да пусне котарака, който се разхождал пред вратата. Но в хола се натъкнала на човека с маската, който я ударил с електрошока и веднага избягал. Източници твърдят, че нападателят е забравил да го включи и явно не е проработил.От полицията уточняват, че нищо не е откраднато от дома на Памфилова. Тя е получила травма на палеца и рана от изгаряне от електрошока в областта на корема.В ЦИК са убедени, че здравето й не е под заплаха, дори на следващата сутрин е участвала в международна конференция в Москва – тя е открила форума, включила се в дискусиите, а след края на първата част е напуснала под ръка с мъжа си.„Държа се, доколкото мога, разбира се, че ми е болно. Нападателят беше млад, доста висок човек с маска. Всичко е нормално, ще преживея и това“, е казала Памфилова пред журналисти.В ефира на тв Русия-24 тя казва, че за нея това е шок. „Представете си, събуждате се и пред вас стърчи човек в черни дрехи. Реших, че ме налага с електрошок, защото това нещо трещеше и искреше. Удари ме 15-20 пъти, има следи по мен, има изгаряния, но повече одрасквания и синини. Беше голяма борба, първо се изплаших, но после се съвзех и го млатих с всички сили. После хванах един тежък стол и взех да ругая с много висок глас. Дори не очаквах това от себе си, забравих, че ръката ми е след операция“, разказва потърпевшата.Тя уточнява, че няма охрана и живее като всички нормални хора, но се надява това да е случайност – може би онзи не е знаел кого напада. Памфилова допълва, че вероятно някой е искал да я изплаши, но нервите й са здрави.За случая е информиран президентът Владимир Путин. На председателя на ЦИК не се полага охрана, пази се само сградата на ведомството. Ръководителят на Съвета по правата на човека при президента Михаил Федотов вече е поискал да бъдат осигурени лични гардове за Елла Памфилова.", "date": "2019.09.06", "title": "Шефката на ЦИК в Москва нападната с електрошок през нощта в дома си"}
{"url": "https://offnews.bg/politika/maia-manolova-podava-dnes-dokumenti-za-izborite-710706.html", "text": "Днес в 10.40 часа Мая Манолова и инициативният й комитет ще подадат документи за регистрация в Общинската избирателна комисия (ОИК) на ул. „Московска“ 33, съобщи екипът ѝ.Манолова подаде оставка като национален омбудсман - позиция, която заемаше след като бе председател на Народното събрание от БСП.За кмет тя се кандидатира като независим кандидат и обяви, че няма да прави партия, нито ще реди своя листа. След регистрацията в ЦИК се очаква да обяви банкова сметка и електронна платформа за дарения (до 560 лв.). В сайта ще бъдат публикувани имената на дарителите и предоставените суми.", "date": "2019.09.06", "title": "Мая Манолова подава днес документи за изборите"}
{"url": "https://offnews.bg/nauka/otkriha-darvesno-garmiashto-zmijche-s-dve-glavi-chetiri-ochi-i-dva-ez-710715.html", "text": "Двуглава дървесна гърмяща змия бе открита в гора в американския щат Ню Джърси.Влечугото, наречено Двойният Дейв, е бебе. Забелязали го миналия месец и от организация за опазване на околната среда успели да го уловят.Бебето змия има две напълно оформени глави, четири очи и два езика. Двете глави функционират независимо една от друга.Случаят е много рядък, а специалистите се съмняват, че бебето би могло да оцелее дълго в дивата природа. \"Би било много трудно за тази змия да оцелее в дивата природа\", коментира екологът Дейв Шнайдер, цитиран от Би Би Си. Заради това еколозите планират да не връщат там змийчето, а да се грижат за него.", "date": "2019.09.06", "title": "Откриха дървесно гърмящо змийче с две глави, четири очи и два езика"}
{"url": "https://offnews.bg/futbol/maradona-stana-trenior-v-arzhentina-710712.html", "text": "Световният шампион с Аржентина Диего Марадона подписа договор с местния Гимнасия и Есгрима, завръщайки се към треньорството в своята родина за първи път след 2010 г.„Звездата на световния футбол Диего Армандо Марадона подписа договор и е новият старши треньор на Гимнасия“, обяви клубът в свое кратко изявление, цитирано от БГНЕС, като уточнява, че сделката е до края на сезона.Марадона, който бе известен с реализаторските си качества и е считан за един от най-великите футболисти на всички времена, за последно бе треньор в Мексико, където води втородивизионния Дорадос до две неуспешни появявания в плейофите.Новият му тим, от град Ла Плата малко извън Буенос Айрес, е основан през 1887 г. и е един от най-старите професионални клубове в Америките. Отборът има една-единствена купа – Копа Сентенарио през 1993 г. Съставът в момента се намира на дъното в Първа дивизия с една точка от пет изиграни срещи.Завръщането на Марадона бе очаквано с огромно нетърпение и множество привърженици дойдоха при представянето му. За последно той бе начело на националния отбор на Аржентина между 2008-а и 2010 г., като прекара периоди начело и на клубно ниво в Мандию и Расинг през 90-те години на миналия век.58-годишната легенда стана световен шампион с „албиселесте“ през 1986 г., но в последно време изпитва здравословни проблеми, често заради екстравагантния си начин на живот.", "date": "2019.09.06", "title": "Марадона стана треньор в Аржентина"}
{"url": "https://offnews.bg/sviat/i-kamarata-na-lordovete-podkrepi-zakonoproekta-za-zabrana-na-tvardia-b-710736.html", "text": "Камарата на лордовете подкрепи законопроекта, който забранява т.нар. твърд вариант на Брекзита и така засега излизането на Великобритания от ЕС без споразумение е блокирано, съобщи тв Sky News.По-рано законопроектът бе одобрен от Камарата на общините. Сега документът трябва да бъде подписан от кралица Елизабет Втора, след което той ще добие силата на закон.На 9 септември вечерта предстои Камарата на общините да гласува въпроса за предсрочните избори, което бе предложено от премиера Борис Джонсън. Първоначално той искаше изборите да се проведат до 31 октомври, но парламентът не го подкрепи.Освен това, Камарата на общините одобри законопроект, според който Джонсън се задължава да поиска от ЕС Брекзитът да бъде отложен до 31 януари 2020 г. Сега този документ е представен за разглеждане в Камарата на лордовете. Премиерът обаче настоява, че не иска да моли Брюксел за това и на всяка цена държи страната да напусне ЕС на 31 октомври.Проучвания на нагласите показват, че в случай на избори консерваторите могат да разчитат на убедителна победа.", "date": "2019.09.06", "title": "И Камарата на лордовете подкрепи законопроекта за забрана на твърдия Брекзит"}
{"url": "https://offnews.bg/sviat/zelenski-pomilva-12-ruski-grazhdani-osadeni-v-ukrajna-710737.html", "text": "С президентски укази са помилвани 12 осъдени руски граждани, които вече са доставени от затворите в Украйна и се намират в сборния пункт на лицата, които ще участват в обмена с Москва, заяви украинският адвокат Валентин Ръйбин, цитиран от Интерфакс.Според него това е подготовка за началото на процедурата по обмена на украинци срещу руснаци. Той отбеляза, че един руски гражданин от списъка до момента не е наличен в пункта и за него указ за помилване няма.Става дума за Руслан Гаджиев, осъден на 15 години затвор и вероятно той няма да бъде предаден на руските власти. Адвокатът не изключва, че отказът Гаджиев да бъде върнат на Москва може да усложни ситуацията с обмена.Въпросният затворник е воювал в батальона на Луганското опълчение „Август“ и е бил пленен в танков бой през януари 2015 г. Той излежава наказанието си в колония при строг режим.В средата на юли упълномощената от Върховната рада на Украйна по правата на човека Людмила Денисова и пълномощникът по правата на човека в Русия Татяна Москалкова са обменили списъци на затворници в двете страни. В списъка на украинския омбудсман са посочени 150 души, а в този на руския – 34. По-късно пресслужбата на главния прокурор на Украйна съобщи за обмен 35 срещу 35.На 6 септември по време на Източния икономически форум Путин заяви, че преговорите за размяната са близки до финала и че тя ще бъде мащабна. Дипломатически източници на Интерфакс твърдят, че вероятната дата за началото на това е 7 септември.По-рано информиран източник на агенцията е съобщил, че руската страна е включила в списъка си 24-имата моряци, арестувани след инцидента в Керченския пролив и още 11 осъдени, сред които режисьорът Олег Сенцов.", "date": "2019.09.06", "title": "Зеленски помилва 12 руски граждани, осъдени в Украйна"}
{"url": "https://offnews.bg/sviat/pochina-robart-mugabe-parviat-prezident-na-nezavisimo-zimbabve-710705.html", "text": " - първият президент на Зимбабве след обявяването на независимостта на страната - почина на 95-годишна възраст, съобщи Би Би Си, след като получи потвърждение от семейството му.Мугабе бе в болница в Сингапур от април. Той беше отстранен от власт след военен преврат през ноември 2017 г. Така беше сложен край на трите му десетилетия на власт.Мугабе спечели първите избори в Зимбабве след обявяване на независимостта, ставайки министър-председател през 1980 г. Напусна поста 7 г. по-късно, за да стане президент.Първите му години на управление му печелят одобрение заради подобрения достъп до здравеопазване и образование на чернокожите. Но неговата спорна програма за реформа по отношение собствеността на земята предизвикаха икономически колапс, а късните му години на власт бяха белязани от погазване на човешките права и корупция.Наследникът му Емерсън Мнангава изрази своята тъга заради кончината на Мугабе, когото нарича \"баща основател на Зимбабве\".", "date": "2019.09.06", "title": "Почина Робърт Мугабе, първият президент на независимо Зимбабве"}
{"url": "https://offnews.bg/ikonomika/kristalina-georgieva-stana-absoliuten-favorit-za-direktorskia-post-v-m-710710.html", "text": "Позицията на Кристалина Георгиева на кандидат фаворит за поста управляващ директор на Международния валутен фонд бе категорично затвърдена, след като отпадна изискването за пределната възраст на кандидата, на което Георгиева не отговаряше. Конкурентът ѝ Джорж Озбърн - бивш министър на финансите на Великобритания - се оттегли заради липса на достатъчно подкрепа и така към днешния ден, който е крайният срок за подаване на кандидатури българката затвърди позицията си, пише в. Financial Times.МВФ одобри промяна в устава си, чрез която отпадна горната граница за възрастта. В изявление от фонда припомнят, че от 1951 г. до промяната сега общите разпоредби забраняваха назначаването на управляващ директор на възраст 65 г. или повече, нито на титуляра - да изпълнява функциите си след навършване на 70 г. Измененията влизат в сила незабавно и приравняват условията за назначаване на управляващ директор към тези за членове на съвета на директорите, председателстван от управляващия директор, и за председателя на Групата на Световната банка. С други думи, вече няма никакви възрастови ограничения.Промяната позволява да бъде приета кандидатурата на Кристалина Георгиева, която е втори по ранг служител в Световната банка и навърши 66 г. на 13 август.За момента Георгиева е единственият известен кандидат. Тя беше номинирана от ЕС на 2 август.", "date": "2019.09.06", "title": "Кристалина Георгиева стана абсолютен фаворит за директорския пост в МВФ"}
{"url": "https://offnews.bg/sviat/ankara-turtcia-ne-e-dlazhna-da-zadarzha-bezhantcite-mozhe-da-otvori-710735.html", "text": "Вицепрезидентът на Турция Фуат Октай заяви, че Турция не е длъжна да прегражда пътя на бежанците заради интересите на която и да е държава, предаде Анадолската агенция.„Нашата страна не е приемник за бежанците и не е задължена да плаща за кризите, провокирани от други държави“, подчерта той на форум в Италия.Октай контрира руския държавен глава Владимир Путин заради твърдението му, че Анкара би могла да участва във формат, подобен на Г-7.„Турция не възприема инициативата на Москва като стъпка към сближаването с Изтока. Анкара не се отдалечава от Запада, а към всички инициативи се отнася според своите национални интереси“, заяви Октай.Той отбеляза, че твърденията за това, че Турция ще може да приеме поредния поток бежанци от региона, не издържат на никаква критика. „Изявлението на президента Реджеп Ердоган, че Турция ще пропуска бежанци през границите си, не е блъф или заплаха, а реалност“, подчерта Октай.Преди ден президентът на Турция Реджеп Ердоган заяви, че ако западните страни не изпълнят обещанията си за финансова помощ за мигрантите, Анкара ще остане принудена да отвори границите си към Европа. Той каза, че в случай, че не бъде създадена сзона за сигурност в Сирия, ще разрешат на мигрантите да преминават в Европа. Ердоган припомни, че страната му не е получила от ЕС и от света нужната помощ и подкрепа за мигрантите.Ердоган подчерта решението си Турция да започне операция за създаването на зона за сигурност на източния бряг на река Ефрат, а целта е там да бъдат настанени най-малко 1 милион бежанци от Сирия.", "date": "2019.09.06", "title": "Анкара: Турция не е длъжна да задържа бежанците, може да отвори вратите към Европа"}
{"url": "https://offnews.bg/zdrave/ministar-ananiev-rabotim-za-usavarshenstvane-preventciata-i-lecheniet-710721.html", "text": "„Сърдечносъдовите заболявания са сред водещите причини за заболеваемост в световен мащаб, а преодоляването им е съвкупност от много фактори. Ето защо на национално ниво Министерството на здравеопазването непрекъснато работи, за да усъвършенства възможностите за превенция, профилактика и лечение на тези болести в България. За първи път въвеждаме правила за добра медицинска практика на нормативно ниво”. Това заяви министърът на здравеопазването Кирил Ананиев по време на откриването на 29-ия конгрес на Световната асоциация по гръдна и сърдечносъдова хирургия.Министърът подчерта, че участието на водещи хирурзи от повече от 40 държави е гаранция за високото професионално ниво и престижа на събитието. По думите му представянето и споделянето на най-новите достижения в кардиологията ще даде огромен тласък за прогреса на тази област на медицината. Кирил Ананиев поздрави и изпълнителният директор на УМБАЛ „Света Екатерина“ проф. д-р Генчо Начев, който встъпва в едногодишен мандат като президент на Световната асоциация по гръдна и сърдечносъдова хирургия.„Този избор е символ на заслуженото доверие на световната гилдия на кардиолозите и кардиохирурзите към Вас, както и за значителния Ви принос за развитието на тези специалности в международен мащаб. За нас като българи е гордост, че едно от светилата в тази област е наш сънародник“, допълни Ананиев.Министър Кирил Ананиев поздрави гостите и делегатите на конгреса за избора на дата за провеждането му– Денят на Съединението на България. „На този паметен ден през 1885 г. българският народ засвидетелства пред целия свят, че има волята, желанието и готовността да решава сам своята съдба в свободна и обединена България. Благодарение на този първи самостоятелен държавнически акт страната ни постла пътя си към извоюването на своето достойно място в Европа“, отбеляза той.", "date": "2019.09.06", "title": "Министър Ананиев: Работим за усъвършенстване превенцията и лечението на сърдечносъдовите заболявания"}
