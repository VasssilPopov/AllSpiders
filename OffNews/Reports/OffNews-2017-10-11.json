{"url": "https://offnews.bg/politika/gerb-shte-ima-dvama-novi-deputati-667104.html", "text": "Двама нови депутати от групата на ГЕРБ ще седнат скоро в пленарната зала.Новите народни представители влизат в парламента, след като Антон Тодоров подаде оставка заради скандала със заплахите срещу журналиста Виктор Николаев, а  бе назначена за заместник-председател на Комисията за финансов надзор (КФН).На мястото на Тодоров, избран от 25 МИР, най-вероятно ще влезе следващият в листата - актьорът Евгени Будинов.Диана Йорданова бе избрана от Бургас. Нейното място вероятно ще наследи Иван Вълков, който е общински координатор на ГЕРБ в Бургас и бивш депутат. Преди него в листата са Жечо Станков, който стана заместник-министър на енергетиката, и Семир Абу Мелих. Последният обаче се отказа от депутатското място в полза на колежката си Галя Василева.", "date": "2017.10.11", "title": "ГЕРБ ще има двама нови депутати"}
{"url": "https://offnews.bg/interviu/-667102.html", "text": "- Г-н Георгиев, напоследък все по-актуална става темата за АЕЦ „Белене“. От днешна гледна точка нужна ли е на България нова ядрена централа?- Отговорът на този въпрос може да се даде най-малко по две линии – от политическа и от технологична и финансова гледна точка.По първата линия има кой да говори, така че аз няма да разглеждам поставения въпрос от тази гледна точка. Само ще отбележа, че се нагледахме на нелогични, прибързани и не защитаващи интересите на страната ни политически решения в областта на ядрената енергетика през последните 20 години. Нека само си припомним спирането на 1-4 блок в АЕЦ „Козлодуй“, забавяне стартирането на изследванията за блокове 5 и 6 в АЕЦ „Козлодуй“ за удължаване на ресурса им и накрая прекратяването на АЕЦ „Белене“ с аргумента, че проектът е икономически неизгоден. Говорим за проект, който щеше да изразходи в най-тежкия икономически вариант около 11 милиарда евро, но с произведената електроенергия тези пари щях да се възстановят на държавата, а последните 20 години блоковете щяха да работят на пълна печалба - както това се случва с блокове 5 и 6 в АЕЦ „Козлодуй“ в момента. А какво се наложи да направят няколко български правителства през това време, след спирането на проекта:- Най-напред се взеха допълнителни заеми в размер на около 16 милиарда лева – да, сигурно тези пари бяха необходими, защото те се инвестираха във важни сфери. Но коментарът ми е, че в нито един от проектите, в които те се използват (здравеопазване, военно – промишлен комплекс и др.) тези пари няма да се върнат на държавата.- По същия начин стои въпроса и за вече изразходените около 1 милиард лв. за саниране – да, несъмнено това е добра идея и е полезна за хората, но държавата няма да си върне тези средства.Дано нашите политици са си взели поука от тези факти, защото икономическата наука се отнася към цифрите без емоция и пристрастия.- А от технологична и икономическа гледна точка, как стои проекта АЕЦ „Белене“ в днешните условия?- Ще ми се да напомня няколко неща преди да направя и заключение. Периодът 2006-2012 г. проектът „Белене“ вървеше с пълна сила. Една от задачите на основния консултант по проeкта – фирма „Парсънс“, бе да направи икономическа обосновка на необходимостта от строителство на нова ядрена мощност. Такава бе направена във варианти и тя определено доказва тази необходимост, както и финансовата целесъобразност на проекта. 2011-2012 правителството на България нае HSBC да направи вариантен икономически анализ на проекта „Белене“. Дори и най-негативният вариант в този анализ пак показваше, че централата трябва да се построи и ще се откупи във времето.Междувременно България беше осъдена от Международния арбитражен съд и в края на 2016 г. плати 600 млн. евро, за поръчаните два комплекта оборудване за първи контур, от които вторият комплект се чака всеки момент да пристигне в България.- Добре, но все още не разбирам, трябва ли България да построи АЕЦ „Белене“?- Зимата на 2016 г. беше извънредно студена. За да бъде покрит върховият товар на системата, който беше около 8000 МВ, и за да няма режима на тока, беше спрян износа на електроенергия. Бяха пуснати в експлоатация всички възможни налични генериращи централи, при положение, че на хартия системата ни разполага с над 12 000 МВ инсталирани мощности. За определен период от време дори ПАВЕЦ „Чаира“ се използва като генерираща мощност. Е, няма да говорим за неналичния резерв от мощности или за това какво щеше да стане ако някоя от действащите централи беше аварирала. Просто тази зима имахме късмет, но за следващите никой не може да гарантира подобно нещо. Интересен е и въпросът с какви централи все пак този товар беше обезпечен. Така наречените ВЕИ-та тогава просто ги нямаше, но със своите почти 5000 МВ те влизат в посочените по-горе над 12 000 МВ.Тази година правителството поръча на БАН да направи анализ за необходимостта от строителство на нова ядрена мощност в България. Надявам се същият да види бял свят до края на октомври 2017 г. Това е поредният анализ за „Белене“ и съм сигурен, че той, както и предходните ще покажат първо необходимостта от изграждане на централата и второ – че тя ще е икономически изгодна като проект.- Г-н Георгиев, все по упорито се говори за това, че заради Парижкото споразумение за климата на България ще се наложи да затваря ТЕЦ-ове. Как стои един проект като АЕЦ „Белене“ в този контекст?- Да, истина е, че ЕК ни сюрпризира и с още едно неизгодно за страната ни решение – до 4 години – т.е. до 2021 г. въглищните ТЕЦ-ве в страните на Европейската Общност следва да прекратят своята работа. Решението е свързано с мерките за ограничаване на замърсяването и затоплянето на климата. България беше против. Може би ще получим отстъпка с някакъв срок, в който трябва да спазим взетото решение, но все пак, България като член на Общността ще трябва да се съобрази и да го изпълни. Буквално преди няколко седмици, в началото КЕВР, а в последствие и ЧЕЗ ни информираха, че на блоковете в ТЕЦ „Варна“ вече няма да може да се разчита, дори и като студен резерв, защото има разрешение за извеждането им от експлоатация. Тази ситуация с наличните базови мощности би трябвало принципно да променя позицията на българската държава по отношение на нейното участие в строителството на нови такива, но отново подчертавам, че това е политически въпрос и той е от компетенцията на нашето правителство. А всичко това все повече показва необходимостта от централа като АЕЦ „Белене“.", "date": "2017.10.11", "title": "Дори и при най-консервативните сценарии е изгодно да построим АЕЦ „Белене“"}
{"url": "https://offnews.bg/ikonomika/deputatkata-vi-aj-aj-stana-zam-shef-na-kfn-667107.html", "text": "Народното събрание назначи народния представител от ГЕРБ Диана Йорданова за зам.-председател на КФН. Тя е по-известна като \"депутатката Ви Ай Ай\".Преди време от парламентарната трибуна Йорданова разшифрова римската цифра VII като \"Ви Ай Ай\" и спечели приза \"Господар на седмицата\" на тв шоуто \"Господари на ефира\".Другият зам.-шеф на КФН ще е Бойко Атанасов, реши парламентът.В подкрепа на двамата гласуваха 117 народни представители, 6 бяха против, а 23-ма се въздържаха.Като зам.-шеф на КФН Йорданова ще ръководи управление \"Осигурителен надзор\", а Атанасов ще поеме надзора на инвестиционната дейност.Диана Йорданова е магистър по икономика от Великотърновския университет и магистър по математика.Бойко Атанасов е зам.-министър на финансите и бивш изпълнителен директор на НАП. Той оглави данъчната агенция при управлението на Пламен Орешарски и остана на поста при втория кабинет на Бойко Борисов.", "date": "2017.10.11", "title": "Депутатката Ви Ай Ай стана зам.-шеф на КФН"}
{"url": "https://offnews.bg/zvezdi/kejt-midaltan-se-poiavi-za-parvi-pat-sled-obiaviavaneto-na-bremennostt-667103.html", "text": "Кейт Мидълтън се появи на първата си публична изява след обявяването на бременността ѝ. Херцогинята носеше рокля, която очертаваше все още малкото ѝ коремче.35-годишната Кейт, която не се бе появявала публично от 30 август, се присъедини към принц Уилям и принц Хари на прием в Бъкингамския дворец за отбелязване на Световния ден на психичното здраве.Кейт не бе активна в кралските си задължения през последните 6 седмици, тъй като страдаше от тежко неразположение. Това принуди двореца Кенсингтън да обяви бременността на херцогинята много по-рано от планираното.Близък до кралското семейство разкри, че Мидълтън все още страда от тежко неразположение, но състоянието ѝ се подобрява. Той добави, че Кейт е била решена да присъства на събитието, защото каузата е близка до сърцето ѝ.", "date": "2017.10.11", "title": "Кейт Мидълтън се появи за първи път след обявяването на бременността ѝ"}
{"url": "https://offnews.bg/temida/nad-80-ot-zakonite-se-promeniat-oshte-prez-parvata-godina-sled-obnaro-667109.html", "text": "Над 80% от законите се променят още през първата година след обнародването им. Това показва проучване на Юридически барометър, което отчита запазване на някои тенденции при законодателството. Според изследването през периода януари – юни 2017 г. са обнародвани 20 закона, от които 17 законопроекта за изменение и допълнение и 3 ратификации. Това е най-малкият брой закони от началото на изследването. Обяснение за по-слабата законодателна активност на НС може да се търси в предсрочното прекратяване На мандата на 43. НС и произвеждането на избори за народни представители.Броят е по-малък и в сравнение с другите два периода, в които е функционирало служебно правителство: януари – юни 2013 – 36 обнародвани закона; юли – декември 2014 г. – 41 обнародвани закона.Въпреки по-малкия брой закони, някои от наблюдаваните тенденции в работата на Народното събрание, се потвърждават и през настоящия период. Наред с това, два иновативни подхода правят впечатление в работата на 44. НС.Като продължаващ проблем се откроява този, че почти всеки закон се изменя и допълва повече от веднъж годишно. Над 80% от законите се променят още през първата година след обнародването им. Над 1/3 от законите влизат в сила от деня на обнародването (а не 3 дни по-късно, както е конституционното правило), след като престояват в НС понякога повече от година.Такъв пример са промените в Закона за акцизите и данъчните складове, който е престоял в Народното събрание 411 дни, но влиза в сила от деня на обнародването.В новото Народно събрание има и две иновативни практики. Едната е внасяне на важни законопроекти от народните представители вместо от Министерския съвет – процесуални закони, устройствени закони. Вторият пример е внасяне на противоречиви законодателни предложения като част от законопроект с оглед насочване на дискусията и отклоняване на вниманието от други предложения.Такъв пример са промените в Закона за съдебната власт за т.нар. \"кариерни бонуси\" на бившите изборни членове на ВСС.", "date": "2017.10.11", "title": "Над 80% от законите се променят още през първата година след обнародването им, показва проучване"}
{"url": "https://offnews.bg/sviat/indijskiat-varhoven-sad-obiavi-seksat-s-nepalnoletni-saprugi-za-iznasi-667111.html", "text": "Индийският върховен съд обяви, че мъж би извършил изнасилване, ако прави секс със съпругата си, ако тя е на възраст между 15 и 18 години. Решението е знаково за Индия и ще засегне милиони непълнолетни булки. Според индийския закон като изнасилване се разглежда половият акт с момиче под 16 години, независимо дали е по взаимно съгласие, като изключение се прави за половия акт между съпруг и съпруга, чиято възраст е между 15 и 18 години. Решението на върховния съд обаче гласи, че възрастта на пълнолетие е 18 години и тя важи \"за всякакви цели\", съобщи Ройтерс, цитирана от БТА. Съдът уточнява, че решението няма да засегне заварено положение, което се основава на индийския закон. Делото започна след иск на неправителствената организация \"Независима мисъл\", която се бори за криминализиране на половите актове с непълнолетни съпруги. Представителят на държавата по делото е отказал коментар.Макар и незаконни, детските бракове са често явление в Индия, а изнасилването от съпруг не се смята за престъпление.", "date": "2017.10.11", "title": "Индийският върховен съд обяви сексът с непълнолетни съпруги за изнасилване"}
{"url": "https://offnews.bg/futbol/sinat-na-bobi-trenira-v-anglia-667117.html", "text": "Бившият вратар на Левски Николай Михайлов е провел тренировъчен камп с отбора от Висшата лига на Англия Кристъл Палас, пише \"Дарик\".Лагерът се е провел в Лондон по време на паузата за мачовете на националните отбори. Родният страж е заминал за английската столица със съдействието на агенти.На този етап не става ясно дали синът на президента на БФС Боби Михайлов е на проби при \"орлите\" или води преговори за договор.Михайлов продължава да бъде свободен агент и да чака оферта, която да го удовлетвори. За последно той бе част от турския втородивизионен Мерсин.Преди време се заговори, че вратарят може да се завърне в родния си Левски, но това не се осъществи. Също така не се осъществи и очакваното му влизане в популярен риалити формат.", "date": "2017.10.11", "title": "Синът на Боби тренира в Англия"}
{"url": "https://offnews.bg/112/arestuvaha-politcejski-shef-ot-plovdiv-za-uchastie-v-shema-za-telefonn-667114.html", "text": "Зам.-началникът на трето РУП в Пловдив Стоян Павлов е арестуван заради подозрение, че участва в схема за телефонни измами.Началникът на полицията в Пловдив потвърждава информацията, но отказва подробности заради течащото разследване, съобщи БНТ. По случая вече е образувано следствие в Окръжна прокуратура.Павлов е арестуван от служители на Вътрешна сигурност. Арестът идва след серия телефонни измами, при които възрастни пловдивчани бяха ужилени с хиляди левове.При акция на полицията преди няколко дни бяха задържани шестима телефонни измамници, от които двама остават в ареста.Стоян Павлов дълги години е бил служител на сектор \"Издирване\", след това е прехвърлен в Трето районно.През 2012 г. работи като районен инспектор. По това време са запалени двата автомобила на семейството му. ", "date": "2017.10.11", "title": "Арестуваха полицейски шеф от Пловдив за участие в схема за телефонни измами"}
{"url": "https://offnews.bg/sviat/i-pri-tretia-opit-ne-izbraha-naslednik-na-irina-bokova-v-iunesko-667121.html", "text": "Изпълнителният съвет на ЮНЕСКО и при третия опит не успя да избере нов генерален директор на мястото на Ирина Бокова.По данни на източници от организацията нито един от кандидатите не е получил необходимата подкрепа.Най-много гласове, както и на първите два тура, са получили кандидатите от Катар (18), Франция (18) и Египет (13), съобщи ТАСС, цитирана от БТА.За да бъде избран, кандидатът трябва да събере най-малко 30 гласа от 58 възможни.Утре ще се проведе четвърти тур на гласуването. За поста генерален директор на ЮНЕСКО се борят петима кандидати. На първия тур начело излезе бившият външен министър на Катар Хамад бин Абдулазиз ал Кауари, който получи 19 гласа. На второ място останаха кандидатите на Франция и Египет - бившият министър на културата Одри Азуле и правозащитничката Мушира Хатаб, бивш министър по въпросите на семейството.Представителят на Катар водеше и при второто гласуване. Хамад бин Абдулазиз ал Кауари получи 20 гласа, следван от бившата министърка на културата на Франция Одри Азуле, която получи 13 гласа и египетската дипломатка Мушира Хатаб, която получи 12 гласа. Представителят на Азербайджан, който на първия тур получи два гласа, се отказа от надпреварата.Очаква се победителят да стане известен най-късно до 13 октомври. След това кандидатурата трябва да бъде утвърдена на 39-ата Генерална конференция на ЮНЕСКО през ноември.", "date": "2017.10.11", "title": "И при третия опит не избраха наследник на Ирина Бокова в ЮНЕСКО"}
{"url": "https://offnews.bg/zimni/ruski-komentator-vbesi-furkad-667092.html", "text": "С наближаването на зимата и началото на сезона в биатлона страстите в популярния зимен спорт се разгорещяват.Всички помним отминалия сезон, който премина под знака на напрежението между всички и руснаците, за които се появиха подозрения в системна употреба на допинг.Френският доминатор Мартен Фуркад беше сред главните действащи лица в тази война като дори заговори за бойкот на стартовете за Световната купа.Той срещна сериозна подкрепа от останалите състезатели, но си намери и врагове в Русия. Един от тях е гласовитият коментатор Дмитрий Губерниев. В свое интервю пред \"Фигаро\" Фуркад казва, че няма против чистите руски спортисти да участват на игрите в Пьончан 2018.Това беше посрещнато и коментирано в подигравателен тон от Губерниев в социалните мрежи.\"Нашият приятел Фуркад съвсем не е против през зимата да вали сняг, през есента дъжд, а пред пролетта да пеят пойни птички, както и на олимпиадата да участват неуличени в употреба на допинг спортисти\", написа язвително Губерниев.Фуркад не му остана длъжен и отговори.\"Омръзна ми е от вашите лъжливи твърдения. Вършете си работата коректно и се научете да си проверявате източниците\", написа французинът.", "date": "2017.10.11", "title": "Руски коментатор вбеси Фуркад"}
{"url": "https://offnews.bg/sviat/rahoj-s-ultimatum-kam-puchdemon-maltcina-iskat-nezavisimost-na-katalu-667122.html", "text": "Испанският премиер Мариано Рахой даде срок от пет дни на каталунския премиер Карлес Пучдемон да изясни позицията си за декларацията за независимост на Каталуния. Даденият срок изтича в понеделник, съобщиха БТА и Франс прес, позовавайки се на правителствен източник в Мадрид.Ако Пучдемон потвърди, че обявява независимост на региона, Мадрид ще му даде допълнителен срок до четвъртък, 19 октомври, да даде заден ход, след което ще прибегне до член 155, позволяващ на испанското правителство да суспендира автономията на Каталуния.По-рано днес стана ясно, че Мадрид изпраща на Пучдемон официално питане дали е обявил независимост. Това е първата стъпка за задействане на член 155 от конституцията. Пучдемон отложи с няколко седмици обявяването на независимост на Каталуния, за да се търси диалог с Мадрид. Испанският премиер отхвърли предложението за посредничество за решаването на кризата в Каталуния и призова за спазване на испанските закони.В речта си Рахой призна, че страната му преживява един от най-трудните периоди в новата си история, като хвърли вината за това върху \"група активисти\", подтикнали към \"измамнически референдум\".Според него малцина искат независимостта на Каталуния и тя не е добра за никого.Рахой подчерта, че \"не съществува конституция, която да признава правото на самоопределение\". Според него конституцията може да бъде променяна, но само по \"законни и установени правила\". Накрая премиерът на Испания призова съгражданите си да сложат край на разделението \"със спокойствие, благоразумие и с крайна цел възстановяване на съвместното съществуване\".", "date": "2017.10.11", "title": "Рахой с ултиматум към Пучдемон: Малцина искат независимост на Каталуния"}
{"url": "https://offnews.bg/zvezdi/brad-pit-zaplashil-harvi-uajnstijn-zaradi-guinet-poltrou-667098.html", "text": "Брад Пит заплашил Харви Уайнстийн по време на холивудско парти, след като продуцентът тормозил сексуално тогавашната му приятелка – актрисата Гуинет Полтроу.Източник на списание \"Пийпъл\" разказва, че Пит е заплашил Уайнстийн по време на парти през 1995 година. Актьорът застанал на сантиметри от лицето на продуцента и му казал никога повече да не си позволява подобно нещо с половинката му, иначе ще има последствия.Тези подробности изникнаха след секс скандала около Уайнстийн, публикуван от вестник \"Ню Йорк таймс\". Според признанията на много жени, работили в бизнеса, продуцентът е оказвал сексуален тормоз над подчинените си в продължение на три десетилетия. Една от потърпевшите била 22-годишната тогава Полтроу, която продуцентът поканил уж на делови разговор, а впоследствие я карал да му прави масаж.По това време Пит не е бил голяма звезда, а тепърва е прохождал в бизнеса и това поведение е можело да му коства кариерата.След партито Уайнстийн повикал Поултроу и й казал да не казва на никого за случилото се.„Бях адски уплашена, мислех, че ще ме уволни. Крещя ми много дълго време. Беше ужасно“, разказва актрисата.По време на интервю с New York Times, Поултроу сподели, че чувства истинско облекчение, че може да разкаже какво се е случило, след като поведението на Уайнстийн е било разкрито.", "date": "2017.10.11", "title": "Брад Пит заплашил Харви Уайнстийн заради Гуинет Полтроу"}
{"url": "https://offnews.bg/obshtestvo/izmamata-s-evtini-samoletni-bileti-vav-fejsbuk-dejstvala-ot-pone-8-god-667118.html", "text": "Измамата с евтини самолетни билети във Фейсбук е действала от поне 8 години, разказват приятели на мъжа, който измами десетки потребители. Зад фалшивия профил с името Александър Николов вероятно стои Спас Василев от Кочериново, като един от постовете му издаде откъде публикува. В мрежите 35-годишният Александър Николов се представя като добре образован мъж, който живее в Париж. За себе си твърди, че е работил щабовете на френски кандидат-президенти, а в последните няколко години, че е служител в компании като „Еърбъс”.Така той започва да предлага и да осигурява евтини самолетни билети. По тази схема измамени са семейството Габриела и Александър Стоименови, които губят 4000 лева за билети до Мексико.\"Много хора пропищяха от него и тогава се е усетил, че трябва да се усъвършенства, иначе ще го намерят. Той това работи - да се свързва с хората и да им пише. По този начин печели пари\", разказа приятел на Спас Василев пред bTV.По думите му в началото жертви на Спас били предимно негови приятели. \"Доста хора се почувствахме глупаво, излъгани от човек, който уж ни беше приятел\", казва той.Спас учи френски език в благоевградска гимназия, а преди това - в училището в Кочериново. Студентските си години изкарал в Ница. На приятели разказал, че работи на летището в Ница, споделял и идеи за офис в България. Според разследващи последните измами на Спас Василев надхвърлят 20 000 лева. ", "date": "2017.10.11", "title": "Измамата с евтини самолетни билети във Фейсбук действала от поне 8 години"}
{"url": "https://offnews.bg/obshtestvo/dumi-na-bozhidar-dimitrov-za-rajna-kniaginia-razgneviha-panagiurishte-667112.html", "text": "Думи на историка проф. Божидар Димитров за Райна Княгиня разгневиха Панагюрище.Повод стана негово интервю в предаването \"Тази сутрин\" на bTV. На въпрос \"Кои са трите велики жени в българската история?\" професорът посочи на първо място баба Неделя и добави:\"Няма да кажа Райна Попгеоргиева, защото е ушила само едно знаме. Не е много, макар че се е държала много твърдо.\"Репликата му предизвика остра реакция. Кметът на Панагюрище Никола Белишки веднага реагира във фейсбук, а постът му бе споделен многократно. Потребители настояват професорът да се извини за думите си, които омаловажават ролята на Райна Княгиня.В задочния си отговор кметът на Панагюрище припомня част от приноса й:\"Какво ли е направила Райна, която народът нарече „Княгинята“? Да, ушила е едно знаме. Главното знаме на IV-ти Революционен окръг по време на Априлското въстание. На този окръг, който въстана. Въстана така, както трябваше да въстанат и другите четири окръга, но там дали смелчаците бяха малцина…Ушила е това знаме, но преди това е целунала кръста и Евангелието и се е заклела със страшната клетва „Свобода или смърт“. И не само го е ушила, а го е и развяла, сама, по собствен избор\", коментира той. Постът му бе споделен много пъти във фейсбук. Потребители настояват професорът да се извини за това, че омаловажава ролята на Райна Княгиня в българската история.(...) Представете си я вече в свободна България. Вдовица на 42 години. С пет деца – отглежда ги сама. Бедна, болна заради жестоките побои, които е понесла, обикаляща из софийските квартали, за да акушира. За да помогне на хиляди българчета да дойдат здрави на този свят, за да помогне на хиляди българки да минат безпрепятствено по моста между живота и смъртта, наречен „раждане“. Ще кажете – това ѝ е било работата. Така е. Но освен работата си, тя имала и една мечта – България да има болница за женското здраве, специализирана болница. Тя е първата дипломирана българска акушерка. Акуширайки на богатите българки и на съпругите на дипломатите, събирала пари. Събирала пари, късайки от залъка на петте си сирачета. Пари за болница. Така, с тези пари и с подкрепата на влиятелни хора, на чиито жени и деца е помогнала, е създаден „Майчин дом“. А днес ние, нейните наследници, след повече от 100 години, се чудим как, кога, къде да направим специализирана болница за детското здраве\", пише още кметът Белишки.", "date": "2017.10.11", "title": "Думи на Божидар Димитров за Райна Княгиня разгневиха Панагюрище"}
{"url": "https://offnews.bg/politika/simeonov-ima-diktat-na-mediite-po-studiata-polititcite-sa-maltretira-667115.html", "text": "В България има диктат на медиите. Те са тези, които отправят призовки. За да получите 10 - 15 мин., трябва да поемете риска да бъдете унижаван, обяви вицепремиерът Валери Симеонов пред БНТ в коментар за скандала с отправените заплахи към журналиста Виктор Николаев. Симеонов обяви, че не е успял да гледа участието на бившия вече депутат от ГЕРБ Антон Тодоров в Нова телевизия, в което отправи заплахи към Николаев, но не е знаел какво точно е казал, но изложенията им са се покрили в няколко пункта. \"Личното ми мнение е, че в неговите думи нямаше заплаха. Нека се опитат да го осъдят. Той си е създал широк кръг от неприятели, но след като някой не ни е приятен, не значи, че трябва да го обвиняваме\", добави Симеонов.\"Редно беше някой да попита Виктор Николаев - вие застрашен ли се почувствахте. Редно беше и мен да попитате дали съм го заплашил\", посочи Симеонов. По повод ултиматума към четири телевизии, изпратен през правителствената пресслужба, Симеонов обяви, че е било редно да бъде изпратено по този начин, тъй като обвиненията към него не са били отправени в качеството му на лидер на НФСБ, а в качеството му на вицепремиер, петното било върху Министерския съвет. Симеонов подчерта, че публикуването на ултиматума на страницата на Министерския съвет е било съгласувано. \"Представил съм писмото, в което обявявам решението си на сайта на Министерския съвет. Просто поставих задачата на пиара си да пита дали може да го публикувам и можеше\", посочи той и отново обяви, че ще има заведени дела.Според него добрите новини в последните дни са били помрачени от \"Кум-гейт\" и от последвалия скандал със заплахите. \"Беше минала седмица от повишаването на пенсиите, това потъна. Не мисля, че това е редно. Не трябва винаги да се търси скандал, жълтина\", каза още вицепремиерът.Той поиска промяна на медийната обстановка, като предложи ръководствата на големите телевизии да преразгледат \"как се представят хората, как са малтретирани хората в зависимост от политически и материални интереси\". Политиците, хората с позиции са малтретирани, посочи Симеонов и допълни, че свободата на словото не е право само на журналистите. ", "date": "2017.10.11", "title": "Симеонов: Има диктат на медиите, по студиата политиците са малтретирани"}
{"url": "https://offnews.bg/sviat/madrid-sas-stapka-kam-otnemane-na-avtonomiata-na-katalunia-667105.html", "text": "Испанският премиер Мариано Рахой направи първата стъпка за замразяване на политическата автономия на Каталуния и поемане на управлението на областта. Кабинетът е решил да изпрати на каталунското правителство официално питане дали е обявило независимост, или не. Това е първата стъпка за задействане на член 155 от испанската конституция, така наречената \"ядрена опция\".\"Отговорът на каталунския премиер ще определи по-нататъшния ход на събитията за следващите няколко дни\", заяви Рахой в телевизионно обръщение, цитиран от Ройтерс и БТА.Той посочи, че ще продължи да действа \"предпазливо и отговорно\".В конституцията не е предвиден конкретен срок за отговор на запитването. С него обаче Рахой на практика поставя ултиматум на Карлес Пучдемон.Вчера каталунският премиер обяви отлагане на обявяването на независимост с няколко седмици, през които да се проведат преговори с Мадрид. Испанското правителство заседава извънредно днес, за да обсъди действията си против възможността Каталуния да провъзгласи независимостта си. Испанският министър на външните работи Алфонсо Дастис обяви вчерашната реч на Пучдемон \"номер\", но заяви, че има пространство за преговори в рамките на испанската конституция.По думите му испанската конституция не позволява произвеждането на нов референдум. \"Не можем да приемем част от каталунците да решава за цяла Испания\", каза Дастис.", "date": "2017.10.11", "title": "Мадрид със стъпка към отнемане на автономията на Каталуния"}
{"url": "https://offnews.bg/obshtestvo/biletcheto-za-avtobusa-v-burgas-skacha-s-30-667106.html", "text": "От 1 лв. на 1,30 лв. да се повиши цената на билета в Бургас. Това ще предложи на местния парламент в морския град общинският превозвач „Бургасбус“. Поскъпване на билетчето се очаква и в останалите градове, където се изпълняват проекти по „Интегриран градски транспорт“, като София, Плевен, Варна и Стара Загора.Разходите при всички дружества, като нашето, се повишават, посочи управителят на „Бургасбус“ Петко Драгнев. Освен увеличения подвижен състав, повече пари отиват за бордовото оборудване на автобусите и тролеите, посочва Драгнев. „“, коментира Драгнев. Той добавя, че и цената на метана, на който се движат много от автобусите в Бургас, се е повишила с над 30%. Очаква се и цената на абонаментните карти за градския транспорт да се повиши също с около 30%. Предстои докладната записка на Петко Драгнев да бъде внесена в общинския съвет в Бургас, който да има крайната дума. От ГЕРБ се въздържат от коментар, докато не се запознаят с мотивите на превозвача. Георги Дражев от НФСБ посочи, че ще иска анализ на актуалното състояние на дружеството и прогнозира, че това няма да е последното увеличение на цената на билета в Бургас.", "date": "2017.10.11", "title": "Билетчето за автобуса в Бургас скача с 30%"}
{"url": "https://offnews.bg/sviat/eminem-napisa-pesen-za-tramp-v-ovalnia-kabinet-ima-kamikadze-667119.html", "text": "Рапърът Еминем написа песен за Доналд Тръмп, в която го нарече камикадзе. Еминем разпространи видео, в което под формата на рап без музикален съпровод изпрати послание до феновете си. В песента Еминем обвинява Тръмп в расизъм и допълва, че \"в Овалния кабинет има камикадзе, което вероятно ще предизвика ядрен холокост\". В рап песента се споменава още и намерението на Тръмп да построи стена против имигрантите и критикува президента за скандала с елитните състезатели по американски футбол, които протестираха срещу полицейското насилие на расова основа, като не стават по време на химна преди мач. В посланието на Еминем се казва още, че ако някой от неговите фенове подкрепя това, той чертае линия и иска всеки да се определи - дали е \"за\" или \"против\". \"Ако не можеш да решиш кого харесваш повече и си разделен за това до кого трябва да застанеш, аз ще го направя вместо теб\", гласи текстът на песента. \"Обичаме военните си и обичаме страната си, но мразим Тръмп\", допълва рапърът. ", "date": "2017.10.11", "title": "Еминем написа песен за Тръмп: В овалния кабинет има камикадзе"}
{"url": "https://offnews.bg/sviat/arestuvat-chlenovete-na-izbiratelnata-komisia-za-referenduma-v-irakski-667113.html", "text": "Иракски съд нареди ареста на членовете на избирателната комисия за референдума за независимост на автономния регион Иракски Кюрдистан.За решението съобщи съдебен говорител без повече подробности, посочи ДПА, цитирана от БТА.92% от гласувалите в референдума поискаха независимост.Ирак обяви референдума за противоконституционен, а иракският върховен съд постанови организацията му да бъде прекратена. Засега за заповедта за арест няма коментар от кюрдския регион.", "date": "2017.10.11", "title": "Арестуват членовете на избирателната комисия за референдума в Иракски Кюрдистан"}
{"url": "https://offnews.bg/dw/zashto-v-sofia-ne-e-hubavo-667091.html", "text": "Градското пространство е наситено с власт и тя ни заварва беззащитни, защото е невидима. Мислим си, че животът е просто така устроен - висиш в задръстване, живееш в сянката на съседния блок, чуваш всяка кихавица у съседите. Тази невидима власт ни въздейства някак подсъзнателно, телесно. Може да не се трогнем много от това, че някой опитва да присвои военен завод на 200 километра от нас, но изпадаме в тиха истерия, когато излезем от дома си и заварим все така осеяния с дупки тротоар, прясно набучен с нелепите зебровидни колчета.Затова и така спонтанно възникват граждански движения в защита на града, най-често без идеология и дори без ясна програма - просто като рефлекс на телесната самозащита. Повече ги има в места като Стара Загора и Пловдив, за жалост по-малко в София, където градски дух така и не възниква.Идеите на Ян ГеелИ все пак градът няма как да се развива чрез партизански действия - необходима е последователна и отговорна публична политика. Това ни припомни гостуването на световноизвестния датски архитект Ян Геел, дошъл да съветва софийската управа. Не че каза нещо, което не знаем. И не че в България няма талантливи архитекти, които да го направят. Просто престижът в глобалния свят се концентрира в ръцете на все по-малко звезди и имаме склонност да се вслушваме само ако говори някой от най-големите.Посланието на г-н Геел е просто: старата модерност свърши, навлязохме в пластичен, фрагментиран свят, който изисква нови решения. Разделянето на работното място от масовия жилищен комплекс (типично и за социалистическия урбанизъм) отдавна е изживяло времето си. Днес мъжът работи на едно място, жената - на друго, синът пък - от къщи по интернет. И всички те все по-често си сменят работата. Нещо повече - все по-малко хора образуват едно домакинство. В Дания например 47% от домакинствата са съставени само от един човек - неженен, разведен, овдовял. Старото стълпяване на определени места започва да става неадекватно, и то не само при жилищата, но и при офисите, които дистанционната работа ще пръска по приятни места сред природата. Епохата на масите е отминала, живеем във времето на индивида. Днес градовете не се състезават по мощ и слава, а по качество на живота, което привлича не само хората, но и инвестициите и иновациите.Какво трябва да направи СофияКакви са конкретните урбанистични следствия от тези процеси за българската столица, ако тя иска да се приближи поне малко към добрите места за живеене, които всяка година със завист гледаме в различните класации? София трябва да спре нелепите идеи за шеметни небостъргачи, които уж събират хората на едно място, а всъщност ги разделят в частни бетонни кутии. В епохата на виртуалните комуникации успешният град полага специални усилия да улеснява срещите и общуването лице в лице, да инвестира в публични пространства, пешеходни зони, зелени площи. Другият момент е, че той трябва да престане да служи на автомобила. Автомобилният транспорт задръства, замърсява, разболява. Поради което урбанистът трябва да заложи на следната стратегия - наместо да облекчава движението на коли с пътища и паркинги, да го затруднява, като успоредно с това се развива общественият транспорт. Притежанието на автомобил трябва да стане по-скъпо, по-неудобно. И тогава гражданите ще започнат да предпочитат алтернативите. Дори огромна Москва, която след падането на комунизма стана един от най-задръстените градове, днес сериозно е разтоварила централните си части. А София? Вместо да вдигне данъците на колите, общината повиши цената на трамвайните билети, вероятно за да закърпи някакъв ситуационен бюджет.Пеша и с велосипед - възможно ли е в София?Как да се придвижват хората? Според архитект Геел - пеша и с велосипед. Движението пеша предполага удобни тротоари, за които можем само да мечтаем, но също открити пространства, които да пресичат монотонните улици. Трябва да е приятно да ходиш - например да не те плиска вода изпод разлепената плочка на тротоара. Велоалеите също могат да поемат огромно количество трафик. При това те са много по-адаптивни към променящите се транспортни потоци, без да говорим за екологичността, тишината и ползата за здравето. В страни като Холандия и Дания около половината от придвижванията се извършват така: комбинация от велосипед и влак. За което само може да мечтае София, където карането на колело е екстремен спорт, а жп-транспорът до околните места от години е затънал в дългове и май вече го отписахме.Новият град не бива да се мисли като машина за производство - той трябва да е по мярката на човека. Хубаво е, че тези идеи изтекоха в медиите. Може би тук-там те успяха да разклатят онези стари убедености, че повече и по-високо е непременно по-добре. Но нека се обзаложим, че в обозримо бъдеще промяна в София няма да има. Оставям пред скоби това, че големите инвеститори с небостъргачите ще се окажат по-силни от всякакви пешеходци. И че някой ще вземе парите и наместо да строи велоалеи, ще начертае едни жълти линии по тротоарите, както беше миналия път.От нас зависиБедата е, че няма воля за дълбок обрат. А няма воля, защото не сме се пренастроили ценностно и самите ние, гражданите. Самите ние продължаваме да се удивяваме от голямото, бързото, лъскавото. А това е добре дошло за публичната власт, която услужливо вдига ръце и оставя метастазите на модерността да растат във всички посоки.Защо бизнесмените строят високи кули? Ами за да прославят фирмата си, да ни направят малки, долу в подножието на своите Тръмп Тауър или Софарма. Защо алфа-мъжкарят, пък вече и любимата му, трябва непременно да ни гледат от висотата на гигантския си джип? Защото автомобилът е продължение на тялото, на мускулите, на фалоса. От билбордовете ни атакуват крещящи цветове, хилят ни се самодоволни продавачи, прелъстяват ни нахални красавици. А от нас се очаква да се дивим и да купуваме. Ако щете, вземете и монументалната пластика, която днес трескаво запълва всяко празно място в градовете ни. Не, това не е публичното изкуство на западните градове, което експериментира с формата, играе с очевидностите, забавлява; това са навъсени, бронзови герои от учебника по история, които имат за цел да внушават вина и покорство.Как да обърнем града си към хората, как да му дадем човешки измерения? Досещате се сигурно - първо трябва да се освободим от култа към бруталната сила, с която е натоварено пространството, към сюблимното на кулите и двигателите, на скоростта и етажите. Тогава не само ще приемем, но и ще настояваме градостроителите да направят решителен завой - от кръговите кръстовища и мегаломанските стъклени паралелепипеди към град, който да е по нашата собствена мярка.Статията на Ивайло Дичев препечатваме от ", "date": "2017.10.11", "title": "Защо в София не е хубаво"}
{"url": "https://offnews.bg/nashite-avtori/kalin-terzijski-za-ekshibitcionizma-667087.html", "text": "Неведнъж са ме наричали ексхибиционист. Не директно в личен разговор, но всъщност – не съм сигурен, паметта ми има благородното качество да не пази злите критики – възможно е да са ми го казвали и в очите.Нямам съвсем ясна представа какви чувства и значения влагат в думата „ексхибиционизъм” казващите я. Имам предвид – използващите я по отношение на мене. Мога да налучквам – влагат недобронамереност, омраза, негодувание, често – отвращение и понякога – учудена завист.Знам защо често използват тая странна дума, когато говорят или пишат за мен. Защото в романите си, в есетата си и в разказите си аз описвам предимно своя живот. Като не спестявам и най-дълбоките, понякога приемани за „твърде интимни” и „не за пред хората” подробности.За да придобия по-голяма увереност в писането, направих справка с тълковния речник на българския език. Проверих какво пише там за значението на думата ексхибиционизъм.Естествено – от дете знаех доста неща за тая (всъщност придобила широка популярност именно в детството ми) дума. Прочетох това-онова за нея още на 12. В свръхпопулярната и накърмила със сексуално познание цели три поколения книжка „Мъжът и жената интимно” на Зигфрид Шнабъл. Сега чак ми става срамно, осъзнавайки, че още от дете чета това, което и всички други, обикновенички хора, четат. И по тоя начин се сливам със сивата маса на баналните хора. Тайно се надявам, че всъщност не източниците на познание правят силния и оригинален ум, а способността от общопознати факти да се правят неочаквани и блестящи изводи. Както и да е.Прочетох тълкуванието за ексхибиционизма в речника, защото въпреки годините изучаване на медицина и психиатрия, имах нужда от авторитета на голяма и общоприета книга.Там пишеше: Ексхибиционизмът е полово извращение, при което болният показва половите си органи пред жени за възбуждане и изпитване на наслада.Това кратичко обяснение, което сигурно съм чел стотици пъти и стотици пъти съм забравял, сега ме подразни в поне три пункта.Първо - според тълковния речник ексхибиционизмът е извращение. Но думата „извращение” за мен (а аз съм лекар) не е нищо повече от един инквизиторски, обвинителен анахронизъм. Намирисващ на „кастрация по медицински показания”, принудителни въдворявания в Бедлам или Салпетриер, оковавания с вериги и обливания с ледена вода – така любими на старата, инквизиторска психиатрия.Второто, което ме подразни, беше „болният показва половите си органи пред жени...”. Какво е пък това? – казах си. – Ами един съвсем фриволен, неосъзнат сексизъм – отговорих си.Според това твърдение болният, тоест – болният човек, въобще „човекът” е само мъж и никакъв друг. И той показва половите си органи не пред „човек от другия пол”, а само и единствено пред „жени”!Това твърдение сякаш даваше да се разбере, че ексхибиционизмът е присъщ само на мъжете, а жертва на тяхното разголване са само жените. Замислих се – а в този колосален, седеммилиарден свят дали пък няма и хомосексуални ексхибиционисти? Които получават полова възбуда, показващи се пред хора от същия пол? И пък дали няма и ексхибиционисти – жени?И накрая, това, което наистина ме възмути, беше думата „болен”. В тълковния речник се казваше буквално, че един болен човек е болен, защото е извратен. С други думи – болест и извращение се приравняваха.А едва ли има човек, който да не влага в думата „извращение” най-лоши чувства. Извращението без замисляне се приема като нещо осъдително. От друга страна мисля, че едва ли има цивилизован човек, който да приема болестта като нещо, което е осъдително.И така. Българинът, разчитащ на своя тълковен речник, ще бъде научен, че болен и извратен може да са синоними. И че само мъжете показват (за да получават полова възбуда!) половите си органи на жени.И ето тук аз се замислих: Защо така често използват думата „ексхибиционизъм”, когато говорят за моите книги? Та нима аз показвам в тях половите си органи, за да получавам полова възбуда?Естествено – сега се гевезя. Шегувам се, правейки се на наивен. Разбирам, че критиците правят една обобщителна аналогия. Използват някаква своеобразна синекдоха. Когато използват думата „ексхибиционизъм”, те имат предвид, че аз разкривам интимните си преживявания, мисли и прозрения, а за тях те са по някакъв причудлив начин равнозначни на полов орган. И ето тук ми дойде това разсъждение, което всъщност превръща тоя текст от едно лично учудено негодувание (не срещу критикуващите, а срещу слабограмотната произволност на критиките) в едно малко по-общочовешко разсъждение. „Малко по-общочовешко” – надявам се ви харесва тоя израз.Разсъждението ми беше следното: А всъщност тоя извратен, болен, виновен и невинен в болестта си, полово възбуден и презрян човек виновен ли е......виновен ли е за това, че „жените” (разбирай – обществото) хищно и страстно впива вниманието си главно в полови органи?Ето тук ще направя скок, но Ницше е казал: Добре е, когато мислиш - да крачиш от връх на връх, с гигански крачки. И така: виновен ли е който и да било човек, независимо дали е ексхибиционист или не е, че вниманието на обществото може да бъде привлечено само чрез показване на половите органи? Метафорично казано.Виновен ли е писателят, че тия, които пишат или разсъждават за писанията му, виждат само „половите органи” в тях?Виновен ли е един умен журналист, че от всичките мъдри и проницателни негови анализи няма да бъде забелязано нищо, но ако опише някоя касапница или някоя особено пикантна интрига, свързана със секс – ще получи пасивното, атавистично, неподвластно на волята внимание на цялата мучаща публика? А касапниците и сексскандалите са всъщност нещо като полови органи, като погледне човек. Нещо, което не е редно да се показва, но е ужасно привлекателно за гледане и цъкане с език. О - ще каже някой – но те не са „своите полови органи”! Гаден ексхибиционизъм е, когато показваш „своите полови органи”! Да – ще му отговоря – наистина това, което казваш е шедьовър на малоумното еснафско лицемерие, на извратеното соц-бюргерско благоприличие! Да покажеш „чуждите полови органи”, тоест – чуждите интимности, чуждите дълбоки проблеми, чуждите страдания или страсти – е приемливо.Но своите – не! Това е грозно, срамно и въобще... е ексхибиционизъм. Извращение, което е и болест. Абе въобще – гадно! (ах, горките малоумни учени – тълкуватели!).Но да се върна на това: Как пък стана така, че половите органи са по-привлекателни за вниманието на хората (жените и създателите на тълковни речници) от картините, поемите, очите, душите, прозренията и песните, философските заключения и блестящия ум? Нима ако половите органи не предизвикваха никакъв интерес, някой би си правил труда да ги показва? Пък и да получава от показването им полова възбуда?Казах си: Може би ексхибиционистите биха искали да покажат на „жените” (да, това с жените продължава да предизвиква у мене презрителен смях) не половите си органи, а душите си, нежните си чувства, поемите си, песните си, картините си и красивите си хвърчила?!Но знаят, клетниците, че „жените”, тоест – хората (щъкащи и забързани, суетящи се и безразлични към всичко, безумно вторачени в нищото напред, в пустотата на своя тесен коридор за тичане)... хората няма да забележат нищо от това! Ни душите, ни поемите.Но половите органи, които въздействат на подкорово ниво – със сигурност ще забележат.Тук, естествено, отново – както винаги – се надявам на четящите. На достатъчната им проницателност – достатъчна да разберат, че въобще не говоря за полови органи, за показването им и за половата възбуда. Говоря за същността на писателската и журналистическата професии.Мога да обобщя всичко това с някаква кратка сентенция. Примерно: Ти анализираш пред хората душата си, откриваш я до неподозирани дълбочини - за да опознаят чрез нея и собствените си души; защото опознаването на собствената душа е единственият сериозен метод на познанието. Но хората виджат само пишката в душата ти. И плюят в пазви и пищят: „Ексхибиционист!”. И се обаждат в районното, където избрани полицаи започват дълбокомислено и укоризнено да цъкат с езици.Но сентенциите скопяват мисленето.Добър ден.", "date": "2017.10.11", "title": "Калин Терзийски: За ексхибиционизма"}
{"url": "https://offnews.bg/politika/italia-shte-ohraniava-nebeto-ni-oshte-dve-sedmitci-667096.html", "text": "Военновъздушните сили на Италия ще продължат да помагат за охрана на българското въздушно пространство още две седмици. Правителството прие решение срокът да бъде удължен до 1 ноември. На 21 юни  в рамките на три месеца - от 15 юли до 15 октомври, италианските военновъздушни сили да  се включат в охраната на българското въздушно пространство (Air Policing).В охраната са включени четири изтребителя „Eurofighter Typhoon“ от състава на италианските ВВС, които са дислоцирани на авиобазата Граф Игнатиево. С тях има и до 110 души персонал.В момента охраната на въздушното пространство се извършва от две двойки изтребители МиГ-29 от състава на българските ВВС.Италианските дежурни самолети изпълняват задачи по зона за дежурство във въздуха, прехват, визуално опознаване и съпровождане. Всяка една от страните поема разходите за собствените сили и средства, участващи в дейностите по усилване на въздушната охрана.", "date": "2017.10.11", "title": "Италия ще охранява небето ни още две седмици"}
{"url": "https://offnews.bg/temida/prokuraturata-otkaza-na-simeonov-da-sadi-joncheva-667085.html", "text": "Прокуратурата е отказала да образува досъдебно производство срещу депутата от БСП Елена Йончева за това, че е издала държавна тайна. Сигналът беше  от вицепремиера Валери Симеонов по повод изказване на Йончева, която  за състоянието на оградата на границата. Според Симеонов това било класифицирана информация, за което подаде сигнал в прокуратурата. Според нея част от оградата в района на област Хасково е едноредова.Според Валери Симеонов това е неправомерно и некоректно разпространена информация, което поставя под риск националната сигурност на страната като дава предпоставки за засилване на имигрантския поток през Хасково. От пресцентъра на Софийската градска прокуратура съобщиха в сряда, че информацията, разпространена от Елена Йончева, е публично достъпна и \"почива на отговора на служебния министър на вътрешните работи Пламен Узунов при проведеното на 03.05.2017г. заседание на Народното събрание\".Според държавното обвинение информацията за оградата и прилежаща инфраструктура по българо-турската граница не представлява класифицирана информация. Не е класифицирана и информацията относно проектирането (извършено от публична фирма), заготовката на материалите (също от публични фирми) и последващото изграждане на аналогично съоръжение от Българската армия през 2014 г. в района от гранична пирамида (ГП) 206 до ГП 268 по същата граница, става ясно още от съобщението.В него се посочва, че изнесената от червения депутат информация не е държавна тайна, поради което не може да се твърди, че Йончева е извършила престъпление по разгласяване на държавна тайна и оповестяване на информация във вреда на държавата. По време на проверката прокуратурата е възложила на ДАНС да провери дали са нарушени разпоредби на българското законодателство и дали е разпространена информация, която е поверена или достъпна по служба и от която могат да последват значителни вреди за държавата, в това число и риск за националната сигурност на страната.Снети са писмени обяснения от множество лица, изискана е информация от ГД \"Гранична полиция\", Министерския съвет, Държавната комисия по сигурността на информацията (ДКСИ) и др.", "date": "2017.10.11", "title": "Прокуратурата отказа на Симеонов да съди Йончева"}
{"url": "https://offnews.bg/sviat/srabskiat-vitcepremier-izpia-na-turski-osman-aga-pred-erdogan-video-667095.html", "text": "Ивица Дачич, сръбският вицепремиер и министър на външните работи, изпя на турски език \"Осман aга\" пред турския президент Реджеп Ердоган. Серенадата бе изпълнена по време на официална вечеря в Белград във вторник, организирана от президента на Сърбия Александър Вучич.Освен \"Осман Ага\", Ивица Дачич демонстрира и оперни умения пред гостите с \"'O sole mio\". Сръбското не бе оставено на заден план, като дипломат номер едно на страната изпълни и песента \"Miljacka\".Това не е първият път, в който Дачич демонстрира певчески умения. Той обича да изпълнява по различни поводи - формални и неформални. Разбира се, неговите действия си имат и критици, които казват, че на фона на неговия пост, пеенето изглежда несериозно, отбелязва \"Balkan Insight\"", "date": "2017.10.11", "title": "Сръбският вицепремиер изпя на турски 'Осман aга' пред Ердоган (видео)"}
{"url": "https://offnews.bg/drugi/basketbolnata-evroliga-se-zavrashta-v-efira-na-sportnite-kanali-na-mte-667089.html", "text": "И през този сезон спортните канали на Мтел ще следят на живо всичко най-интересно от най-силния клубен баскетболен турнир на Стария континент – Евролигата.Специално внимание ща бъде отделено на родния ас Александър Везенков и неговите съотборници от Барселона, които ще опитат да заличат горчивия спомен от миналогодишната кампания. Новото в ефира на  ще бъдат мачовете от втория по сила турнир в Европа – Еврокупата.Първите сблъсъци от Евролигата ще се изиграят на 12 и 13 октомври, като Mtel Sport 1 ще излъчи най-интересните от тях. В четвъртък спортният канал ще ни направи свидетели на 2 дербита - Анадолу Ефес - Реал Мадрид и Уникаха – Фенербахче, като първата среща започва в 20:00, а втората в 22:00 часа.В петък от 22:00 часа Александър Везенков и неговите съотборници от Барселона ще дебютират в тазгодишното издание на най-комерсиалния турнир при домакинството на Панатинайкос. Два часа по-рано Жалигирис приема Цървена Звезда, като и този мач ще се излъчва в реално време по Mtel Sport 1.Еврокупата стартира в сряда с цели 4 двубоя. ще излъчи в директно предаване двойките Лиетувос Ритас – Билбао и Алба Берлин – Партизан, които започват съответно в 19:00 и в 21:00 часа.Две са срещите, които ще може да видят на живо по  – Галатасарай - Байерн Мюнхен от 20:00 часа и Гран Канария – Зенит от 22:30 часа.", "date": "2017.10.11", "title": "Баскетболната Евролига се завръща в ефира на спортните канали на Мтел"}
{"url": "https://offnews.bg/obshtestvo/pravitelstvoto-dava-na-kontcesia-chetiri-plazha-za-15-godini-667097.html", "text": "Правителството откри процедури за отдаване на концесия на четири морски плажа.Процедурите се отнасят за морските плажове „Несебър – юг“, за който минималното годишно концесионно заплащане е определено на 247 497 лв. без ДДС; „Слънчев бряг – север“ – с минимално годишно концесионно заплащане от 1 375 662 лв. без ДДС; „Росенец – север“ – минимално годишно концесионно заплащане от 8975 лв. без ДДС; „Св. Влас – болницата“ – минимално годишно концесионно заплащане от 54 006 лв. без ДДС.В края на 2016 г. правителството отне концесията на плажа в Слънчев бряг заради сериозни нарушения на условията на концесията. Основният проблем там беше голямото количество преместваеми обекти, които не влизат в договореното с държавата.Концесионерите ще бъдат задължени да осигурят водно спасяване, обезпечаване на прилежащата акватория, здравното и медицинското обслужване и санитарно-хигиенното поддържане на плажовете. Концесионерите ще бъдат определени след конкурс, организиран от министъра на туризма и проведен от комисия, назначена от министър-председателя.Размерът на заплащането е определен съгласно приета от Министерския съвет методика за определяне минималния размер на концесионното плащане за морски плажове.Критериите за формиране на комплексната оценка са съобразени с решение на правителството от 2016 г. за утвърждаване на минимални критерии при провеждане на конкурс за определяне на концесионер на морски плаж.", "date": "2017.10.11", "title": "Правителството дава на концесия четири плажа за 15 години"}
{"url": "https://offnews.bg/futbol/natcionalite-popadnaha-v-treta-divizia-na-ligata-na-natciite-667090.html", "text": "След изиграването на всички мачове от квалификациите от зона Европа за Мондиал 2018, вече са ясни коефициентите на отборите, с които те ще участват в разпределението на дивизиите в новия турнир на УЕФА - Лигата на нациите, информира Спортал.Очаквано България е в трета урна, като възможните съперници на “лъвовете” са Унгария, Румъния, Шотландия, Словения, Гърция, Сърбия, Албания, Норвегия, Черна гора, Израел, Финландия, Кипър, Естония и Литва.Всяка дивизия ще бъде разделена на четири групи. В някои групи ще има по три отбора, а в други - по четири.Тимовете ще играят всеки срещу всеки на разменено гостуване. Победителите от групите ще се изкачват в по-горна дивизия, а последните ще изпадат в по-долна. Жребият ще бъде изтеглен на 24 януари 2018 година в Лозана.Голямата промяна, която ще засегне Евро 2020 чрез турнира обаче е фактът, че четири отбора ще могат да се класират за форума на Стария континент през Лигата на нациите.След като квалификациите определят 20-те отбора, които ще получат билети за Евро 2020, през март същата година ще се играят плейофи между победителите от всяка група от всяка една дивизия за определяне на допълнителните четири места за ЕП.Ако някой от отборите победители вече си е осигурил място за Евро 2020 през квалификациите, неговото място ще бъде заето от следващия отбор с най-добро представяне в Лигата на нациите.", "date": "2017.10.11", "title": "Националите попаднаха в трета дивизия на Лигата на нациите"}
{"url": "https://offnews.bg/politika/anton-todorov-se-nareche-nepokolebim-vojn-i-se-zakani-pak-natochvam-k-667099.html", "text": "Веднага след като бе освободен като народен представител Антон Тодоров обяви в профила си във фейсбук, че благодари за \"огромната подкрепа\", която е получил и декларира, че ще продължи битката си за свободна и просперираща Бъългария.Тодоров се определи като непоколебим войн и декларира, че острието на копието му досега е било леко захабено, но сега вече е заострено и готово за победи.Ето и целият статус на вече бившия депутат:", "date": "2017.10.11", "title": "Антон Тодоров се нарече непоколебим войн и се закани: Пак наточвам копието"}
{"url": "https://offnews.bg/politika/gerb-sa-pritesneni-che-radev-shte-podgoni-bivshi-upravliavashti-s-ant-667088.html", "text": "Ако президентът назначава председателя на новия антикорупционен орган при едно служебно правителство той може да бъде използван тенденциозно.Това стана ясно от изказване на правосъдния министър Цецка Цачева, която пред журналисти обясни какви са мотивите на правителството да е срещу идеята държавният глава да назначава ръководителя на новото антикорупционно звено. Създаването му е предвидено с два законопроекта - един на правителството и един на опозицията от БСП.Според Цачева новият орган трябва да се назначава от Народното събрание (което е с най-нисък рейтинг сред институциите, бел. ред.) и в същото време да бъде равно отдалечен от властите и най-вече от изпълнителната власт, тъй като тя е един от основните генератори на корупция. Опасенията на правителството са, че в мандата на едно служебно правителство, което е в \"тясна връзка с държавния глава\", този орган може да не се окаже независим. Цачева отговори и на твърдения на лидера на БСП Корнелия Нинова, която извадила \"тенденциозно и некоректно\" части от доклада на правосъдния министър на заседанието на КСНС при президента. \"За мен е необяснимо юрист, бивш следовател, да поставя знак за равенство между понятието корупция и корупционни престъпления“, обясни Цачева. По думите ѝ корупционните престъпления са състави от НК, част от материалното наказателно право.  В доклада на Цачева пред членовете на КСНС се посочва, че борбата с корупцията е неефективна, тъй като няма ясна дефиниция за корупция. Според нея:Цачева отказа да отговаря на въпроси на журналисти заради международни ангажименти. ", "date": "2017.10.11", "title": "ГЕРБ са притеснени, че Радев ще подгони бивши управляващи с антикорупционния орган"}
{"url": "https://offnews.bg/politika/udarno-pravitelstvoto-razdade-dopalnitelni-280-mln-lv-na-obshtini-i-667101.html", "text": "Близо 280 млн. лв. допълнителни разходи реши да отпусне правителството на министерства, агенции и общиниС допълнителни разходи и трансфери по бюджетите на първостепенни разпоредители на заседанието си в сряда правителството си отпусна 810 хил. лв., от които 500 хил. лв. са за изплащане на обезщетения на служители от администрацията на правителството и областните управи.Осигурени бяха и 310 хил. лв. за извършване на строителни дейности в Бачковския манастир „Успение Богородично“, свързани с отвеждането на дъждовни води извън района на църковната сграда.Одобрени са и допълнителни разходи в размер на 500 хил. лв. за Държавната агенция „Електронно управление“ (ДАЕУ) за назначаване на служители. На Комисията за защита на конкуренцията се предоставят 230 100 лв. за \"ефективен подбор на висококвалифициран персонал\". По бюджета на Комисията за защита от дискриминация се одобряват средства в размер на 125 хил. лв. за изплащане на обезщетения по Кодекса на труда на членовете на Комисията от мандат 2012-2017 г.По бюджета на община Варна бяха предоставени 85 млн. лв., разпределени за изграждане на бул. „Васил Левски“ в участъка от ул. „Подвис“ до ул. „Девня“ и за изграждане на пробив на бул. „Сливница“ от бул. „Ян Хунияди“ до бул. „Атанас Москов“.С друго свое решение правителството отпусна повече от 158 милиона лева за модернизация на пътя Калотина-София.Предвижда се проектът да бъде изпълнен със средства по Механизма за свързване на Европа и от държавния бюджет. Планираната обща стойност е 177 милиона лева. Финансовият ресурс по механизма е 47 374 227 лв, уточняват от правителствената пресслужба.Участъкът, който предстои да бъде модернизиран, включва строителство на автомагистрала с дължина 14,5 км и габарит 25,5 м, както и множество съоръжения като мостове, надлези, подлези, пътни възли и тунели за преминаване на едри бозайници.В сряда беше взето решение и за отпускане на допълнителни разходи на транспортното министерство в размер на 35 млн. лева. Парите се предоставят целево на НКЖИ за завършване на железопътните проекти по Оперативна програма „Транспорт 2007-2013 г.“.Сумата ще покрие приключването на проектите за реконструкция и електрификация на жп линията Пловдив-Свиленград по коридори IV и IX, Фаза 2; за рехабилитация на железопътната инфраструктура в участъци по линията Пловдив-Бургас, за модернизация на участъка Септември-Пловдив, за техническа помощ по трансевропейската транспортна мрежа, за изграждането на интермодален терминал в Пловдив и за развитието на възел София, уточняват от правителствената пресслужба.Допълнително правителството отпусна 19.2 млн. лв. по бюджета на министерството за националното съфинансиране на транспортни проекти по Механизма за свързване на Европа за периода 2015-2017 г. По този начин се спазват ангажиментите на българската страна за осигуряване на национално съфинансиране в размер на 15% от общата стойност на проектите.Средствата ще бъдат разпределени между четири големи инфраструктурни проекта на Национална компания „Железопътна инфраструктура“, два проекта на ИА „Проучване и поддържане на река Дунав“ и един на ДП „Пристанищна инфраструктура“.Общата стойност на транспортните проекти, които ще се финансират от Механизма за свързване на Европа за периода 2014-2020 г. е 794 млн. лева. Те са фокусирани върху развитието на железопътния транспорт и вътрешните водни пътища по основната TEN-T мрежа на Европейския съюз.", "date": "2017.10.11", "title": "Ударно правителството раздаде допълнителни 280 млн. лв. на общини и администрация"}
{"url": "https://offnews.bg/nashite-avtori/kadeto-ulitcite-na-sveta-presichat-bulevardite-na-uma-667080.html", "text": "За какво се сещате, когато чуете Лисабон? За умопомрачителните сладкиши? Сладурските трамваи? Изписаните като великденски яйца калдаръми? За фадо, Бенфика, „Нощ в Лисабон“? Списъкът навярно е дълъг, но ще ви се наложи да добавите още нещо. Нещото е старо и мъдро като Йода, и секси като очилата на Джони Деп. Това чудно нещо са книжарниците.Столицата на Португалия крие сладостни изкушения както за сертифицираните книжни плъхове, така и за неизкушените от ексцентричния чар на допира до корицата на книга. В известен смисъл тя е като една голяма агенция за запознанства – ще ви предложи подходящия за вас книжен магазин, а той от своя страна, ще ви свърже с книгата и историята, която ще ви хване за сърцето, ако не за нещо друго. И както при всяка реномирана агенция за запознанства, тук също можете да избирате според предпочитанията си за възраст, външен вид, интереси или език за комуникация. Светът е голям и пренаселен, Tripadvisor – още повече, но кой знае - може би точно в Лисабон новата любов ви причаква на следващия ъгъл.Livraria Bertrand и достолепието на възрастната дамаПрекрачвайки прага на Livraria Bertrand, официално стъпвате в най-старата работеща книжарница в света (поне така твърди книгата на рекордите на Гинес). И днес тя е отворена за клиенти, така както и в първия си работен ден през далечната 1732 г. Оттогава Бертран е неизменна част от културния пейзаж на града. В салона й често се отбиват известни литератори и политици, а пред прозорците й прави пърформанс самата история. Именно тук през 1807 г. идва новината за бягството на крал Жуау VI в Бразилия, когато той, като един автентичен съвременен политик, се опитва едновременно да изяде агнето с Англия, но и да го предложи цяло на Франция. По-късно тук се пресичат пътищата на либерали и консерватори, републиканци и демократи, а днес това се случва с мен и младия книжар Леандро.Питам го дали е доволен от работата си в магазина, на което той ми отговаря, че ако търся професия с ниско заплащане, но с голяма натовареност и високи изисквания, то съм попаднала на правилното място. Младият мъж споделя, че вече три години е тук единственото заради името над вратата и заради магията, която то носи със себе си... На мен тази история с магията ми звучи твърде сантиментално и леко пресилено, но само докато не чувам разказа му за бродещия в книжарницата дух. Преди около петнадесет години след много настояване в магазина започва работа мъж на има Фантана. Една нощ той се самоубива в главния салон и според служителите – оттогава не го е напускал. Доказателство за това са незнайно как изчезнали атласи, преместени книги и бутнати стъкленици. При толкова много натрупани емпирични доказателства аз, разбира се, няма как да оспоря адресната регистрация на духа.Днес името Бертран се носи от най-голямата верига от книжарници в страната – общо 52. Това е особено впечатляваща цифра, като се има предвид, че от 2004 г. насам една пета от книжарниците в Португалия са принудени да се откажат от бизнеса и да затворят врати. Но не и достолепната Бертран. На някои очевидно старостта им отива.Livraria Ler Devagar и чара на младата красавицаМоже би първото, което ще чуете за тази книжарница е, че различни класации я нареждат сред десетте най-красиви магазина за книги в света. Ако книжарниците се обличаха в дрехи, то Ler Devagar със сигурност щеше да е модна гръндж икона. И това едва ли е случайно. Тя е създадена едва в края на 1990-те, когато светът слуша Nirvana, Pearl Jam и Soundgarden и се захласва по всичко скъсано, непретенциозно и удобно. Интериорът на магазина е изцяло издържан в този стил – железните стълбища, метални конструкции и неизмазани стени са наследство от стара печатарската фабрика, която някога се е помещавала тук. В халето е запазена дори и огромната печатарска преса. И въпреки тази привидна небежност из въздуха витае усещане за неподправен шик и поезия – усещане, което се материализира във висящата механична скулптура на момиче с велосипед, който бавно размахва крила.В превод Ler Devagar означава „Чети бавно“. Мястото предлага всички задължителни условия за това – кресла за сядане, работни маси и дори насъщните кафе и алкохол. С известна изненада забелязвам, че в магазина, сред хилядите томове книги, може също да се пуши... но иначе как Кърт Кобейн би се чувствал като у дома си?На втория етаж на книжарницата срещам създателя на летящото момиче с колело - Пиетро Прозерпио.Той всъщност е около 12-годишно момче в тялото на мъж, прехвърлил 70-те. Италианец, който е завършил френски лицей, говори английски с подчертано британски акцент и живее вече повече от половин век в Лисабон. Пиетро ми показва всичките си механични творения – електрически играчки, които разказват истории за любов, раздели и копнеж по звездите – един съвременен Джепето, чиито кукли оживяват и танцуват пред очите ми. През цялото време около нас тиктакат десетки часовникови механизми. На въпроса ми не е ли малко обсебен от идеята за времетo, което непрекъснато изтича, той се замисля и отговаря – „Time is my religion. But unlike other religions, it’s timeless”. (Времето е моята религия. Но за разлика от другите религии, тя е неподвластна на времето.)Излизам бавно навън. Мисля си, че всички така или иначе трябва да преминем дистанцията между раждане и смърт. И може би ако намалим скоростта на живеене, ще удължим времето живот – Viva Devagar!Livraria Ferin и дискретната тъга на аристократкатаКазват, че разликата между красивата и чаровната жена е в това, че красавицата забелязвате вие, а чаровницата забелязва вас. Livraria Ferin е едновременно и двете. Човек трудно би подминал витрината, която подобно на лампата на Аладин подканя минувачите и обещава да изпълни поне три желания. Но веднъж влязъл вътре, посетителят се захласва по старите дъбови рафтове, огромни огледала, запалени настолни лампи, овехтелия плюш на креслата и многото книги, книги, книги. Всичко наоколо говори за традицията на поколения книжари, които от 1840 г. отглеждат книжарницата като свое дете. Разхождам се между стелажите, докосвам кръглите клавиши на старата пишеща машина, спускам се в сводестото подземие, където е барът и залата за четения и концерти.Книжарниците на Лисабон ми напомнят с нещо старите кафенета на Виена, под които винаги се крие един малък театрален салон. По същия начин и тук се грижат за утоляване жаждата едновременно на душата и на тялото на посетителя.Тук срещам и сеньор Пинейро – наследник на основателя на книжарницата. Обяснява ми, че е прекарал 43 години от живота си в магазина, или казано по-друг начин - магазинът е животът му. Разказва ми за богатата му история и докато говори, забелязвам, че по-скоро ръцете му, отколкото гласът му, издават някаква сдържана тъга. Пръстите му непрекъснато галят плотовете на потъмнелите с времето маси, придърпват несъзнателно стари снимки, отварят и затварят албуми и каталози, в които всичко е надлежно документирано.Преди около година сеньор Пинейро взел трудното решение да продаде книжарницата, която в продължение на пет поколения била собственост на семейството му. Силата на Amazon все повече обезсмисляла посредничеството между автор и читател. Бизнесът се свивал и преценил, че това е единственият начин да предпази магазина от закриване или (тук брадичката му леко потреперва) - от превръщането му в ресторант или дискотека. Изправен пред дилемата дали да бъде лоялен към миналото на книжарницата или към бъдещето й, разумът избрал второто. Сърцето било лишено от избирателни права.Казват, че португалското фадо е музика за тъжното в живота, или за обърканото, а понякога – и за двете. Сбогувам се със сеньор Пинейро и излизам от магазина. Някъде в дъното му се носи сподавен акорд на китара.Livraria Antiquaria do Calhariz и светът на колекционеркатаВ духа на романтичните представи книжарниците трябва да миришат на мастило, кожени подвързии, лепило и натрупан прах с дъх на благородна плесен. В полумрака на антикварната книжарница Calhariz в известна степен всичко е точно така. Книгите имат вид на столетници, в чиито мумифицирани тела се е напъхала историята.", "date": "2017.10.11", "title": "'Където улиците на света пресичат булевардите на ума...' *"}
{"url": "https://offnews.bg/medii/zhurnalisti-protestiraha-sreshtu-praznite-stolcheta-galeria-667079.html", "text": "Журналисти от най-влиятелните телевизии, радиа, печатни и онлайн издания у нас излязоха протест срещу политическия натиск над медиите.Мирната демонстрация се проведе пред сградата на бившия Партиен дом, до входа на Министерския съвет.В символ на протеста, организиран от Асоциацията на европейските журналисти, се превърнаха три празни столчета и въпросът \"Къде е Ани?\" Повод за тях стана ситуацията със сутрешния блок на Нова телевизия \"Здравей, България\" - едно от най-влиятелните и гледани предавания в ефира, играещо ключова роля за формиране на общественото мнение. Неочакваното изчезване на Анна Цолова от екрана и последвалите  от страна на депутат от ГЕРБ и вицепремиер породиха вълна от недоволство във и извън гилдията.Събитието събра около сто представители на медиите. Силно присъствие имаха bTV и Нова с популярните си лица като Генка Шикерова, Миролюба Бенатова, Лора Крумова, Росен Цветков, Кристина Баксанова, Светослав Иванов. Самият Виктор Николаев дойде към края на протеста, а преди това го следеше от студиото на \"Здравей България\". Колежката му Ани Цолова не се появи, но към протестиращите се присъедини Дарина Сарелска - доскорошен шеф на новините в телевизията. \"Нашата професия е натикана в ъгъла. Въпросите намаляват, увеличава се държането на микрофон без въпроси. Трябва да върнем традиционното общуване между журналисти и политици. Мълчанието убива\", коментира журналистът Миролюба Бенатова.Преподавателите от факултета по журналистика също подкрепиха колегите.Направи впечатление относително слабото присъствие на журналисти от вестниците, както и почти пълното отсъствие на шефове на медии. Представители на властта не се появиха.И този протест не мина без \"служебни посетители\". Десетина момчета с анцузи се присъединиха като кръпка към групата протестиращи. В раниците си носеха прилежно навити знаменца с лозунги \"Оставка, г-н Симеонов\", изписани с красив почерк с водни боички. Виждайки, че демонстрацията е твърде мирна и културна, за да могат да се впишат в нея, момчетата дори не посмяха да развеят плакатите си, а накрая започнаха да нервничат от скука и едва дотърпяха до края на протеста.", "date": "2017.10.11", "title": "Журналисти протестираха срещу 'празните столчета' (галерия)"}
{"url": "https://offnews.bg/112/hvanaha-30-800-butilki-cheshka-bira-bez-platen-aktciz-na-dunav-most-2-667086.html", "text": "30 800 бр. бутилки бира задържаха митнически служители в района на Дунав мост-2 Видин - Калафат. Пивото е превозвано в 28 палета от Чехия до България. Товарният автомобил е селектиран за проверка при влизането си в страната на 05.10.2017г. от мобилен митнически екип на Митница Лом.За товара не са представени изискваните от Закона за акцизите и данъчните складове документи, удостоверяващи плащането на акциза. Стоката е задържана в склад на Митница Лом. По предварителни данни пивото е със съдържание на алкохол 4,7%.Взети са контролни проби за лабораторен анализ. Общото количество на задържаната бира е 30 800 бр. бутилки по 0,330 л или над 10 000 литра.", "date": "2017.10.11", "title": "Хванаха 30 800 бутилки чешка бира без платен акциз на Дунав мост-2"}
{"url": "https://offnews.bg/politika/gerb-prespa-i-reshi-anton-todorov-veche-ne-e-deputat-667065.html", "text": "Антон Тодоров от ГЕРБ вече не е депутат, след като оставката му бе гласувана в пленарна зала. 153-ма народни представители гласуваха за нея. 14 бяха против, а 11 се въздържаха. До оставката му се стигна след заплаха към журналиста от Нова телевизия Виктор Николаев, че въпросите му могат да му изядат хляба. \"Вече изядоха хляба на колежката ви - и тя беше тръгнала малко в някаква посока, но нещо виждам, че липсва столчето й\", каза в ефир Тодоров. След продължилия няколко дни скандал, Тодоров подаде оставка, а ГЕРБ разпространи писмото му до лидера Бойко Борисов. Заради опитите репликата ми да бъде превърната в етикет на партията, от която съм избран, на нейния лидер и милионите хора, гласували за мен, моля да приемете оставката ми като народен представител\", написа Тодоров. Снощи парламентарната група на ГЕРБ не взе решение как да гласуват депутатите й днес. \"Нека да преспим тази вечер. Колегите ще гласуват по съвест\", заяви зам.-председателят на Народното събрание Цвета Караянчева.Премиерът беше категорично против да подавам оставка. Двамата, обсъждайки решихме, че фразата за столчето не е била на място, защото се превърна в знаме, което беше възседнато от кръгове, които успешно го превърнаха в пропагандистки мотив\", бяха думите на Антон Тодоров след като парламентът прие оставката му като депутат.В същото време от името на ПГ на ГЕРБ говори Тома Биков, който заяви, че партията не приема, че Симеонов и Тодоров са заплашвали журналисти.„В последните седмици сме свидетели на компроматна атака, която ескалира в компроматна война, която има за цел да свали демократично избраното правителство“, заяви той.От ДПС са на друго мнение:\"Ще искаме оставката на Валери Симеонов, защото си позволява да използва езика на омразата и е символ на тази омраза\", каза Йордан Цонев от парламентарната трибуна на НС.Той се обърна към националистите и ги разкритикува, че репликират от място: „Какъв език има вицепремиерът Валери Симеонов. Той не е ли един от тези, които са пионери на този език“, допълни Цонев.", "date": "2017.10.11", "title": "ГЕРБ преспа и реши: Антон Тодоров вече не е депутат"}
{"url": "https://offnews.bg/ikonomika/min-invest-eood-shte-dobiva-tvardi-goriva-ot-nahodishte-borov-667100.html", "text": "Правителството предостави на „Мин инвест“ ЕООД концесия за добив на твърди горива от находище „Боров дол“, разположено в землището на едноименното село, община Твърдица.Концесията се предоставя за срок от 35 години, като през този период ще бъдат инвестирани над 3,3 млн. лв., а концесионните плащания се очаква да достигнат 2,2 млн. лева.По закон приходите от концесии постъпват в държавния бюджет и в бюджета на общината по местонахождение на концесионната площ.", "date": "2017.10.11", "title": "„Мин инвест“ ЕООД ще добива твърди горива от находище „Боров дол“"}
{"url": "https://offnews.bg/medii/zhurnalisti-izlizat-na-protest-dnes-sreshtu-natiska-i-ultimatumite-667060.html", "text": "Журналисти излизат на протест днес пред сградата на правителството на \"Дондуков\" 1.Събитието е провокирано от , продължило с .Протестът цели да обедини журналистите в защита на тяхното право да работят свободно и да задават въпроси без да се притесняват, че това може да коства стола им, пишат организаторите - Асоциация на европейските журналисти.Той започва в 9 ч. и ще продължи един час.Събитието е гражданско и няма политически характер. Разграничаваме се от политически искания и лозунги, подчертават от АЕЖ.По същото време Народното събрание ще реши дали да приеме оставката на депутата Антон Тодоров.\"В навечерието на българското председателство на ЕС медиите в страната получиха ултиматум. Той им бе изпратен Пресслужбата на Министерски съвет. Ултиматуми се връчват преди обявяване на война. В случая това се прави от най-високата инстанция, представляваща изпълнителната власт. Изпратеното по този начин не може да бъде приемано за лично мнение на Валери Симеонов, а е официална позиция на държавата, която открито застава срещу най-големите медии в страната. Подобен акт е без прецедент в българската история. В нито един период правителството не си е позволявало да дава ултиматуми на медиите в България\", пишат още организаторите на протеста.\"Освен от изпълнителната, война срещу медиите очевидно се води и от законодателната власт. Доказателство е фактът, че не бе снето доверието от депутата Антон Тодоров и той продължава да бъде част от най-голямата парламентарна група, тази на управляващата партия ГЕРБ\", допълниха те.\"Не приемаме ултиматуми! Не на войната срещу медиите! Не ни е страх, че столовете ни ще останат празни и няма да се поддадем на натиска да задаваме празни, удобни въпроси\", обявиха организаторите.\"Елате да покажем, че в България има медии и журналисти, които не приемат да бъдат мачкани. Елате да защитим правото да задаваме въпроси и да изискваме отговори от онези, чиито заплати плащаме! Носете си столове, които да подредим пред сградата на Министерски съвет - за да покажем, че не ни е страх, че столовете ни ще останат празни, а политиците са онези, които трябва да се страхуват от нас\", призоваха те.", "date": "2017.10.11", "title": "Журналисти излизат на протест днес срещу натиска и ултиматумите"}
{"url": "https://offnews.bg/sport/sportat-v-efir-na-11-oktomvri-667073.html", "text": "След спиращите дъха мачове от световните квалификации, днес можем да си починем пред екраните. Много тенис и баскетбол предлагат телевизиите, като гвоздеят е турнира в Шанхай с участието на Григор Димитров.08,00 Тенис, турнир за мъже в Шанхай, Mtel sport 118,00 Баскетбол, Левски - Куманово, BNT World19,00 Баскетбол, Лиетувас Ритас - Билбао, Mtel sport 120,00 Баскетбол, Галатасарай -Байерн, Mtel sport 221,00 Баскетбол, Алба - Партизан, Mtel sport 122,00 Баскетбол, Гран Канария - Зенит, Mtel sport 2", "date": "2017.10.11", "title": "Спортът в ефир на 11 октомври"}
{"url": "https://offnews.bg/zvezdi/andzhelina-dzholi-i-guinet-poltrou-razkazaha-za-seks-tormoz-ot-harvi-u-667083.html", "text": "Актрисата Анджелина Джоли обвини в сексуален тормоз филмовия продуцент Харви Уайнстийн, съобщи в. \"Ню Йорк таймс\". Продуцентът бе уволнен преди няколко дни, след като няколко жени го обвиниха в изнасилване. Разследване на изданието показа, че Уайнстийн е оказвал сексуален тормоз на своите служителки в продължение на 30 години, като търсел интимност срещу помощ в актьорската им кариера.Джоли и колежката й Гуинет Полтроу разказаха за вестника неприятни истории за поведението на Уайнстийн, когато двете са били в началото на кариерата си.Полтроу сподели, че когато била 22-годишна, продуцентът й предложил роля във филма „Ема“. Малко след началото на снимките, Уайнстийн повикал актрисата в стаята си под претекст, че ще бъде работна среща и й предложил масаж, но тя отказала. Бард Пит потвърди историята, тъй като по онова време двамата с Полтроу били двойка.Анджелина Джоли пък разказа, че в края на 90-те години е работила с продуцента и преживяването било негативен опит, заради който не пожелала да работи повече с него.Розана Аркет и френската актриса Джудит Годреш също имат подобни истории, свързани с Уайнстойн. Други актриси, които открито го обвиняват Уайнстийн в сексуално насилие или тормоз, включват Ашли Джъд, Роуз МакГоуан, Азия Ардженто и Мира Сорвино.", "date": "2017.10.11", "title": "Анджелина Джоли и Гуинет Полтроу разказаха за секс тормоз от Харви Уайнстийн"}
{"url": "https://offnews.bg/politika/ulitca-slavianska-osamna-kato-ul-peevska-poiskaha-ostavka-na-slameni-667062.html", "text": "За да е ясно на всички кой реално ръководи Министерство на икономиката и чии интереси защитава „министър“ Караниколов, активисти на „Да, България!“ преименуваха ул. „Славянска“ на ул. „Пеевска“. Към новите табели на кръстовището на улицата с ул. „6-ти септември“ е добавена и табела с кратка информация за реалния принципал на министерството.Надписът върху нея гласи:Освен акцията по тъмна доба „Да, България!“ излезе и с остра декларация, в която поиска оставката на икономическия министър. Ето я в пълен текст:Отново призоваваме министър-председателя и народните представители да потърсят политическа отговорност от министъра на икономиката Емил Караниколов.Министъра подканяме за малко достойнство, така че да ограничи непоправимите щети върху цели сектори в икономиката и да престанем да затъваме във всестранното възприятие на България като инвестиционна дестинация от бананов тип.Използването на държавата като личен инструмент, скандалите в оръжейната индустрия, назначението на офшорен адвокат за директор на държавната търговска банка и катастрофалните резултати в привличането на чуждестранни инвестиции са конкретните причини за оставката.Като в приказката „крадецът вика – дръжте крадеца“ Караниколов обвини наскоро протестиращите работници от „Емко“ в рекет към държавата. Същата тази държава, която месеци наред под неговия надзор извършваше рейдърска атака спрямо частния субект, в която очевидно овладяването на дружеството оправдава средствата и ресурсите от хазната, а спазването на закони и конституция е само на думи (публичното обявено помирение между „Емко“ и държавата тепърва ще трябва да устои проверката на времето, като е ясно, че апетитите за оръжейни активи остават високи…). Данъкоплатците обаче нямаха и нямат нужда от никакво раздуване на „сметката КТБ“ чрез поредните странни търговски сделки, администрирани от министъра.При атаката срещу „Емко“ Караниколов впрегна държавните лостове в полза на мътни частни интереси, неумело прикривайки се зад тюлената завесa на загрижеността. Неслучайно седмици наред протестите на засегнатите работници не стихваха, докато предприемачи се чудят кога „държавата“ ще си пожелае техния бизнес.Не по-малко скандална е подготовката на новата КТБ – Българската банка за развитие, оглавена от водещия офшорен специалист Стоян Мавродиев. Това крещящо назначение се случи заради директното разпореждане на Караниколов. Не се заблуждаваме, че Караниколов самостоятелно е направил този избор – все пак неговата ролята за налагането му е безспорна, а с нея върви и задължителната политическа отговорност. Подобни недопустими действия само затвърждават липсата на желание сред нормалните пазарни субекти да инвестират в по-добро бъдеще на страната ни.Закономерно нивото на чуждестранни инвестиции е на най-ниското си ниво, невиждано от години. Независимо от скандалите, винаги има надежда да се започне начисто. Но принципалът на принципала в икономиката не е в Министерски съвет, а в огледалото на г-н Бойко Борисов и обитава хотел „Берлин“, затова първата стъпка за новото начало е скъсването на компрометираните връзки.Министър Караниколов е обикновен сламен човек, който не служи на данъкоплатците, нито пък спазва конституцията.Оставка!", "date": "2017.10.11", "title": "Улица Славянска осъмна като ул. Пеевска, поискаха оставка на сламения човек Караниколов"}
{"url": "https://offnews.bg/tenis/grigor-dimitrov-otcelia-sreshtu-46-ia-v-sveta-667081.html", "text": "Най-добрият ни тенисист Григор Димитров трябваше да спаси три мачбола и да демонстрира по-железен характер в решителния тайбрек, за да преодолее за първи път в кариерата си втория кръг на тенис турнира от сериите „Мастърс“ в Шанхай.Българинът, който е шести поставен в основната схема, надделя повече от драматично в зрелищен спектакъл с 3:6, 6:3, 7:6(6) срещу 46-ия в световната ранглиста Райън Харисън от САЩ.Следващият съперник на Григор също ще е американец – Сам Куери или Франсес Тиафо.Първи сетХарисън започна убедително и направи бърз пробив, след което поведе с 3:1 гейма, а след сервисът му свърши работа, за да спечели сета. Той трепна едва при 5:3, когато допусна Григор да стигне до точка за пробив, но отново мощният сервис го измъкна от затруднението, а деветият гейм продължи цели 10 минути.Втори сетГригор започна по-добре частта и поведе набързо с 2:1 гейма, като не даваше на съперника повече от точка при своите сервиси. В четвъртия гейм Григор можеше да стигне до пробив, но съдията на линията сгреши и се наложи преиграване на точката и Харисън изравни. Двамата тенисисти спечелиха следващите си подавания, а пробивът стана факт в осмия гейм. Топката се удари в мрежата и тупна в полето му, но българинът се разтегна максимално в шпагат и елегантно прехвърли топката в полето на американеца, който го поздрави. Григор след това приключи набързо сета и равенството беше възстановено.Трети сетРешителната част започна с пробив за Григор, а Харисън си хвърли ракетата. Пробивът беше затвърден и българинът поведе с 2:0. Димитров пропусна нова възможност за пробив, с който можеше да прекърши волята на Харисън. Той се окопити и отново постави Григор под напрежение със своя сервис. Димитров отстъпи инициативата и позволи на Харисън да поведе с 4:2. Българинът обаче показа характер и върна един пробив, след което изравни. При 4:5 българинът сервира за оставане в мача, но се спаси. Двамата взеха убедително подаванията си и вкараха мача в тайбрек. В него Харисън поведе с 5:2, но Димитров върна минипробива. Българинът отрази два от трите мачбола, които бяха на негов сервис, за 5:6, а нервите на Харисън не издържаха и той прати топката в аут за 6:6. Опитът на Григор се оказа решаващ и той се възползва от своята възможност да затвори мача.", "date": "2017.10.11", "title": "Григор Димитров оцеля срещу 46-ия в света"}
{"url": "https://offnews.bg/obshtestvo/oblachno-no-toplo-slab-sniag-po-varhovete-667052.html", "text": "Облаци от време на време и слаб дъжд на отделни места в страната, прогнозират синоптиците за днес. Максималните температури ще са между 17 и 22 градуса. Малко по-хладно ще е край морето със слаб вятър и вълни до 2 бала. Над планините ще има по-значителни увеличения на облачността и на отделни места ще превали слаб дъжд, над 2000 метра – слаб сняг. Максимална температура на височина 1200 метра около 12 градуса, а на 2000 метра – около 5 градуса.През следващите два дни ще се затопли, термометрите ще се качат до 25 градуса. ", "date": "2017.10.11", "title": "Облачно, но топло, слаб сняг по върховете"}
{"url": "https://offnews.bg/obshtestvo/na-sedem-mesta-v-stolitcata-niama-da-ima-voda-667050.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Заради подмяна на сградно водопроводно отклонение на ул. „Букет“, кв. „Овча купел“, се налага спиране на водоподаването от 9:00 до 21:00 часа на бл. 4А, бл. 5А, бл. 216А, бл. 215.Подмяна на сградно водопроводно отклонение на ул. „Найден Георгиев“, жк. „Хаджи Димитър“, се налага спиране на водоподаването от 9:00 до 19:00 часа на ул. „Найден Георгиев“ от ул. „Васил Петлешков“ до ул. „Кочо Честименски“; ул. „Васил Петлешков“ от ул. „Найден Георгиев“ до ул. „Уошбърн“.Пресвързване на уличен водопровод в с. Мърчаево налага спиране на водоподаването от 10:00 до 22:00 часа на селото. Изпълнение на инвестиционен проект за реконструкция на уличен водопровод на бул. „Асен Йорданов“, кв. „Слатина“, налага спиране на водоподаването от 10:00 до 22:00 часа на бул. „Проф. Цветан Лазаров“ от бул. „Христофор Колумб“ до ж.п. Линия София-Пловдив; ул. „Боян Магесник“ от бул.“Проф. Цветан Лазаров“ ул. „Слатинска река“; бул. „Асен Йорданов“ между бул. „Проф. Цветан Лазаров“ и бул. „Шипченски проход“; бул. „Проф. Цветан Лазаров“ от бул. „Асен Йорданов“ до ул. „Кривина“.След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.Реконструкция на уличен водопровод на ул. „Чавдар войвода“, с. Мировяне, се налага спиране на водоподаването от 9:00 до 21:00 часа на ул. „Чавдар войвода“ , ул. „Христо Ботев“ , ул. „Перуника“ , ул. „Канала“ и ул. „Еделвайс“; района между ул. „Мировско шосе“ , ул. „Ален мак“ , ул. „Леденика“ и ул.“ Радецки“. Изграждане на сградно водопроводно отклонение на ул. „Маринковица“, местност „Гърдова глава“, налага спиране на водоподаването от 10:00 до 18:00 часа по ул. „Маринковица“ от ул. „Симеон Радев“ до бул. „Александър Пушкин“.Монтаж на пожарен хидрант и спирателен кран на ул. 251, кв. „Орландовци“, налага спиране на водоподаването от 9:00 до 19:00 часа на ул. 251. ", "date": "2017.10.11", "title": "На седем места в столицата няма да има вода"}
{"url": "https://offnews.bg/politika/otpuskat-2-6-mln-lv-za-vaksini-protiv-sin-ezik-667093.html", "text": "Правителството отпуска 2 638 024 лв. за доставка на ваксини против болестта „син език“ по преживните животни. Парите се осигуряват по бюджета на Министерството на земеделието, храните и горите и са за сметка на неизразходваните средства за налагане на мерки за ограничаване и ликвидиране на болестта „инфлуенца по птиците“.Целта на ваксинацията на преживните животни е недопускане разпространението на болестта на територията на страната и предотвратяване на икономически загуби, които биха възникнали при появата на болестта.Вследствие на предприетите мерки се очаква да се избегнат неблагоприятни последици за българското животновъдство.", "date": "2017.10.11", "title": "Отпускат 2.6 млн. лв. за ваксини против „син език“"}
{"url": "https://offnews.bg/sviat/raste-broiat-na-zhertvite-ot-pozharite-v-kalifornia-667064.html", "text": "Броят на жертвите от горските пожара в Калифорния расте, броят им достигна 15 души, съобщи ДПА. Числото на загиналите заради огъня продължава да нараства. Пострадалите от огнената стихия са над сто души. Пламъците унищожиха 1500 жилищни сгради и офис центрове. Над 20 000 души бяха евакуирани заради стихията.Властите в Калифорния обявиха извънредно положение в осем окръга.Президентът Доналд Тръмп провъзгласи щата за зона на природно бедствие и нареди да се изпрати федерална помощ за пострадалите от бедствието райони, съобщи АФП, цитирана от БНТ. ", "date": "2017.10.11", "title": "Расте броят на жертвите от пожарите в Калифорния"}
{"url": "https://offnews.bg/temida/pase-razglezhda-doklad-za-varhovenstvoto-na-zakona-v-balgaria-667061.html", "text": "Парламентарната асамблея на Съвета на Европа (ПАСЕ) ще разгледа днес доклад, посветен на върховенството на закона. Документът е изготвен от комисията по правни въпроси и човешки права към Съвета на Европа, и обхваща примери с България, Румъния, Полша, Молдова и Турция, предаде БТА.В документа е изразена загриженост от опитите за политизиране на Висшия съдебен съвет (ВСС) и на съдилищата у нас, в Полша и в Турция, и заради корупцията (в България, Молдова и Румъния). Комисията отправя препоръки към петте обхванати от доклада държави.В проект на резолюция, която предстои да бъде гласувана днес, се изразява загриженост от последните събития, застрашаващи върховенството на закона и особено независимостта на съдебната система и принципа за разделението на властите. Корупцията, която е голямо предизвикателство за върховенството на правото, остава широко разпространена в България, Молдова и Румъния, се посочва в текста.В отправените към българските власти препоръки се съдържа призив за продължаване на реформата на ВСС, съдебната система и прокуратурата, както и за усилване на борбата с корупцията. В проекта на резолюция се препоръчва нашата страна да създаде агенция за противодействие на корупцията.", "date": "2017.10.11", "title": "ПАСЕ разглежда доклад за върховенството на закона в България"}
{"url": "https://offnews.bg/zdrave/za-40-godini-detcata-s-tezhko-zatlastiavane-se-uvelichili-10-pati-667067.html", "text": "Близо 124 милиона деца са с тежка форма на затлъстяване, показват данни на Световната здравна организация.В доклада им, изготвен съвместно с Imperial College, Лондон, пише, че броят на затлъстелите деца се е увеличил с 10 пъти от 1975 до 2016 година.Освен тези 124 милиона деца, близо 123 милиона са с наднормено тегло.Все пак има и добра новина - недохранването на децата над 5 г. е намаляло, а ръстът на затлъстяването в богатите страни е спаднал.Но в други региона на света все повече възрастни (над 20 г.) и деца и юноши между 5 и 19 г. затлъстяват, посочват авторите.Момичетата със затлъстяване са се увеличили от 5 милиона през 1975 г. до 50 милиона през 2016 г. Момчетата с наднормено тегло също са повече - повишението е от 6 на 74 милиона.През 2016 г. най-голямо е било равнището на затлъстяването в Полинезия и Микронезия (25,4 процента от момичетата и 22,4 процента от момчетата). Следват англоезичните страни с високи доходи на глава от населението, включително САЩ, Канада, Австралия, Нова Зеландия, Ирландия и Великобритания.Експертите прогнозират, че през 2022 г. броят на децата и юношите страдащи от затлъстяване ще надхвърли броя на страдащите от недохранване.", "date": "2017.10.11", "title": "За 40 години децата с тежко затлъстяване се увеличили 10 пъти"}
{"url": "https://offnews.bg/politika/ninova-vika-borisov-v-ns-zaradi-nato-v-cherno-more-667074.html", "text": "Премиерът Бойко Борисов да дойде в парламента и да информира депутатите дали НАТО създава нови многонационални сили в Черно море. Това поиска лидерът на БСП Корнелия Нинова от парламентарната трибуна. Пред народните представители Нинова заяви: Предлагаме да извикате министър председателя на Република България Бойко Борисов да информира парламента по една изключително важна тема за националната сигурност и външната политика на България. Вчера международни, авторитетни агенции, цитирани от български медии, обявиха, че НАТО създава нови многонационални сили в Черно море, че тези Черноморски сили на Алианса първоначално ще бъдат изградени около 4 хил. румънски войници, подкрепяни от сили на 9 други държави. В региона ще бъдат разположени допълнителни кораби и самолети. Към българските пристанища ще бъдат изпратени още бойни съдове . Преди година и половина премиерът Борисов категорично отхвърли идеята за формирането на черноморска флотилия на НАТО.Припомням и позицията на българския премиер: „Аз искам в Черно море да виждам платноходки, яхти, туристи, мир и любов. Не искам в курортите ни да се разхождат военни фрегати напред и назад“.Какво е наложило промяната в позицията на българското правителство, ако то по някакъв начин е участвало във взимането на това решение? Какви ще са последиците за България? Най-редно е българското правителство да информира официално българския парламент по тази тема, която е изключително важна за България, за нейната национална сигурност, а не да научаваме за това от международни медии, мотивира се Нинова. ", "date": "2017.10.11", "title": "Нинова вика Борисов в НС заради НАТО в Черно море"}
{"url": "https://offnews.bg/obshtestvo/razdadoha-meditcinskite-oskari-14-lekari-i-ekipi-s-nagradi-667069.html", "text": "14 български лекари и екипи получиха медицински \"Оскари\" за значими постижения, церемонията се състоя в столичния хотел Best Western Premier Sofia Airport. Наградата \"Иновации в медицината\" беше връчена на доктор Станимир Сираков от Университетска болница \"Св. Иван Рилски\". 32-годишният медик се прочу с няколко уникални за България операции. При едната извърши мозъчна операция на 10-годишен пациент през артерия на крака му, съобщи Нова тв. Награда за клинично сътрудничество взе и министърът за здравеопазването проф. Николай Петров. Хирургът доц. д-р Радосвет Горнев стана „Доктор на годината”.Призът „Болница на годината” отиде при Университетска болница \"Дева Мария\" в Бургас.Останалите наградени:• Цялостен принос в развитието на медицина - акад. д-р Богдан Петрунов, номиниран от Пациентски организации \"Заедно с теб\";• Професионално признание 2017 - проф. Григор Горчев, МУ Плевен;• Болничен мениджмънт 2017 - Очна клиника \"Вижън\";• Лидер в международното сътрудничество 2017 - д-р Ивайло Христов, Медика Албена;• Инвестиции в медицината 2017 - МБАЛ \"Сърце и мозък\", Плевен;• Иновации в медицината и спорта 2017 - DNASportFit;• Световно признание в медицинската наука 2017 - проф. д-р Екатерина Титянова;• Лидер в оперативното лечение на заболяванията на нервната система 2017 - д-р Славомир Кондов;• Обществено значими инициативи 2017 - д-р Галинка Павлова, БЛС, номинирана от Пациентски организации \"Заедно с теб\";• Социална отговорност и човешки ресурси 2017 - Actavis, номинирана от Пациентски организации \"Заедно с теб\".", "date": "2017.10.11", "title": "Раздадоха медицинските Оскари, 14 лекари и екипи с награди"}
{"url": "https://offnews.bg/obshtestvo/200-po-skapa-grazhdanska-za-dzhigitite-ot-dogodina-667071.html", "text": "„Гражданска отговорност” може да скочи до 200% от базовата, която се плаща в момента, за най-недисциплинираните шофьори. За тези без нарушения на пътя пък застраховката може да поевтинее с 50 на сто от догодина. Подготвяхме се дълго за въвеждането на тази система, каза зам.-председателят на Комисията за финансов надзор (КФН) Ралица Агайн по бТВ. Една от важните стъпки за въвеждането на системата „бонус – малус” е била да се свържат информационните системи на застрахователите с тези на МВР. При определянето на цената ще се взимат предвид всички регистрирани нарушения и влезлите в сила наказателни постановления.Агайн уточни, че новата система може и да не влезе в сила от 1 януари следващата година, но със сигурност ще бъде въведена в началото на 2018 г.", "date": "2017.10.11", "title": "200% по-скъпа гражданска за джигитите от догодина"}
{"url": "https://offnews.bg/obshtestvo/sredniat-osiguritelen-dohod-stigna-804-44-lv-prez-avgust-667082.html", "text": "Средният осигурителен доход за страната през август е бил 804.44 лева, съобщи Националният осигурителен институт.Средномесечният осигурителен доход за страната за периода от 1 септември 2016 г. до 31 август 2017 г. е 801,86 лв.Определеният средномесечен осигурителен доход за страната за посочения период служи при изчисляване размерите на новоотпуснатите пенсии през месец септември 2017 г.", "date": "2017.10.11", "title": "Средният осигурителен доход стигна 804.44 лв. през август"}
{"url": "https://offnews.bg/politika/fandakova-pieneto-na-bira-v-parka-e-diskusionen-vapros-roditeli-go-p-667075.html", "text": "Всеки политик, когато допусне грешка, трябва да може да носи отговорност. Най-добрият начин е подаване на оставка. Г-н Антон Тодоров постъпи съвършено правилно. Не може да остава сянка на съмнение за намеса в работата на журналистите. Когато има дори съмнение, е необходимо да се поеме отговорност, заяви столичният кмет и зам.-председател на ГЕРБ Йорданка Фандъкова. Според нея и оставката на Делян Добрев след скандала с роднинските назначения в Хасково е била правилен ход. Фандъкова уточни, че никой от нейното семейство не работи в общински структури. И припомни, че за своите зам.-кметове винаги е давала публична аргументация, а ръководствата на общинските дружества се избират след конкурс от Общинския съвет.Пиенето на бира в парка няма да е нарушение, ако не се нарушава обществения ред, заяви по повод подготвяната Наредба за реда в София кметът. \"Самите родители пият бира пред децата си. Това е много дискусионен въпрос\", заяви още Фандъкова.", "date": "2017.10.11", "title": "Фандъкова: Пиенето на бира в парка е дискусионен въпрос, родители го правят пред децата си"}
{"url": "https://offnews.bg/politika/stoichkov-kam-vitcepremiera-na-ispania-kade-i-za-kakvo-da-me-sadish-667072.html", "text": "Бившият футболист Христо Стоичков е категоричен, че няма повече да се извинява на испанския вицепремиер Сорая Саенс де Сантамария.Той поиска оставката й след намесата на полицията по време на референдума в Каталуня, а тя от своя страна обяви, че ще го съди заради намесването на името на непълнолетния й син.Стоичков се извини само за това, но заплахата за съд остана. Вчера от МВнР обявиха, че ще предложат на правителството да снеме Стоичков от длъжността почетен консул на България в Барселона. Камата се спря и на тази тема.“Испанците си правят каквото си искат и тая тръгнала да ми говори, че щяла да ме съди. Къде и за какво да ме съдиш, ма госпожо? Че хората видяха кръв? Как да й се извиня? Че има кръв и насилие ли? Няма шанс да се извиня.А, че нашата управа им е хрумнало да излязат и да кажат, че България застава зад Испания и показва червен картон на Христо Стоичков, мен това въобще не ме притеснява.Винаги съм играл за България и на едната ми ръка е било българското знаме, а дали на другата ще сложа това на Каталуня, зависи само от мен. Изобщо не съм притеснен и отивам да играя голф”, заяви Христо Стоичков пред Нова телевизия.", "date": "2017.10.11", "title": "Стоичков към вицепремиера на Испания: Къде и за какво да ме съдиш, ма госпожо?"}
{"url": "https://offnews.bg/futbol/vizhte-vsichki-sigurni-uchastnitci-na-svetovnoto-667078.html", "text": "С изиграването на мачовете от последния кръг в световните квалификации в Европа и Южна Америка станаха ясни имената на отборите, които си осигуриха класиране за Световното първенство по футбол в Русия. Голямата новина е класирането на Аржентина, чието участие беше до последно под въпрос. В зона Конкакаф САЩ се провали и така в Русия ще видим Панама.Европа: Русия - домакин, Франция, Португалия, Германия, Сърбия, Полша, Англия, Испания, Белгия, ИсландияЮжна Америка: Бразилия, Уругвай, Аржентина, КолумбияАфрика: Нигерия, ЕгипетЦентрална и Северна Америка и Карибите: Мексико, Коста Рика, ПанамаАзия: Иран, Япония, Република Корея, Саудитска АрабияБаражи:Европа: Швейцария, Италия, Дания, Хърватия, Швеция, Северна Ирландия, Гърция, Ирландия* Жребият за баражите ще се тегли на 17 октомври, мачовете ще се играят на 9-11 ноември и 12-14 ноември.Нова Зеландия - ПеруАвстралия - Хондурас* Мачовете ще се играят на 6 и 14 ноември.", "date": "2017.10.11", "title": "Вижте всички сигурни участници на световното"}
{"url": "https://offnews.bg/sviat/sasht-pratiha-bombardirovachi-sreshtu-severna-koreia-prez-noshtta-667063.html", "text": "Американски стратегически бомбардировачи B-1B, японски и южнокорейски изтребители вчера за първи път проведоха нощни учения над Корейския полуостров, предаде БТА.Това е поредната демонстрация на сила на фона на продължаващите предизвикателства на Пхенян с ракетната и ядрената си програма.Информацията за учението съобщиха американски и южнокорейски военни, цитирани от Ройтерс и ДПА.В ученията са участвали два свръхзвукови бомбардировача В-1В, които са излетели от американската военна база на остров Гуам в Тихия океан, която севернокорейският лидер Ким Чен-ун заплаши с ракетен удар, се уточнява в комюнике на американските ВВС.Към B-1B са се присъединили два южнокорейски изтребителя F-15К, пише Би Би Си.Самолетите са изпълнили мисия в района на Японско море.Бомбардировачите В-1В са способни да долетят от Гуам до Пхенян за по-малко от три часа, отбелязва ТАСС.", "date": "2017.10.11", "title": "САЩ пратиха бомбардировачи срещу Северна Корея през нощта"}
{"url": "https://offnews.bg/politika/dps-iska-ostavkata-na-valeri-simeonov-667077.html", "text": "ДПС ще поиска оставката на вицепремиера Валери Симеонов, защото си позволява да използва езика на омразата и е символ на омразата.Това заяви депутатът от ДПС Йордан Цонев от парламентарната трибуна. Той коментира, че депутатите от Движението ще подкрепят оставката на Антон Тодоров, защото считат, че тя е абсолютно навременна. „От ДПС от две години говорим за езика на омразата. Днес берем плодовете на този език”, допълни още Цонев. Според него до оставката на Антон Тодоров в парламента трябва да бъде и тази на Симеонов. ", "date": "2017.10.11", "title": "ДПС иска оставката на Валери Симеонов"}
{"url": "https://offnews.bg/sviat/naslednikat-na-bokova-v-iunesko-ostava-pod-vapros-667066.html", "text": "Изпълнителният съвет на ЮНЕСКО вчера не успя да избере и на втория тур от гласуването нов генерален директор на организацията на мястото на Ирина Бокова, чийто мандат изтича, съобщи Франс прес.Шестима се състезават за поста. Както и на първия тур в понеделник, начело продължава да е бившият външен министър на Катар Хамад бин Абдулазиз ал Кауари, който вчера получи 20 от общо 58 гласа на членовете на Изпълнителния съвет.На второ място, с 13 гласа, остана бившият министър на културата на Франция Одри Азуле, следвана от египетския дипломат Мушира Хатаб с 12 гласа.Представителите на Китай и на Виетнам получиха по пет гласа, а кандидатката на Ливан - само три. Представителят на Азербайджан, който на първия тур получи два гласа, се отказа от надпреварата.", "date": "2017.10.11", "title": "Наследникът на Бокова в ЮНЕСКО остава под въпрос"}
{"url": "https://offnews.bg/futbol/mesi-klasira-arzhentina-na-mondial-2018-667068.html", "text": "Световното първенство в Русия няма да мине без финалиста от предишния Мондиал - Аржентина. \"Гаучосите\" се класираха в последния момент, като основна заслуга за това имаше мегазвездата Лионел Меси, който отбеляза хеттрик при победата с 3:1 над Еквадор в Кито.Двубоят тръгна кошмарно за аржентинците, които получиха гол още в 1-ата минута, но след това Меси взе нещата в свои ръце и с трите си попадения изведе тима си до обрат и директно класиране на световното. Същото сториха Уругвай и Колумбия.И двата тима минаха през напрегнати моменти в последните си двубои, но взеха своето и ще са сред участниците на Мондиал 2018. \"Урусите\" получиха ранен гол от аутсайдера Боливия, но после Единсон Кавани и Луис Суарес разкъсаха защитата на гостите и изведоха двукратните световни шампиони до победа с 4:2 и второ място в подреждането в зона КОНМЕБОЛ.Колумбия удържа 1:1 в прекия дуел с Перу и зае четвърта позиция в крайното класиране - последната, която осигурява квота за мондиала. Хамес Родригес изведе гостите напред, но Хосе Паоло Гереро изравни и направи последните минути повече от драматични.Още един гол щеше да прати перуанците в Русия, но в крайна сметка те останаха пети и ще играят на бараж с участието на Нова Зеландия, Австралия и Хондурас. Първият съперник на инките е Нова Зеландия, а мачовете ще се състоят на 6 и 14 ноември.", "date": "2017.10.11", "title": "Меси класира Аржентина на Мондиал 2018"}
