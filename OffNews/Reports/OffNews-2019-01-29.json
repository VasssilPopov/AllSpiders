{"url": "https://offnews.bg/sviat/britanskiat-parlament-glasuva-za-predogovariane-na-tochka-ot-sporazume-696492.html", "text": "Британските депутати гласуваха днес в подкрепа на предложение към правителството да замени т.нар. предпазен механизъм за северноирландската граница с алтернативна мярка, съобщи Ройтерс, цитирана от БТА.Поправката, внесена от влиятелния консервативен депутат Греъм Брейди, бе приета с 317 срещу 301 гласа.Целта на този предпазен механизъм е да бъде избегнато връщането на твърда граница между британската провинция Северна Ирландия и Република Ирландия след Брекзит.Тя засилва позициите на премиера Тереза Мей, когато се върне в Брюксел да опита да предоговори сделката за Брекзит - нещо, което ЕС изключва като вариант.Такава позиция беше изразена и веднага след гласуването. Споразумението между ЕС и Обединеното кралство за Брекзит не подлежи на предоговаряне, заяви говорител на председателя на Европейския съвет Доналд Туск. \"Предпазният механизъм е част от споразумението за излизане, което не подлежи на предоговаряне\", посочи говорителят.При гласуването си тази вечер депутатите отхвърлиха 6 от 7-те предложени поправки в споразумението за Брекзит. Беше решено да не се отлага датата за Брекзит - 29 март, беше отхвърлено предложението за втори референдум, както и това Шотландия да не бъде извеждана от ЕС против волята на народа ѝ. ", "date": "2019.01.29", "title": "Британският парламент гласува за предоговаряне на точка от споразумението за Брекзит"}
{"url": "https://offnews.bg/sviat/mej-iska-da-predogovori-sporazumenieto-za-brekzit-696479.html", "text": "Британският премиер Тереза Мей иска да \"отвори отново\" споразумението за развод с ЕС, което тя договори с Брюксел в края на ноември. Това заяви неин говорител, цитиран от Франс прес и БТА.\"Великобритания продължава да вярва, че е изцяло в неин интерес да си тръгне от ЕС със споразумение, но ние трябва да имаме споразумение, което е подкрепяно от Британския парламент. Това налага някои промени в договореното споразумение за напускане\", каза говорителят.Мей обяви пред министрите си по-рано днес, че ще са необходими юридически промени на клаузата за предпазния механизъм, за да може споразумението да бъде подкрепено от Камарата на общините. Тя визира разпоредбата в споразумението за Брекзит за предпазния механизъм, целящ да избегне връщането на физическа граница на остров Ирландия, между Северна Ирландия и Република Ирландия.\"Това означава отваряне отново на договора за Брекзит\", каза говорителят на Мей. Той допълни, че въпреки малкото време, което остава до 29 март, страната е решена да излезе от ЕС на тази дата, както е предвидено.Брюксел изключва обаче предоговаряне на споразумението с цел внасяне на промени в него. По този въпрос говорителят на Мей каза, че \"посланието на европейските лидери е ясно. Те искат излизане със споразумение и разбират, че това е в интерес на ЕС, както и на Великобритания\".Той допълни, че може да се очаква Мей да разговаря с представители на ЕС до края на деня.Същевременно Ройтерс съобщава, че Мей ще поиска днес от депутатите от своята Консервативна партия да изпратят послание на Брюксел, че ще подкрепят нейната сделка за Брекзит, ако планът за избягване на физическа граница в Ирландия е заменен с нещо друго.Вчера висш депутат от Консервативната партия, Греъм Брейди, предложи в споразумението за Брекзит предпазната клауза да бъде заменена с \"алтернативни мерки\". Не става ясно обаче дали депутатите ще подкрепят днес това предложение.Днес парламентаристите ще гласуват предложения за промяна на плана на Мей за Брекзит. Бяха предложени общо 14 промени, но председателят на Камарата трябваше да реши кои да остави за дебатиране и гласуване в Парламента.Сред оставените 7 предложения е това на лейбъристката депутатка Ивет Купър. То е подписано от 139 депутати, включително от Консервативната партия на Мей. Предложението, известно като Поправка Би /латиница/, дава на Мей срок до 26 февруари да договори с Брюксел такова споразумение за Брекзит, което да бъде подкрепено от британския парламент.Ако това не се случи, то на Парламента ще бъде дадено право да поиска от ЕС отлагане на срока за Брекзит, за да се предотврати вариантът излизане от ЕС без сделка. Предложението на Купър предвижда удължаване с 9 месеца на крайния срок за излизане на Великобритания от ЕС, тоест от 29 март, както е планирано сега, на 31 декември.Сред 7-те предложения, по които ще гласуват депутатите днес, е и това на влиятелния консерватор Греъм Брейди. То призовава за замяна на предпазната клауза с \"алтернативни мерки\", за да се избегне твърдата граница на остров Ирландия. Предложението на Брейди, известно като Поправка Ен, е подписано от 71 депутати. В него се казва, че Парламентът ще подкрепи сделката на Мей за Брекзит, ако предпазната клауза бъде заменена с \"алтернативни мерки и разпоредби\".Вчера Мей призова депутатите от Консервативната партия да подкрепят именно Поправка Ен.", "date": "2019.01.29", "title": "Мей иска да предоговори споразумението за Брекзит"}
{"url": "https://offnews.bg/kultura/estruna-arkanhel-i-novi-balgarski-glasove-otnovo-s-kontcert-v-sofi-696480.html", "text": "Носителите на Латино Грами “Еструна - Арканхел и Нови български гласове” ще представят програмата “Al Este del cante” на 31 март в зала 1 на НДК от 20:00 чПредставян 30 пъти на сцена на най-престижните фестивали в Испания и два пъти в България, видян от 40 000 души и носител на награда “Латино Грами” за албума “Al Este del cante”, проектът “Еструна - Арканхел и Нови български гласове” се завръща с нов репертоар и още по-силен емоционален заряд.Еструна е единственият в света сценичен проект, съчетаващ фламенко група и български народен хор, с програма, в която има оригинална музика и нови интерпретации на традиционни песни от България и Испания, пресътворени в общ музикален образ.Замислен през 2012 г. в София от продуцентите от Джаз Плюс и испанския фламенко певец Арканхел, проектът привлича диригента Георги Петков, който специално за целта сформира нов хор – Нови български гласове Еструна. Репертоарът обхваща добре познатите и нови песни от двете традиции - фламенко и български фолклор, както и оригинални композиции на изпълнителите. Вокалните аранжименти са дело на диригента на хора Георги Петков.Арканхел и Нови български гласове Еструна под диригенството на Георги Петков заедно с великолепните музиканти - Дани де Морон (Испания, фламенко китара), Рикардо Морено (Испания, китари), Хосе Мануел Посада \" Eл Попо\" (Испания, контрабас) и Агустин Диасера (Испания, перкусия) събират традиционни мелодии от двата края на Средиземноморието в уникална смес, носеща съвършена наслада.Концертът на Estruna / Еструна - Арканхел с Нови български гласове с програмата \"Al Este del cante\" на 31 март 2019 г. в зала 1 на НДК се осъществява с любезната подкрепа на Посолство на Испания и Instituto Cervantes Sofia. Билети за концерта на носителите на Латин Грами награда Еструна - Арканхел с Нови български гласове може да намерите в мрежата на Eventim.", "date": "2019.01.29", "title": "'Еструна - Арканхел и Нови български гласове' отново с концерт в София (видео)"}
{"url": "https://offnews.bg/ikonomika/mitnitcite-za-blokiranite-pratki-poshtite-ne-poiskaha-da-gi-obuchim-696437.html", "text": "Служителите на \"Български пощи\" са имали няколко месеца, за да се обучат в новата митническа система, но не са поискали Агенция \"Митници\" да проведе такова обучение. Това пишат от митниците до OFFNews в отговор на наши въпроси след  на 7 януари.Проблемът не идва от работата с новата система, а от липсата на опит при търсене на тарифния код на стоката, което всъщност им отнема по-голямата част от времето при обработка - отвърнаха днес от Пощите, към които препратихме твърдението на митниците. И уточниха, че обучението на служителите на \"Български пощи\" е проведено от служители на дружеството, а не от такива на Агенция \"Митници\".\"Тарифната таблица съдържа десетки хиляди позиции. Тази дейност преди се е извършвала от служители на Агенция „Митници“. Списъкът със стоки е огромен и е необходимо време за придобиване на рутина\", пишат още от \"Български пощи\".Всеки от тези кодове е 10-цифрен и за една група стоки няма един-единствен код, а всеки вид продукт има свой собствен. Например няма един код за \"чай\", а много, според видовете.OFFNews описа на 25 януари случващото се, след като бизнесмен подаде сигнал до редакцията, че вече седмица не може да освободи пратката си от Япония. На място служители вдигаха рамене и казваха, че никой не ги е обучил да работят със системата. Той не беше единственият - когато отидохме на място в столичната митница, стока за много пари залежаваше в лошите условия в складовете на пощите.\"В момента се обработват пратки получени в България на 23.01.2019 година, като до края на тази седмица считаме, че ще нормализираме ритъма\" - уверяват от Пощите.Изграждането на Митническата информационна система за внасяне е реализирано в рамките на проект на обща стойност близо 14.5 милиона лева, 13,7 млн. от които са от оперативна програма \"Добро управление\". Самата система е създадена в рамките на проекта дейност 2 - \"Развитие на Институционалната архитектура на АМ за митнически процеси: Внасяне, Изнасяне, Транзит, Митническо задължение, Управление на обезпечения и Обмен на информация с общностния домейн (REX, BTI, Surveillance3, CDMS), и въвеждане на Институционалната архитектура на АМ, чрез внедряване на системи и модули в БИМИС, съответстващи на тези митнически процеси“ по проект „Надграждане на основните системи на Агенция „Митници“ за предоставяне на данни и услуги към външни системи - БИМИС 2020 (фаза 1)“.Договорът за създаването ѝ е от 31.10.2016 г. за предоставяне на безвъзмездна финансова помощ по Оперативна програма „Добро управление“.След обществена поръчка на 13.03.2017 г. е сключен такъв между Агенция \"Митници\" и изпълнителя - \"Гравис България\" АД. Задачата на дружеството е да изпълни всички дейности по дейност 2, които са на обща стойност 4 747 000 лв. без ДДС.Митническата система е само част от цялата дейност, затова не може да се каже, че тя е струвала 4,7 млн. лева, посочват от агенцията в отговора си до OFFNews. В нея са включени още шест основни митнически процеса със сходен обем.\"Агенция „Митници“ е публикувала информация за спецификацията на новата система през април 2018 г., през август са публикувани финалните спецификации на системата, като за това заинтересовани страни са информирани и чрез електронна поща. От септември 2018 г. има отворен тестов портал (в тестова среда декларации са подадени и от Български пощи), а в края на ноември е обявена и точната дата на внедряване. През цялото време Агенция „Митници“ е водила комуникация с всички заинтересовани страни, включително се е включила в обучения, организирани от различни браншови организации. Агенция „Митници“ не е провеждала обучение на служители на Български пощи и не е търсена от Български пощи с молба за организиране на такова. Според описанието на проекта се предвижда обучение на митнически служители в ролята на потребители и администратори, което е било проведено\", пишат още от агенцията.Причината за въвеждането на електронната система е европейско изискване, с което 28-те страни членки са били длъжни да се съобразят, обясни пресаташето на митниците Вяра Генова. То е въведено с нов митнически кодекс за ЕС от месец май 2016 г., съгласно който трябва да има пълна унификация, която включва и електронното подаване на декларациите и обработката им.Оттам допълниха, че със същата нова система работят и частните куриерски фирми, а не само \"Български пощи\", но досега не са изпитвали проблем.", "date": "2019.01.29", "title": "Митниците за блокираните пратки: Пощите не поискаха да ги обучим. Пощите: Проблемът не е там - кодовете ви са десетки хиляди"}
{"url": "https://offnews.bg/tenis/kontuzia-v-ramoto-spira-grigor-dimitrov-ot-uchastie-v-roterdam-696478.html", "text": "Най-добрият ни тенисист Григор Димитров няма да вземе участие в тазгодишното издание на турнира от сериите ATP 500 в Ротердам.Новината бе потвърдена пред tenniskafe.com лично от мениджъра на хасковлията - Георги Стоименов. Димитров е с възпаление на сухожилие в едното си рамо, като от щаба му са преценили да не рискуват излишно със здравословното му състояние.Надпреварата в Ротердам ще се проведе между 9-и и 17-и февруари. Миналата година българинът стигна до финала на турнира, където отстъпи с 2:6, 2:6 на Роджър Федерер.", "date": "2019.01.29", "title": "Контузия в рамото спира Григор Димитров от участие в Ротердам"}
{"url": "https://offnews.bg/obshtestvo/obiaviha-gripna-epidemia-i-v-oblast-targovishte-udalzhavat-ia-v-pazar-696469.html", "text": "Грипна епидемия бе обявена и в област Търговище от днес, 29 януари.Така областите в епидемия вече са цели 25 от общо 28 в страната.До второ нареждане се преустановяват детските и женските консултации, свижданията в лечебните заведения за болнична помощ, плановите операции и провеждането на профилактични имунизации.Междувременно РЗИ-Кърджали удължи грипната епидемия на територията на областта, считано от 31.01.2019 г. до 01.02.2019 г. включително.РЗИ-Пазарджик също удължава грипната епидемия на територията на област Пазарджик във връзка със запазващото се високо ниво на обща заболеваемост от грип и остри респираторни заболявания. Учебните занятия в областта се възстановяват, считано от 30.01.2019 г.Към днешна дата грипна епидемия е обявена на територията на областите Благоевград, Бургас, Варна, Велико Търново, Видин, Враца, Добрич, Кърджали, Кюстендил, Монтана, Пазарджик, Плевен, Пловдив, Разград, Русе, Сливен, Смолян, Софийска област, София-град, Стара Загора, Търговище, Хасково, Шумен, Ямбол, както и на територията на община Луковит.", "date": "2019.01.29", "title": "Обявиха грипна епидемия и в област Търговище, удължават я в Пазарджик и Кърджали"}
{"url": "https://offnews.bg/politika/oblastniat-upravitel-na-lovech-stava-shef-na-api-696481.html", "text": "Областният управител на област Ловеч Георги Терзийски става шеф на Агенция \"Пътна инфраструктура\", съобщи bTV. Терзийски ще поеме поста на Светослав Глосов, който подаде оставка по искане на премиера Бойко Борисов в началото на януари заради хаоса с електронните винетки. Той трябва да бъде освободен от поста областен управител по време на заседанието на Министерския съвет утре. След това Терзийски трябва да бъде назначен за шеф на АПИ от регионалния министър Петя Аврамова. Терзийски е юрист и икономист по образование.", "date": "2019.01.29", "title": "Областният управител на Ловеч става шеф на АПИ"}
{"url": "https://offnews.bg/politika/npsd-izgoni-predsedatelia-si-zaradi-koalitciata-s-mareshki-696475.html", "text": "Изпълнителният политически съвет на „Народна партия свобода и достойнство“ е прекратил членството на нейния председател Орхан Исмаилов, а за временно изпълняващ лидерските функции е избран Касим Дал.След днешната загуба на членството си Исмаилов престава да бъде председател на НПСД, а Дал ще е временен председател до свикване на извънреден конгрес. Решенията са взети с девет гласа „за“ и един „против“, обявиха от пресцентъра на партията.До днешното изключване на Орхан Исмаилов се стигна, след като учредители, областни координатори и членове на НПСД го обвиниха, че е  „да не се встъпва в коалиционни отношения\" с партия \"Воля\" на Веселин Марешки.“ - пише в \"Декларацията на членове на НПСД за снемане на политическото доверие от председателя Орхан Исмаилов\" от 24 януари.Исмаилов: Стигнахме дотам - да заседаваме в гинекологичен кабинетСъщевременно тази вечер в интервю за bTV Орхан Исмаилов заяви, че е нарушен уставът на партията, тъй като единствено председателят на НПСД имал право да свиква Изпълнителен политически съвет.Дал в момента прави паралелна партия, частна партия на Касим Дал, каза той.Цяла година тези мишленца не идваха на Изпълнителните политически съвети, не си плащаха членския внос, обвини съпартийците си Исмаилов.Не мога да си вляза в офиса. От декември офисът на партията има договор с физическото лице Касим Дал. Сменили са бравата. В момента НПСД е в частния имот на Касим Дал. Стигнахме дотам - да заседаваме в гинекологичния кабинет на заместник-председателя на партията д-р Йончев. Защото офисът ни вече е частен имот, каза досегашният председател на НПСД.Той твърди, че става дума за \"активно мероприятие\", тъй като \"има заседание, има протокол\", че Касим Дал е гласувал за споразумението между НПСД и \"Воля\".Това е активно мероприятие на кукловодите на прехода, както го направиха с Местан. Когато говори за принципи г-н Дал: как седна с агента Павел, а със Сава не можа? Това ли е принципът, питам аз? Такива като него - Касим Дал, Местан, Доган - в чувала и на бунището! Нека да дадем път на младите, защото алтернативата е ясна, каза още Орхан Исмаилов.", "date": "2019.01.29", "title": "НПСД изгони председателя си заради коалицията с Марешки"}
{"url": "https://offnews.bg/kultura/kremena-mineva-parvata-tcigulka-v-orkestara-na-andre-rijo-ochakvajte-696483.html", "text": "В оркестър \"Йохан Щраус\", дирижиран от Андре Рийо, има музиканти от 28 националности. Сред всички тях блести българската цигуларка Кремена Минева.Винаги усмихната, тя е един от стълбовете на оркестъра. Кремена казва, че за нея концертът на 8 юни в София отново ще бъде празник.\"Миналогодишната еуфория от първото ни посещение в България беше незабравимо преживяване за всички нас и особено за мен! Адреналинът от тези два концерта ме държа цяла седмица! Топлото посрещане на публиката, бурните аплодисменти още в началото на концерта, спряха дъха ми\", споделя Кремена.\"Разкрепостената атмосфера в залата, танцуващите виенски валс хора ме направиха много горда, че имаме толкова хубава, открита и доброжелателна публика!\"Кремена е родена в София, но до 13-ата си година израства в Бургас. Започва да свири на цигулка едва 4-годишна. На шест получава като подарък от баба си първата си плоча с валсове на Щраус и любовта ѝ към тази музика се превръща в нейно призвание и професия. Завършва с отличен успех както Музикалната академия в София, така и Кралската консерватория в Лиеж. Вече 24 години Кремена Минева е част от оркестъра на Андре Рийо \"Йохан Щраус\".Оркестърът на Рийо обикаля света и навсякъде събира любовта на многохилядна публика. Но да свириш в родината си за Кремена е повече от изпитание. Тя е винаги много емоционална, но признава, че миналата година, преди концертите в София, се е притеснявала много.\"Не само защото за първи път трябваше да вляза в ролята на преводач на Андре (моето изразно средство винаги е било музиката, а не думите и то пред 10 000 души публика). Не само защото цялото ми семейство и приятели бяха в залата, но в главата ми се въртяха и куп други въпроси - как ще ни посрещне българската публика, ще се осмелят ли хората да се отпуснат и да танцуват, от друга страна, какви впечатления ще остави България в Андре и моите колеги. Дали ще са такива, че да се върнем отново?Сега, поглеждайки назад, виждам, че всичките ми страхове са били напразни. Чувството беше неописуемо! От една страна, позитивната енергията, която публиката излъчваше към Андре и всички нас на сцената, а от друга - силата на колегите - музиканти зад гърба ми, тяхната съпричастност и моралната подкрепа. Емоцията бе върховна и всички си тръгнаха много очаровани от българската публика и спокойствието, което нашата столица излъчва в сравнение с много други!\", казва тя.Тази година концертът на Андре Рийо ще бъде на 8 юни. Програмата ще бъде различна. \"За мен лично новата програма е много по-интересна и разнообразна. Солата няма да са само певчески. Ще има и много инструментални изненади от членове на оркестъра - мултиталанти, владеещи не един инструмент. Убедена съм, че ще ви хареса! Чакам с нетърпение да се видим в зала \"Арена Армеец\" в София!\" Билетите за концерта на Андре Рийо са вече на изчерпване, а последни бройки могат да бъдат намерени в мрежата на .", "date": "2019.01.29", "title": "Кремена Минева, първата цигулка в оркестъра на Андре Рийо: Очаквайте силна програма"}
{"url": "https://offnews.bg/temida/bivsh-direktor-na-ktb-s-obvinenie-po-razsledvaneto-sreshtu-elena-jonch-696485.html", "text": "Бившият изпълнителен директор на КТБ Александър Панталеев е привлечен като обвиняем по разследването срещу Елена Йончева, съобщи БНТ, позовавайки се на свои източници в прокуратурата.Той е обвинен в длъжностно присвояване. Парите след това са преведени във фирма, управлявана от депутата от БСП Елена Йончева.Панталеев е бил призован в Националното следствие днес.Миналата седмица на Йончева беше повдигнато обвинение в пране на пари. Според обвинението става дума за сума от 645 хил. лв., получена във фирма, достъп до средствата на която е имала Йончева. Фирмата е създадена от фирма на обвиняемата и друга офшорна компания.Според прокуратурата Панталеев и Йончева са действали в съучастие.На Пантелеев е наложена мярка за неотклонение \"парична гаранция\" от 50 000 лева, която той ще обжалва. На Йончева беше наложена мярка \"парична гаранция\" от 20 000 лева, която тя също обжалва.", "date": "2019.01.29", "title": "Бивш директор на КТБ с обвинение по разследването срещу Елена Йончева"}
{"url": "https://offnews.bg/futbol/nikolaj-zhejnov-mozhe-da-proiavi-milost-kam-levski-696476.html", "text": "Мениджърът Николай Жейнов сподели пред БНТ, че е готов да оттегли иска си за обявяването на несъстоятелност на Левски, който беше подаден в края на декември.Той претендира за неизплатени суми по договори за трансфер на играчи в последните години. Промяната в собствеността на \"сините\" е на път да доведе до промяна в ситуацията.\"Водим много добра комуникация и най-вече с Павел Колев, който ръководи Левски. Мисля, че сме на прав път за решаването на проблема. Така моят иск няма да стои като камък на врата. В старото ръководство на клуба липсваше професионализма и експертността на хората. Трудно може да се ръководи такъв голям клуб от хора, които не познават материята, с която се занимават\", каза Жейнов.Междувременно стана ясно, че все още настоящият собственик на Левски Спас Русев не е платил заплатите на футболистите за месец декември.Звездите на \"сините\" са търсили бизнесмена по телефона от лагера в Агия Напа, но той така и не благоволил да им отговори. Предполага се, че Русев чака транш от спонсорски договор, с който да се разплати с играчите и служителите на клуба, пише Спортал.Това трябва да се случи в близките дни. Новият изпълнителен директор на Левски Павел Колев пък е трябвало да успокоява футболистите, че всичко ще е наред, за да могат да проведат нормална подготовка.", "date": "2019.01.29", "title": "Николай Жейнов може да прояви милост към Левски"}
{"url": "https://offnews.bg/futbol/levski-prodade-goliamata-si-zvezda-v-turtcia-696488.html", "text": "Левски продаде френската звезда Габриел Обертан в Турция. Българският гранд се е договорил с турския Ерзурумспор, който се намира в зоната на изпадащите в местната Сюпер лиг.Вече бившата звезда на Левски е напуснал лагера на тима в Кипър и е отпътувал за Турция, за да договори личните си условия. От турския клуб се похвалиха с идването на Обертан чрез профила си в Туитър.Габриел Обертан се присъедини към Левски през лятото на 2017 година и изигра 51 мача в Първа лига, в които отбеляза 5 гола. В турнира за Купата на България записа 6 двубоя, в които има 2 асистенции. Халфът изигра и две срещи в Лига Европа.В последните седмици много се говореше за огромната за българските стандарти заплата, която французинът получава - 45 000 евро.", "date": "2019.01.29", "title": "Левски продаде голямата си звезда в Турция"}
{"url": "https://offnews.bg/dw/vashington-s-tova-orazhie-rusia-mozhe-da-nanese-udar-po-nashia-partni-696487.html", "text": "Вашингтон обвинява Русия, че е започнала надпревара във въоръжаването, застрашаваща сигурността на Европа и САЩ. Това казва заместник-държавният секретар на САЩ Андреа Томпсън в интервю на Жана Немцова.На 2 февруари изтича срокът, поставен от Вашингтон на Москва, в който Русия да започне да спазва ангажиментите си по Договора за ликвидиране на ракетите със среден и малък обсег на действие. В противен случай САЩ щели да се оттеглят от него. САЩ твърдят, че от над 5 години вече Русия нарушава постигнатите договорености.По темата Жана Немцова разговаря със заместник-държавния секретар на САЩ по контрола над въоръжаването и международната сигурност Андреа Томпсън. Това е и първото голямо интервю, което тя дава след назначаването си на този пост през април 2018 година.Жана Немцова: Срокът на ултиматума изтича скоро. Какви са шансовете САЩ да денонсират Договора за ликвидиране на ракетите със среден и малък обсег на действие?Андреа Томпсън: На 15 януари тази година се срещнах с руския зам.-министър на външните работи Сергей Рябков в Женева, за да обсъдим тази тема. За съжаление не постигнахме никакъв напредък. Отговорът на Русия е следният - те ще продължат да нарушават договора. Ако до 2 февруари Русия не започне да спазва ангажиментите си по него, ние възнамеряваме да прекратим нашите задължения по него. Миналата седмица информирах Северноатлантическия съвет на НАТО и получих пълната подкрепа от генералния секретар, както и от нашите партньори.Вие не говорите за оттегляне от договора, а за неговото суспендиране. Къде е разликата?Както вече заявихме, ние ще преустановим нашето участие за шест месеца. В рамките на тези шест месеца Русия може да се завърне към договора. Но това ни освобождава от задължения и ние можем да се занимаваме с изследвания и разработка на системи, аналогични на тези, които в момента са на въоръжение в Русия.Каква е тази ракетна установка, която притежавала Русия в нарушение на договора?По класификацията на НАТО става дума за ракетата SSC8, или 9М729 - както я наричат руснаците. Претенциите ни към тази ракета се състоят в това, че нейната далекобойност надхвърля 500 километра, което противоречи на договора. Ние се срещахме с руснаците и им предоставихме разузнавателна информация, която доказва, че тази система нарушава условията на договора. Многократно сме им посочвали също и датите на изпитанията и местата, където те са проведени.Русия, от своя страна, обвинява САЩ, че не спазват договора, защото са разположили система за противоракетна отбрана в Румъния. И там имало ракетни установки, които нарушавали договора. Вярно ли е това?Това не е вярно. Русия е единствената страна, която не престава да повдига този въпрос. Другите участници в договора, партньорите от НАТО и съюзниците твърдят, че САЩ спазват Договора за ликвидиране на ракетите със среден и малък обсег. Ние нееднократно сме предоставяли факти и информации, които потвърждават това.А може ли Русия да провери дали тези пускови установки съответстват на договора, или няма такава възможност?Разбира се, че може. В договора е записано, че вяска от страните може да извършва произволни проверки на системите на другата страна. Но нека да повторя, че ние предоставихме на руската страна разузнавателни данни, сателитни снимки и цялата информация. Предоставихме я и на нашите партньори. Но руснаците продължават със своята демагогия и пропаганда, което е смешно. Ние се опитваме да разберем причините, поради които те се опитват да прикриват своите нарушения. Целият свят обаче вижда това мошеничество.Вие твърдите, че фактите могат да бъдат проверени. В договора има клауза за специално мониторингова комисия. Има ли такава комисия?Такава комисия съществува. Ние спазваме този договор и изпълняваме задълженията си по него. Свикваме съвещания и продължаваме да се срещаме с нашите технически експерти, както го изискват условията на договора. Работата не е в това, че вратата е затворена - тя остава отворена. Но Русия продължава да нарушава договора. Аз заявих на руската страна, че това не е някаква учебна система или разработка. Това, което вече съществува, не е в лаборатория, нито дори на изпитателния полигон, а е въведено на въоръжение в подразделенията, които могат да нанесат удар по нашия партньор Европа.Възможно ли е излизането на САЩ от договора да съответства на сегашните американски национални интереси? В интервю за вестник \"Комерсант\" Джон Болтън цитира Доналд Тръмп, който поставя определени условия за действието на договора. Едното от тях е Русия да спазва споразумението, а другото - Китай да се откаже от ракетите, излизащи извън рамките на договора, макар Китай да не е страна по него.Договорът за ликвидиране на ракетите със среден и малък обсег на действие и цялата дискусия касаят единствено Русия. За провала на договора в този ключов момент е виновна единствено Русия.Сигурно знаете, че президентът Путин обяви през март 2018 година, че Русия разработва нови тип въоръжение. Той твърди, че Русия няма друг избор, след като САЩ излязоха от Договора за противоракетната отбрана през 2002 година. Основателни ли са неговите опасения?Тази дискусия е необоснована. Това е само реторика и пропаганда, която не се основава на факти. Ние постоянно виждаме и чуваме това. Видяхме го например на 23 януари - на демонстративното представяне на новата ракетна система. А хората, които присъстваха на тази имитация, нямаха възможност да задават въпроси. Това беше просто смешно. Русия го нарича мерки за обезпечаването на прозрачност. Убедена съм, че повечето професионалисти ще кажат, че статичното показване на системата не е доказателство, че радиусът на действие на ракетите не нарушава договора.Смятате ли, че представеното през март въоръжение представлява потенциална заплаха за американската сигурност?Мога да кажа, че нарушаващите договора ракетни установки, които вече са въведени на въоръжение, са заплаха за нашите европейски партньори и съюзници. Това е заплаха и за американците. Русия има системи с такива възможности, които нарушават договора, а ние сме длъжни да защитаваме нашите интереси.Ще се стигне ли до нова надпревара във въоръжаването?Русия вече въведе тези системи на въоръжение. Така че надпреварата във въоръжаването вече е започнала. Руснаците явно нарушават споразумението и именно те започнаха т.нар. надпревара във въоръжаването.", "date": "2019.01.29", "title": "Вашингтон: с това оръжие Русия може да нанесе удар по нашия партньор Европа"}
{"url": "https://offnews.bg/sviat/klanitca-v-polsha-iznasiala-zarazeno-meso-za-es-696486.html", "text": "Полска кланица изнасяла заразено месо за ЕС. Това установи журналистическо разследване на местна телевизия, което показа как заразеното месо се подготвя за продажба в страната и чужбина, съобщи БНТ. Репортер започнал работа под прикритие в предприятието и така успял да констатира случващото се там. Болни животни, които дори не могат да вървят сами, са колени и разфасовани. Част от неговите задължения била да прави именно това, което не смущавало останалите работници. След излъчването на репортажа полската ветеринарна служба нареди проверки във всички кланици в страната, а тази, в която са заснети кадрите, е затворена.Полша произвежда около 560 000 тона говеждо месо годишно, като 85% се изнасят за ЕС - основно във Великобритания, Испания, Италия и Германия. ", "date": "2019.01.29", "title": "Кланица в Полша изнасяла заразено месо за ЕС"}
{"url": "https://offnews.bg/tenis/grigor-dimitrov-zaradva-detca-v-pernik-696489.html", "text": "Българският топтенисист Григор Димитров използва паузата след Откритото първенство на Австралия, за да прекара известно време в родината си и да се срещне любители на тениса.Днес първата ни ракета посети дом за деца с увреждания в Перник и зарадва малчуганите. Гришо качи няколко снимки в профила си в Instagram и призна, че се е почувствал истински вдъхновен от емоционалната среща.\"Дълго време нямах търпение да отида в Перник и да се срещна с тези страхотни деца, но не очаквах да си тръгна толкова вдъхновен. Тяхната сила, постоянни усмивки и смях се превърнаха в най-важното нещо за мен от началото на годината.Изживявания като това ме карат да се чувствам толкова благодарен за времето ми далеч от корта по време на сезона. Вече чакам с нетърпение следващия път, когато ще видя отново всички мои нови приятели и невероятните хора, които са посветили живота си да помагат на другите\", написа Димитров под качените снимки.Днес стана ясно, че Димитров отказва участие от турнира в Ротердам, който ще се проведе от 9 до 17 февруари. Българинът се възстановява от болки в рамото.", "date": "2019.01.29", "title": "Григор Димитров зарадва деца в Перник"}
{"url": "https://offnews.bg/obshtestvo/ohraniteli-poiskali-da-paziat-sina-na-miniu-stajkov-v-mvr-bolnitcata-696490.html", "text": "Охранители искали да пазят сина на Миню Стайков - Стайко, в МВР болница, където е настанен. В болницата дошли хора, пожелали да осъществят допълнителна охрана на Стайко Стайков. Обяснено им е обаче, че това не е позволено, така че те си тръгнали, обясни пред журналисти шефът на СДВР Георги Хаджиев. Малко по-рано от МВР обясниха, че се извършва проверка по повод информация за инцидент в болницата. Охраната на Стайков се осъществява от ГД \"Охрана\" към правосъдното министерство, обясни Хаджиев и отрече твърденията, че дошлите в болницата са искали да изведат Стайков.Стайко Стайков беше приет в \"Пирогов\" вчера, а по-късно преместен в МВР болница. Той беше издирван над три месеца чрез Интерпол. Той обаче твърди, че досега е бил отвлечен и не е знаел, че е издирван.Според разследващите той е бил част от престъпна група заедно с баща си за нелегални цигари и ДДС измами.Директорът на ГДНП Христо Терзийски обясни, че по твърденията за отвличане е започнала проверка, като за момента тези данни не са потвърдени. ", "date": "2019.01.29", "title": "Охранители поискали да пазят сина на Миню Стайков в МВР болницата"}
{"url": "https://offnews.bg/zimni/albert-popov-s-novo-rekordno-klasirane-za-svetovnata-kupa-696491.html", "text": "Топалпиецът ни Алберт Попов продължава със силните си изяви в Световната купа по ски алпийски дисциплини. Няколко дни след рекордното в кариерата си 9-о място в Кицбюел, 21-годишният българин покори нов връх.Тази вечер талантливият софиянец за пореден път през сезона подобри най-доброто си представяне, завършвайки на 6-ото място в нощния слалом в Шладминг, Австрия.Попов даде 13-о време в първия манш, като финишира за 54.58 секунди, изоставайки с 2.29 сек. от лидера Марсел Хиршер.Във втория манш обаче той пое повече риск и направи отлично спускане, а общото му време от двата манша бе 1:47.78 минути, което му отреди 6-място в крайното класиране на 2.97 секунди зад победителя Хиршер.Австриецът за пореден път през сезона бе неудържим и отвя конкуренцията, завършвайки на 1,21 секунди пред втория Алекси Пинтюро от Франция. Третото място пък остана за швейцареца Даниел Юл, който завърши на 1.60 секунди зад победителя.Алберт направи огромен скок в генералното класиране на СК, като вече е 55-и с 95 точки. Лидер е Хиршер с 1216. В слалома Попов е 20-и, а лидер отново е Хиршер.Така за първи път от 20 март 1985 г. българин влиза в топ 6 на Световната купа. Тогава Петър Попангелов се нарежда на шесто място в Парк сити. Следващият старт на Попов е в неделя в гигантския слалом в Гармиш-Партенкирхен. След това му предстои участие на световното първенство в Швеция, което ще се проведе между 4 и 17 февруари.", "date": "2019.01.29", "title": "Алберт Попов с ново рекордно класиране за Световната купа"}
{"url": "https://offnews.bg/obshtestvo/uchilishte-za-kreativno-mislene-sezon-2-ot-1-fevruari-v-dobrich-696470.html", "text": "Училището за креативно мислене отново отваря врати за любопитните, търсещите и творчески настроените от всички възрасти в Добрич. На 1 февруари стартира Сезон 2 на една инициатива на добричкия художник и фотограф Димитър Христов (54ka).Събитията и тази година ще се провеждат всеки петък от 19 ч. в клуб „The Maze\".„Програмата ни през 2019-а е още по-наситена със събития и гости. Добричлии ще могат да се срещнат с интересни гостуващи лектори от цялата страна – художници, крафтъри, тату артисти, фотографи, 3D артисти и много други. И като казваме „лектори\" – определението е символично, защото в ролята на оратор на творческите срещи в Училището за креативно мислене може да влезе всеки от участниците, желаещ да сподели свои идеи или проекти, свързани със зададените теми - предизвикателства. Така в центъра на всяко събитие ще бъдат театърът, графичният дизайн, анимацията, приложните изкуства (крафт), фотографията, бойните изкуства и много др.\", каза Димитър Христов.Определението „училище\" е символично, защото форматът е гъвкав. Това не е школа, а пространство за обмен на добри идеи, за споделяне и за общуване. Вратите са отворени за всеки, привлечен от изкуството в различните му проявления, независимо дали е професионалист или любител, или само има интерес към темите, които се дискутират, обясни организаторът.Училище за креативно мислене е много подходящо за млади творци. От една страна, дава възможност да застанат пред публика, с микрофон в ръка, и да представят себе си, своите идеи, а от друга - да се срещат със съмишленици, с хора със сходни интереси и вълнения.", "date": "2019.01.29", "title": "Училище за креативно мислене – Сезон 2 от 1 февруари в Добрич"}
{"url": "https://offnews.bg/sviat/sasht-dadoha-na-guajdo-dostap-do-chast-ot-smetkite-na-venetcuela-696474.html", "text": "САЩ предоставиха на обявилия се за временен президент Хуан Гуайдо достъп до част от активите на Венецуела, които се държат от Банката на Федералния резерв на Ню Йорк или от която и да е гарантирана от САЩ банка, обяви Държавният департамент.Разрешението е дадено в петък и засяга сметки на правителството и на централната банка на Венецуела.Според говорителя Робърт Паладино това ще позволи на \"легитимното правителство на Венецуела да опази активите, за да се използват за народа\".Държавният департамент призова и другите правителства да признаят Гуайдо за временен президент и да предприемат такива мерки за запазване на \"наследството на Венецуела от по-нататъшни кражби от корумпирания режим на Николас Мадуро\".САЩ наложиха санкции в понеделник на венецуелския държавен петролен монополист PDVSA и американското ѝ поделение Citgo Petroleum, за да намалят финансирането на Мадуро чрез приходи от износ за САЩ. Санкциите не забраняват на американския бизнес да купува венецуелски петрол, но приходите от тези продажби ще отиват в \"блокирани сметки\", което ще стане основание компанията да спре да търгува с основния си клиент.Остават няколко дни от ултиматума, който няколко европейски държави отправиха на Мадуро. В събота те обявиха, че той има 8 дни, за да извика нови избори. Ако това не се случи, те ще признаят опозиционера Хуан Гуайдо за временен президент. ", "date": "2019.01.29", "title": "САЩ дадоха на Гуайдо достъп до част от сметките на Венецуела"}
{"url": "https://offnews.bg/112/mazh-schupi-stakloto-na-gishe-za-pasporti-sluzhitelka-e-postradala-696461.html", "text": "Столичната полиция разследва сигнал за инцидент на гише в приемната на дирекция \"Български документи за самоличност\", съобщи МВР.Сигналът е получен в 14:20 ч днес.По първоначални данни 41–годишен мъж счупил витринно стъкло на гишето, вследствие на което е пострадала служителка. Тя е транспортирана за оказване на медицинска помощ. Мъжът е задържан.Изясняват се всички факти и обстоятелства около инцидента.", "date": "2019.01.29", "title": "Мъж счупи стъклото на гише за паспорти, служителка е пострадала"}
{"url": "https://offnews.bg/futbol/vratarite-na-levski-s-tezhka-trenirovka-na-plazha-video-696464.html", "text": "Треньорът на вратарите в Левски Димитър Иванков проведе нестандартна тренировка с Николай Михайлов и Николай Кръстев. Заниманието се проведе на плажа в Агия Напа.Легендарният страж на \"сините\" реши да направи по-интересна подготовка на своите вратари, които буквално се забавляваха и раздаваха максимално, но в края на тренировката останаха без сили.След множество интересни упражнения и десетки плонжове на плажа, двамата адаши трябваше да се състезават в морето.Най-младият от вратарите Петър Иванов също тренира на пясъка, но много по-леко, тъй като има лек проблем след вчерашните занимания на отбора.Иначе треньорът на Левски Георги Дерменджиев проведе около 70-минутно занимание тази сутрин в Агия Напа.Специалистът раздели своите полеви играчи на две групи, които имаха различни игри с топка, а също така упражнения за баланс. Единствено Жерсон Кабрал пропусна заниманието, след като има леки болки в прасеца от снощната тренировка.Утре \"сините\" излизат срещу полския Висла Плоцк в третата си проверка в Кипър.", "date": "2019.01.29", "title": "Вратарите на Левски с тежка тренировка на плажа (видео)"}
{"url": "https://offnews.bg/politika/ninova-rumen-radev-ne-samo-kritikuva-a-i-dava-reshenia-po-vsichki-va-696463.html", "text": "Оценяваме двете години на президента Радев с три думи – последователен, съдържателен и перспективен. Последователен, защото от 2016 г. досега не е изневерил на нито едно от дадените обещания към българските граждани. Съдържателен, защото изпълни тези думи с работа и с действия - чрез ветата, които налагаше върху закони, сезирането на КС и много други. И перспективен, защото не се задоволи само да критикува изпълнителната власт и управлението, а да дава и конкретни решения\".Това каза председателят на НС на БСП Корнелия Нинова на пресконференция в централата на партията. Нинова добави, че истинската оценка за един политик е дали това, което е обещал, се изпълнява. Лидерът на левицата припомни думите на президента от 02.11.2016 г., когато той казва: \"Монополът върху трите власти от страна на една партия, която се е сраснала с държавата, поражда и ниската позиция на свободата на медиите, като четвърта власт\". Тя припомни още, че вчера, президентът е казал, че за съжаление българската демокрация ускорено губи позиции, а свободата на словото изчезва и авторитаризмът се завръща. Нинова изтъкна, че няма разлика между думите му през 2016 г. и днес. \"На 22.09.2016 г.: Президентската институция ще бъде социален филтър, който ще спира законите, които са против интересите на гражданите. Вчера: \"Президентската институция често бе последната бариера за лобисткото законодателство при безотговорни политически действия и против интересите на българите\". На 22.09.2016 г. той казва, че държавата е в криза на управлението и ценностите, а вчера: \"Страната се намира в институционален блокаж, икономически и идеен застой\", припомни още Нинова.Корнелия Нинова каза още, че Радев е бил съдържателен, защото най-важно в предизборната му кампания и сега, като президент, е борбата срещу корупцията, защитата на гражданските права и социалната тема. Лидерът на социалистите добави, че президентът е наложил вето върху закони 12 пъти, но някои виждат в това война с изпълнителната и законодателната власт. \"Той превърна думите си в действия като наложи вето срещу закона за вечните концесии, закона за разграбването на КТБ, промяна на предназначението на земеделските земи за инвестиционни нужди, вместо за земеделски, приватизацията на държавни активи, заложени в забранителния списък и вето върху закона, с който се опрощаваха 50 млн. на Домусчиев\", обобщи Нинова. Тя припомни още, че президентът се е противопоставил с вето на тайния арест до 24 часа, включително и на непълнолетни. \"Противопостави се и на едноинстанционните съдебни решения, които ограничаваха правото на триинстанционно съдебно производство. Президентът превърна в действия и думите си за това, че е срещу бедността и неравенствата с вето върху закона за увеличаване на данъка на автомобилите и данъка върху жилищата в курортите. Той постави вето и върху Закона за НЗОК, с който държавата не желаеше да плаща иновативните лекарства\", коментира председателят на БСП. Румен Радев е перспективен, защото не се задоволи само да критикува, а е давал решения по всички въпроси, заяви още Корнелия Нинова. Тя вярва, че в съвета, който той иска да направи, ще събере умни и способни хора, които ще търсят изход от ситуацията, в която се намира България. \"Това е достоен двегодишен мандат. Пожелаваме на него и Илияна успехи оттук нататък\", завърши Корнелия Нинова. ", "date": "2019.01.29", "title": "Нинова: Румен Радев не само критикува, а и дава решения по всички въпроси"}
{"url": "https://offnews.bg/sviat/palestinskiat-premier-podade-ostavka-696482.html", "text": "Палестинският премиер Рами Хамдала подаде своята оставка и тази на правителството си. За да влезе в сила, оставката трябва да бъде приета и от палестинския президент Махмуд Абас.Този ход проправя пътя за формиране на ново правителство, съставено от всички фракции на Организацията за освобождение на Палестина (ООП), както беше препоръчано в неделя от Централния комитет на партия \"Фатах\".Това би сложило край на намиращите се в застой усилия за помирение между \"Фатах\" и радикалното ислямистко движение \"Хамас\", което управлява ивицата Газа от 2007 г.Хамдала е премиер от юли 2013 г. Година по-късно беше сформирано национално правителство на помирението с цел прекратяване на разделението и обединение на Западния бряг с ивицата Газа.", "date": "2019.01.29", "title": "Палестинският премиер подаде оставка"}
{"url": "https://offnews.bg/medii/prouchvane-kabelnite-operatori-kriat-680-000-abonati-696460.html", "text": "Национално представително проучване на телевизионния и интернет-пазар сочи 30% сив сектор на пазара на телевизионно разпространение и повече от 680 000 абонати на кабелна телевизия, укрити от регулаторите, държавата и правоносителите.Тези данни цитира хаАБРО (Асоциацията на радио- и телевизионните оператори) и ТеРаПро ( Сдружение за защита на легалното разпространение на програми). Те организираха кръгла маса на тема „Индустриалното проучване „Пазари на платена телевизия, интернет и пакетни телеком-услуги в България, 2018“ като средство за борба със сивия сектор на медийния пазар“. На кръглата маса беше представено национално мащабно проучване на пазарите на платена телевизия, интернет и пакетни телеком-услуги в България, проведено по възлагане на телевизионната индустрия и платформени кабелни и сателитни оператори от Би Медиа Консултант.Резултатите от проучването показват близо 30% сив сектор на пазара на телевизионно разпространение. Съпоставка на данните от проучването и данните, подадени от операторите, достъпни в публичния регистър на Комисията за регулиране на съобщенията (КРС), показва разлика от повече от 680 000 абонати на платформените оператори, които не са декларирани пред комисията. Най-голямо е разминаването при кабелните оператори – повече от 540 000 абонати. Резултатите от проучването сочат мащабите на кабелното пиратство в страната. Пиратството в сектора кабелно разпространение се отразява пряко на всички творчески индустрии, тъй като приходите, които абонатите плащат, не достигат до създателите на съдържание. Тези приходи остават скрити и за органите на НАП.Проучването обхваща 15 404 ефективни интервюта, проведени в 28-те области на България.", "date": "2019.01.29", "title": "Проучване: Кабелните оператори крият 680 000 абонати"}
{"url": "https://offnews.bg/sviat/kremal-voenna-namesa-na-treti-strani-vav-venetcuela-e-nedopustima-696462.html", "text": "Недопустимо е да се разсъждава дали евентуално при определени обстоятелства Москва ще окаже военна помощ на Венецуела, подобни изявления не способстват за нормализирането на ситуацията във Венецуела. Така на днешния брифинг в Кремъл прессекретарят на руския президент Дмитрий Песков отговори на въпроса дали Москва е готова да се намеси, съобщава „Известия“.Песков припомни, че Кремъл от самото начало говори за негативните и непредсказуеми последствия от военната намеса на трети страни в ситуацията във Венецуела. Той коментира и последиците за Русия от санкциите, които САЩ наложиха срещу Каракас. Според него Русия ще защитава интересите си в рамките на действащото международно право и ще се постарае да задейства за това всички достъпни механизми. Официалният представител на Кремъл подчерта, че ръководството на Венецуела счита американските санкции за незаконни.„Вие знаете за отношението на Москва към подобни рестрикции, към които все по-често прибягват американските колеги. Ние приемаме това като проява на недобросъвестната конкуренция“, заяви Песков в отговор на въпросите на журналисти. Според него ограничителните мерки на САЩ в конкретния случай представляват „неприкрита намеса“ във вътрешните работи на Венецуела. Запитан оценява ли Москва риска от спирането на доставките на нефт и блокирането на авансите във връзка с въвеждането на санкциите, той посочи, че това е търговски въпрос и „разбира се, последствията са оценявани“.На 29 януари Вашингтон въведе нови ограничения спрямо Венецуела. Те засягат държавната нефтено-газова компания PDVSA. Съветникът на американския президент по националната сигурност Джон Болтън заяви, че САЩ са блокирали 7 млрд. долара активи на компанията. Болтън каза още, че Вашингтон разглежда всички варианти за решаването на венецуелския проблем, в това число и военни действия.На 25 януари руският министър на икономическото развитие Максим Орешкин заяви, че събитията във Венецуела по никакъв начин няма да повлияят на икономическия ръст на Русия. Ден по-рано анализаторът от „БКС Капитал“ Сергей Суверов посочи, че руската компания „Роснефт“ си сътрудничи с венецуелската държавна корпорация PDVSA. Според него всички договори на руската компания се намират в полето на правото, което дава възможност на „Роснефт“ да защитава правата си в международните съдилища в случай на радикални промени в политическия живот на южноамериканската държава.„За възможната военна намеса на САЩ във Венецуела с различна степен на безсрамие намекнаха много хора във Вашингтон – от президента до представители на администрацията му. Като се позова на високопоставени служители в министерството на отбраната на САЩ, канал NBC съобщи, че американското командване не изпраща войска, оръжия или военна техника в Колумбия или Венецуела. Но все още няма официални коментари от Вашингтон“, написа днес във Фейсбук говорителката на руското външно министерство Мария Захарова. Според нея дестабилизацията на тази страна се осъществява именно от територията на Колумбия. „А какво става с ненамесата във вътрешните работи от изборите до кибер-сигурността, за които колективният Запад е толкова загрижен през последните години, ще попитате вие. Ами как какво, ето така“, коментира представителката на руското външно-политическо ведомство. На 26 януари „Интерфакс. Ру“ съобщи, че Венецуела е готова да приеме посредничеството на Русия за налагането на диалог между правителството и опозицията, като се позова на посланика X в Москва Карлос Рафаел Фариа Тортоса.", "date": "2019.01.29", "title": "Кремъл: Военна намеса на трети страни във Венецуела е недопустима"}
{"url": "https://offnews.bg/obshtestvo/novi-pravila-za-mezhdunarodnite-brakove-v-sila-ot-dnes-696466.html", "text": "Нови правила за имуществения режими за международните двойки се прилагат от днес в 18 държави членки, съобщи пресцентърът на Европейската комисия.Започват да се прилагат регламентите на ЕС за изясняване на правилата, приложими към имуществения режим на международните брачни двойки или регистрирани партньорства. С тях се установяват ясни правила при развод или смърт и ще се сложи край на паралелните и евентуално противоречащи си производства в различни държави членки, свързани например с имущество или банкови сметки. Накратко, правилата ще внесат повече правна яснота за международните двойки.Тъй като не бе възможно да се постигне единодушие сред всички държави членки, правилата ще се прилагат в 18 от държавите членки: Австрия, Белгия, България, Хърватия, Кипър, Чехия, Финландия, Франция, Германия, Гърция, Италия, Люксембург, Малта, Нидерландия, Португалия, Словения, Испания и Швеция.Новите регламенти ще изясняват кой национален съд е компетентен да помогне на двойките при управлението на тяхното имущество или при разпределението му между тях в случай на развод, раздяла или смърт; ще изясняват кое национално право има предимство, в случай че са приложими правилата на няколко държави; и ще улесняват признаването и изпълнението в една държава членка на съдебно решение по имуществени въпроси, постановено в друга държава членка.\"Новите правила ще допринесат за по-лесното разделяне на общи активи и при по-малко разноски, както и за облекчаването на хората, намиращи се в трудни обстоятелства, коментира европейският комисар по правосъдие Вера Йоурова. - Повече от 16 милиона международни двойки ще се ползват от ясни процедури в случай на развод или на смърт на партньор. Те ще могат да спестяват около 350 милиона евро всяка година под формата на правни разноски. Призовавам останалите държави членки да се присъединят към засиленото сътрудничество в интерес на всички международни двойки в ЕС.\"", "date": "2019.01.29", "title": "Нови правила за международните бракове в сила от днес"}
{"url": "https://offnews.bg/obshtestvo/it-biznesat-vliza-v-uchilishtata-prez-2019-g-chasovete-izlizat-ot-kl-696443.html", "text": "ИТ бизнесът влиза в българското училище.Нова национална програма на Министерството на образованието и науката за 2019 г. е предвидила хора от практиката да преподават определени модули заедно с учителите в клас, както и да приемат педагозите в офисите си и да им предават най-актуалните знания и умения за работа във виртуалния свят. Името ѝ е \"ИТ фирми в училище и учители в ИТ фирми\" и е една от 17-те, които МОН ще изпълнява през текущата 2019 г. Те бяха представени днес от зам.-министъра на образованието Таня Михайлова и някои от ръководителите им.Нова програма е и \"Заедно в грижата за ученика\" с бюджет 1 млн. лева. Целта ѝ е да осигури плавен и по-малко стресов от сегашния преход на децата между детската градина и училище и в момента, когато ученикът завърши началния курс в четвърти клас и трябва да се раздели с учителката си и да свикне с многото педагози по отделните предмети в прогимназията (пети-седми клас).Възпитателите от детските градини ще могат да се включат в работата с децата от групите си, вече първокласници. От своя страна пък, началните учители ще влизат в детските градини, за да общуват с бъдещите си ученици и децата да свикнат.Същата цел - намаляване на стреса и лесна адаптация - преследва още една програма - за развитие на системата за предучилищното образование. Новият момент в нея е, че при постъпване в детската градина родителят няма да бъде длъжен да остави детето на вратата и да си тръгне, което често е съпроводено с ужас от страна на детето. Напротив - ще може да влиза в определени помещения, където заедно с възпитателя да покаже на сина или дъщеря си, че няма нищо страшно в градината, че новият възрастен, възпитателят, е добронамерен, а детето не е \"изоставено\" от мама и татко.Общата стойност на 17-те програми е приблизително 76 млн. лева.1 572 600 лева са предвидени за \"Иновации в действие\", по която училища с иновации ще могат да обменят опит помежду си и да помагат на училища, в които няма такива, но биха искали да опитат. По 8 души от иновативно училище - учители и ученици - ще влизат в друго иновативно училище и ще демонстрират опита си.В двата модула е предвидено да бъдат включени 580 училища.\"Мотивирани учители\" е национална програма с бюджет 1.7 млн. лева. Идеята ѝ е най-опитните учители да го предадат в училища, в които \"е предизвикателство да бъдеш в час\", по думите на Михайлова. Тези учители да бъдат изпратени на трудните места - в училища с проблеми, и да им помогнат да ги преодолеят. Те ще преминат през \"особен механизъм за подбор\", каза зам.-министърът. Корпусът от обучени учители да включва 80 души, предвижда програмата.Освен тях финансиране за допълнителна специализация (по дефицитните физика, математика, информатика, информационни технологии, чужд език) ще получат други 100 педагози. Още 100 специалисти ще бъдат финансирани, така че да получат педагогическа квалификация в университет. Тук отново има определени специалности с недостиг сред учителите: физика и астрономия, математика, ИТ, информатика.Повече ще са парите от държавата за съществуващата и продължавана през 2019 г. национална програма \"Ученически състезания и олимпиади\", така че в подготовката на отборите да се обезпечи трудът на университетски преподаватели и учени от БАН.Друга съществуваща програма - \"Квалификация\" - ще придобие по-различна насока тази година. Приоритет ще има обучението по теми, които са важни за развитието на съответния регион. Извън тях е предвидено такова по лидерство, иновации, цифрови технологии, образователни изследвания, уточни Михайлова.\"Музеите като образователна среда\" е модул, въведен миналата година. Оказа се изключително успешен и тази година ще бъде разширен. Уроците вече ще могат да се провеждат не само в музеите, а и в галерии, ще има пари за посещение на театрални постановки, опера, балет.Тук не става въпрос само за преподаването на материала, а за формирането на ценностна система у децата, обясни зам.-министър Михайлова.МОН предвижда и помощ за центровете за специална образователна подкрепа. С 1.6 млн. лева ще бъдат закупени специализирани уреди, дидактически средства за терапевтични дейности и адаптация на децата в тях, както и специализираният необходим софтуер.След като миналата година в 1 115 училища бяха изградени Wi-Fi мрежи, тази година ще има пари за завършването на процеса в останалите училища, за поддръжка на опорна мрежа, оборудване, софтуер. Програмата за информационни и комуникационни технологии е на стойност 11 млн. лева.Тази година министерството обръща внимание и на проблема с липсата на специализирани учебни помагала в професионалното гимназиално образование. За целта в съществуващата национална програма \"Осигуряване на съвременна образователна среда\", модул \"Модернизиране на системата на професионалното образование\" е заложена нова дейност - адаптиране на учебното съдържание.\"Знаете, че в професионалното образование години наред почти няма учебни полагала, особено по специфична и отраслова професионална подготовка. Изключвам общата професионална. Това е възможност за издаване на такива. В началото подхождаме скромно, с по-малка сума, за да видим какъв ще е ефектът\", коментира зам.-министър Михайлова, която преди да поема поста си в министерството, бе директор на професионална гимназия.\"Оптимизация\" - друга важна програма на МОН, е и най-скъпата. 36 милиона лева са предвидени за обезщетения на педагозите и персонала, които ще се пенсионират или ще напуснат системата по други причини. Заложеният им брой е 8 100 души.След оборудването на училищата с шкафчета с цел облекчаване на ученическите раници м. г. тази година парите ще бъдат насочени в друга посока - оценяване на познавателни книжки.МОН продължава усилията си за връщането на отпадналите деца в клас, както и за работа с родителите им. Програмата се казва \"Заедно за всяко дете\" и включва два модула. Единият ще обезпечи екипите, които работят на терен, а вторият ще съсредоточи усилията в работата с родителите.\"Знаем колко е важна ролята на средата, промяната на отношението към образованието на семейството в определени групи\", каза Михайлова и уточни, бе бюджетът тук е 300 хил. лева.Продължава обучението за кариера в сферата на информационните технологии. Към досегашното - за професията \"Приложен програмист\" на ученици - се въвежда възможността за обучение на учители, които преподават дисциплини от направлението \"Компютърни науки\". Освен това вече ще има начин за валидиране на получените знания и умения. Затова бюджетът на цялата програма се увеличава с 370 хил. лева спрямо предишната година.", "date": "2019.01.29", "title": "ИТ бизнесът влиза в училищата през 2019 г., часовете излизат от класната стая и стъпват в театрите и галериите"}
{"url": "https://offnews.bg/obshtestvo/22-novi-senzora-shte-meriat-kachestvoto-na-vazduha-v-sofia-696459.html", "text": "22 сензора за измерване качеството на въздуха ще бъдат разположени на различни локации в Столична община до края на годината. Те ще бъдат част от Отворена платформа за мониторинг, която ще позволява визуализиране и анализ на данни и от други мрежи за мониторинг, включително и от сега съществуващите мониторингови станции за отчитане качеството на въздуха на ИАОС. Сензорите за отчитане качеството на въздуха ще бъдат поставени до метростанциите \"Люлин\" и „Деймс Баучер“, до Обръщалото на трамвай № 10 при \"Западен парк\", на бул. „Президент Линкълн“, до читалище „Искра“ в \"Орландовци\", на Централна автогара, до Поликлиника \"Враждебна\", до Центъра за заразни болести, до Военно-медицинска академия, на ул. „Мими Балканска“, до НИМХ – БАН, до Зимния дворец, до стадион „Раковски“, до 29. ДКЦ в \"Борово\", до АИС \"Хиподрума\" и до читалище „Св. Св. Кирил и Методи“ в кв. \"Драгалевци\", както и в непосредствена близост до районните администрации на райони \"Надежда\", \"Красна поляна\", \"Подуяне\", \"Овча купел\", \"Искър\" и \"Студентски\". „Използвахме научнообоснован път за намиране на точните локации, на които да бъдат поставени сензорите. В рамките на 2019 г. предстои да поставим и самите сензори и да започнем да генерираме данни от тях“. Това обяви зам.-кметът по околна среда в Столична община – Йоана Христова, по време на представянето на точните локации пред членовете на Постоянната комисия по околна среда към СОС днес. За идентифициране на точните места е използван геопространствен мултикритериен анализ, който се обосновава на пространствено съчетание на редица фактори, между които цифров модел на релефа на града, температурните инверсии, локалните климатични зони, транспортната инфраструктура, застрояването, демографските данни.Моделът отчита особеностите на Софийската котловина, както и Западно-източните преносни ветрове, характерни за София. Идентификацията на местата за разполагане на сензорите, както и цялостното изграждането на Отворената платформа от данни за въздуха, се реализират по проект „Ефективно използване на новите технологии за чист атмосферен въздух“ (AIRTHINGS), финансиран по Програма „Балкани – Средиземно море“ (2014 – 2020) на Европейския съюз. Столична община изпълнява проекта в партньорство с още 5 балкански институции – общини, университети и НПО организации, представляващи градовете Солун, Никозия, Тирана и Скопие.", "date": "2019.01.29", "title": "22 нови сензора ще мерят качеството на въздуха в София"}
{"url": "https://offnews.bg/sviat/poroshenko-se-kandidatira-za-vtori-mandat-696468.html", "text": "Украинският президент Петро Порошенко обяви намерението си да се кандидатира за втори мандат на изборите на 31 март. Той обеща да даде тласък на интеграцията на Украйна в ЕС и НАТО. \"Чувството за дълбока отговорност пред моята страна, моите сънародници ме накараха да издигна отново кандидатурата си за поста президент на Украйна\", обяви Порошенко, избран през 2014 г. след раждането на прозападното движение на Майдана, на митинг на симпатизанти в Киев, предаде Франс прес, цитиран от БТА.53-годишният Порошенко е сладкарски магнат и един от най-богатите хора в Украйна.\"През 2024 г. ще подадем молба за членство в ЕС и очаквам положително решение\", каза Порошенко на форум в Киев.Много преди официалното оповестяване на кандидатурата си сегашният държавен глава се опитваше да засили спадащата си популярност като оглави кампанията за независимост на украинската църква от руската православна църква, подчертава Асошиейтед прес.Друг оповестен от Порошенко приоритет е създаването на специализиран антикорупционен съд, който да започне работа още тази година.Популярността на Порошенко спадна отчасти заради неуспешната борба с корупцията и невъзможността му да сложи край на конфликта в Донбаския регион, отнел живота на над 10 000 души. Той не успя също да повиши жизнения стандарт на украинците.Въпреки това Порошенко може би е по-предсказуем кандидат за инвеститорите от най-близките му съперници като бившата премиерка Юлия Тимошенко и Володимир Зеленски - новак в политиката, който стана популярен като комедиен актьор.Засега с най-голяма подкрепя се ползва Тимошенко. Тя обещава намаление на цените на газа за домакинствата. Това обаче е в разрез с политиката на МВФ и други чужди донори, които наляха милиарди долари в Украйна, за да помогнат на съсипаната от войната икономика да се закрепи, посочва Ройтерс.", "date": "2019.01.29", "title": "Порошенко се кандидатира за втори мандат"}
{"url": "https://offnews.bg/obshtestvo/predlagat-deniat-na-tarnovskata-konstitutcia-da-stane-ofitcialen-prazn-696452.html", "text": "Инициативен комитет предлага денят на подписване на Търновската конституция - 16 април - да стане официален празник, предаде БТА.Предлага се още Велико Търново, където е подписата тя преди 140 години, да получи статут на историческа и духовна столица на България. Идеята беше представена на пресконференция, на която председателят на НС Цвета Караянчева очерта основните акценти за честването на годишнината от свикването на Учредителното събрание и подписването на Търновската конституция през 1879 година.Всяка година датата на подписването на Търновската конституция се отбелязва по различни начини, целта е 140-годишнината да бъде годишнината на гражданите, за да могат повече граждани да разберат за работата на онези хора със свободолюбив дух, които са направили така че да имаме един от най-прогресивните основни закони в Европа, посочи Караянчева.Програмата ще започне на пети февруари с концерт на Софийската филхармония в зала \"България\". Десети февруари ще бъде ден на отворените врати в Народното събрание. На 16 април в сградата на Учредителното събрание във Велико Търново ще се състои изнесено заседание на НС. Предвидени са изказвания на всички председатели на парламентарните групи и обръщение към българския народ за следващите 140 години.Същият ден със съдействието на Министерството на образованието във всяко училище ще има исторически урок, посветен на Конституцията, а негов примерен вариант ще бъде качен на сайта на НС.В рамките на два месеца ще бъдат организирани младежки дебати, предвиждат се изложби, научни конференции и дискусии. На 15 април във Велико Търново ще има изнесено заседание на Конституционния съд, ръководено от неговия председател проф. Борис Велчев.Инициативният комитет, който включва 14 души - общественици, историци, юристи и представители на институции, с председател кметът на Велико Търново Даниел Панов е връчил на народните представители от Великотърновския избирателен район предложението 16 април да стане официален празник, а Велико Търново да бъде със статут на историческа и духовна столица на България.Според Даниел Панов Велико Търново е град символ на българската държавност и на българския дух, от тук династията на Асеневци е управлявала втората българска държава 208 години, когато България се превръща във велика сила още през Средновековието с политическо, военно и духовно влияние.След Освобождението Търново е считано за вечната столица на България по думите на Стефан Стамболов, припомни Панов и подчерта, че в Търново е поставено и началото на третата българска държава с приемането на Конституцията и обявяването на Независимостта. Този статут на Велико Търново ще бъде почит към предците, обобщи Панов.(Информацията е на БТА)", "date": "2019.01.29", "title": "Предлагат денят на Търновската конституция да стане официален празник"}
{"url": "https://offnews.bg/tehnologii/ns1-bg-virtualniat-sarvar-e-novata-moda-v-hosting-uslugite-696365.html", "text": "Все по-голяма част от сайтовете преминават от споделен  към собсвени сървъри използвайки VPS хостинг услуги. Тази тенденция не е никак случайна. VPS хостинг услугите претърпяха най-голямото развитие в технологичен аспект, ако анализираме хостинг пазара като цяло.  дадоха възможност да се достигне до едно ново ниво на непрекъснатост на услугите, ефективност и стабилност. Основна роля за всички тези предимства има въвеждането на облачните услуги.Какво е VPS?VPS или виртуален сървър представлява отделна сървърна система, която използва част от процесора, паметта и мрежата на един физически сървър. Технологията и софтуерът, който позволява на един физически сървър да работят множество виртуални сървъри, се нарича виртуализация. Съществуват много методи и софтуер за виртуализация. Всеки един от тях има своите плюсове и минуси. Част от работата на разработчика на системата за сървърна обезпеченост (обикновено системният администратор) е да прецени кой софтуер за виртуализация е най-удачният за постигане на поставените цели. Няма универсален или най-добър – в зависимост от целта най-удачният софтуер е строго специфичен. По-надолу в темата ще опиша най-използваните методи за виртуализация, за да придобиете представа как точно работи технологията и как се предоставя VPS хостинг.Виртуалният сървър (VPS) има собствена операционна система. Системният администратор има възможност да я конфигурира според своите нужди или накракто казано VPS хостинга дава функционалността на наетият сървър, но на значително по-ниска цена. При използването на нает сървър се заплащат за всички ресурси на сървъра и цената зависи от мощта, с която разполага физическият сървър. VPS сървърът струва по-малко, защото заплащате за част от ресурсите на физическата машина. В същото време имате същата функционалност и висока сигурност, която дава собственият сървър.Софтуер за предоставяне на VPS хостингЗа да можете да създавате  на физическа машина, имате нужда от софтуер за виртуализация. Пазарът предлага както платени, така и безплатни варианти. Аз ще се спра на безплатните, защото те предоставят нужната стабилност, бързина и надеждност за управлението на един голям клъстер от VPS сървъри.KVM (Kernel Virtual Machine)е виртуализация, която е внедрена в ядрото на операционната система. Тя е безплатна, стабилна, функционална и е една от най-използваните системи за продажба на VPS хостинг. Чрез KVM имате възможност на една физическа машина да продавате както Linux, така и Windows VPS хостинг. Софтуерът разполага с огромна функционалност, която дава възможност и на най-претенциозния системен администратор да постигне целите на проекта си.Една от основните функционалности при KVM е, че дава възможност виртуалните сървъри да бъдат премествани от един физически сървър на друг без прекъсване в работата на виртуалния сървър. Тази функционалност заедно с останалите предимства, които носи KVM, e причината за преминаването на NS1.bg към . Това е и основната причина маси от сайтове да преминават от споделен към VPS хостинг с висока надеждност. С тази стъпка те решават по няколко проблема едновременно.1. Сигурност – преминаването към VPS хостинг услуга дава възможност на всеки собственик на уеб сайт да отдели своя бизнес на  и да бъде независим. С тази крачка сигурността на данните и сайтовете отива на съвсем ново ниво.2. Надеждност – облачният VPS хостинг дава споменатата по-горе възможност за намаляване на възможността от прекъсване на услугата. При наличие на проблем виртуалният сървър може да бъде преместен от една физическа машина на друга в рамките на секунди.3. Ефективност – VPS хостинг услугите носят изключително висока ефективност, когато се използват в cloud среда. Затова целият свят масово превключва към преминаване в облака. Сървърните ресурси се използват значително по-ефективно в облака и не се плаща за ресурси, които не са нужни.4. Бързина – с навлизането на SSD дисковете и поевтиняването им заедно с използването на адекватно решение за съхранение на данни, VPS хостинг технологията дава възможност за постигане на невиждана до момента бързина. Всеки собственик на сайт знае какви са резултатите от проучванията – ако сайтът ви се зарежда за повече от 3 секунди, губите 40% от посетителите си.Знайте, че KVM отпразнува десетия си рожден ден през 2016, в случай че имате притеснения за стабилността на технологията.XEN ProjectXEN е друг софтуер за виртуализация, който е разработен в университетът в Кеймбридж. Както KVM, той също дава възможност на един физически  на бъдат подкарани много на брой виртуални сървъри с различни операционни системи. Недостатъкът тук е, че XEN не е включен в ядрото и трябва да бъде инсталиран допълнително. Той е по-стар проект от KVM, но въпреки това масата от новите компании избират KVM за своите проекти поради леснотата на работа с него и поради фактът, че е внедрен в операционната система. Повече за XEN проектът можете да научите на  или на официалната им страница -> OpenVZOpenVZ е виртуализация, която преди години беше много популярна и използвана. На практика NS1.bg започна да предлага VPS хостинг услуги използвайки . Това е софтуер, който позволява на един Linux сървър да бъдат стартирани много на брой Linux виртуални сървъри. Тъй като ядрото е споделено за виртуалните сървъри, на OpenVZ машина не могат да бъдат стартирани Windows VPS-и. Преди години в началото на навлизането на виртуализацията, възможността на един сървър да работят много на брой виртуални сървъри, които са изолирани, беше достатъчно предимство OpenVZ да набере скорост. Софтуерът се инсталира и управлява изключително лесно, което беше допълнителен плюс и причина за развитието на проекта.В момента OpenVZ намалява своя дял на пазара на VPS хостинг услугите, но продължава да бъде удобен софтуер особено за програмисти и уеб дизайнери. В началото на 2018 година NS1.bg престана да използва OpenVZ и премина изцяло към KVM виртуализация реализирана в облачна хостинг среда позволяваща достигането на висока надеждност и непрекъснатост на услугите.Други интересни системи за виртуализацияИма десетки други системи за виртуализация, които заслужават внимание, но реших те да бъдат тема на друга статия. В тази статия ще опиша само най-използваните и популарни на този етап, за да не става статията твърде дълга и да отекчи читателите с твърде много технически данни.VPS хостинг или нает сървърТова е често задаван въпрос от хората, пред които стои въпросът за преминаване към собствен сървър. Когато се сложат на масата плюсовете и минусите на двете решения, VPS хостинг услугата печели в над 99.9% от случаите. Защо? Защото повечето фирми и сайтове са в малкия и средния бизнес. Като бройка те представляват по-голямата част от бизнеса на световно ниво. Ако бизнесът ви е огромен (струва много много милиони), тогава си заслужава да инвестирате в собствена инфраструктура. След това да наемете екип от системни администратори и програмисти, които да я поддържат, за да постигнете най-високата възможна сигурност. Ако това не е така, VPS хостинг услуга в облачен клъстер с висока надеждност ще ви свърши отлична работа и то на много добра цена.Кога да изберете нает сървър?Предимствата на  пред VPS хостинг услугите могат да надделеят, ако имате application, който има строго определени изисквания. Друга причина е, ако желаете само вие да имате физически достъп до данните си – тогава наетият сървър печели. Във всички останали случаи VPS хостингът печели. Не е случайно, че виртуалните сървъри са значително повече от физическите.VPS хостинг или споделен хостинг?Намираме се във време, в което хората не обичат да чакат. Ако сайтът ви се бави, те отиват на друго място, където могат да намерят каквото им трябва бързо и лесно. Споделеният хостинг не може да гарантира бързина надеждност. На вашия споделен сървър има още стотици сайтове, които се борят за неговите ресурси заедно с вашия. Ако един от тях бъде атакуван, това афектира и вашия сайт, забавя го и вие губите посетители и продажби. Ако сайтът ви не е важен, споделеният хостинг е перфектно решение поради ниската си цена. Ако управлявате сайт, който изкарва пари, съветът ми е да използвате VPS хостинг решение. То ще ви даде значително по-висока сигруност и гарантирани ресурси 24 часа в денонощието за бърза работа на сайта.Ще използвам възможността да споделя 2 статии по въпроса, които със сигурност ще ви бъдат интересни. Ако дилемата VPS хостинг или споделен хостинг стои пред вас. Първата е със заглавие “, а втората “Защо VPS хостинг решението е по-сигурно?Любимото ми сравнение е следното. Ако имате възможност да избирате къде да живеете, собствена къща ли бихте избрал или апартамент в сграда споделена от стотици души? Когато имате собствен , вие получавате значително по-висока сигурност. Една от причините затова е неналичието на други потребители, които чрез дупки в сигурността на техните сайтове да застрашават сигурността на вашия сървър. Всички опитни системни администратори знаят, че хакването на един сайт отдалечено е много по-трудно от хакването му локално. Под локално се има предвид, когато хакерът има достъп до потребител на вашия сървър. Това се случва веднага след компрометирането на един от стотиците сайтове на един споделен хостинг сървър.Защо VPS хостингът е по-надежден?Моята любима фраза, когато приятел/познат ме пита какъв хостинг да ползва, е следното: ако смяташ, че сайтът ти струва по-малко от 20 лв. на месец, тогава избери споделен хостинг, защото е евтин. Ако смяташ, че сайтът ти е важен и искаш да успееш онлайн, избери VPS хостинг решение, защото е по-надеждно. Надеждността идва от това, че получаваш гарантирани сървърни ресурси под формата на процесорна мощ и оперативна памет, които са заделени единствено и само за теб. Никой друг не може да ползва от тях. На споделения хостинг сървър стотици сайтове се борят за ресурсите на процесора. Ако те изразходват цялата му мощ, няма да остане за вашия сайт. Като резултат той ще се зарежда бавно и ще губите посетители.ЗаключениеВ заключение ще оставя на вас решението да изберете какво да използвате – споделен или VPS хостинг. В статията написах за предимствата и недостатъците, които да имате предвид, когато правите своя избор. Оптималното решение е различно за всеки отделен случай и затова няма строго определено правилно и грешно решение. Успех!", "date": "2019.01.29", "title": "NS1.bg: Виртуалният сървър e новата мода в хостинг услугите"}
{"url": "https://offnews.bg/tenis/detski-raj-na-sofia-open-vav-vtornik-696453.html", "text": "Най-малките почитатели на тениса ще получат специално внимание в третия ден от програмата на големия тенис турнир от сериите ATP 250 – Sofia Open 2019.Вторник, 5 февруари, е обявен за официален \"детски ден\", което означава, че всички деца до 14 години влизат безплатно в \"Арена Армеец\", а наред с това за тях са предвидени редица игри, забавления и награди.Най-голямата новина е възможността малките фенове да \"изведат\" големите шампиони на централния корт в София за ключовите мачове на турнира само с един попълнен талон и малко късмет. Щандът на играта \"Заедно със звездите\" е разположен в специалния детски кът, където участващите ще могат да се регистрират за участие, а след това им остава само да стискат палци за томболата в сряда.От 12:00 до 20:00 часа във вторник малчуганите в детския кът ще могат да се включат още в работилница за приложни изкуства, шоу и уъркшоп за големи сапунени мехури, кът за четене заедно с известни личности, както и в демонстрации на забавни химични опити от програмата на \"Корпуса за бързо гърмене\".Естествено, спортът и физическата активност не са пропуснати – в близост до детския кът ще има няколко обособени площадки за минитенис, модерен петобой и народна топка, а програмата предвижда забавления през цялото време по предварително подготвена програма, така че нищо интересно да не бъде пропуснато.През деня във вторник на централния корт в залата ще има поне четири оспорвани мача, така че почитателите на тениса сред родителите ще могат да съчетаят своята страст със забавленията на малчуганите. Билетите за турнира все още са в продажба, като цените за първите три дни за възрастни са по 10 и 20 лева, а пакетните за финалната фаза на турнира варират между 75 и 350 лева.Малки и големи фенове на тениса ще могат да се насладят на живо на някои от най-добрите играчи в света, сред които Стан Вавринка, Стефанос Циципас, Роберто Баутиста Агут, Карен Хачанов, Данийл Медведев, Николоз Басилашвили, Фернандо Вердаско, Гаел Монфис, българските претенденти Димитър Кузманов и Адриан Андреев и много други.", "date": "2019.01.29", "title": "Детски рай на Sofia Open във вторник"}
{"url": "https://offnews.bg/ikonomika/svetovnata-banka-otkriva-200-visokotehnologichni-rabotni-mesta-u-nas-696456.html", "text": "Световната банка ще разкрие в България изнесен център с около 200 високотехнологични работни места, съобщи премиерът Бойко Борисов по време на традиционната годишна среща на бизнеса с правителството, организирана от в. \"Капитал\".Борисов обяви, че е взето такова решение, но не даде повече подробности.България е лидер в Европа в дигиталната икономика. Ръстът в сектора е над 2,5 пъти спрямо този в Германия, Франция, Италия, Великобритания и Испания, а в IT сектора - 8,2 на сто, изтъкна министър-председателят.Той се спря и върху темата с цените на горивата и заяви, че до месец-месец и половина ще има видими резултати за изсветляване на сектора, аналогични на тези при цигарите и алкохола.\"Сега и в горивата правим едни неща и ви гарантирам, че резултатите ще бъдат същите като при цигарите - драстични. Премиерът посочи, че ще има видеонаблюдение за сектора на горивата за големи, малки и средни фирми. Такова видеонаблюдение - на всеки кран, пристанище, гемия, дете, с пояс да влезе, го виждаме във водата - дали е в Дунав или в Черно море, допълни той.Борисов  посочи, че това не е приятно на засегнатите среди и им създава напрежение.", "date": "2019.01.29", "title": "Световната банка открива 200 високотехнологични работни места у нас"}
{"url": "https://offnews.bg/futbol/kontuziata-na-nejmar-e-kato-iaponski-vlak-696454.html", "text": "За по-наблюдателните не е изненада, че контузията на суперзвездата на Пари Сен Жермен Неймар идва по-точно от прословутите със своята времева изрядност японски влакове.Това вероятно ще бъде петата поредна година, в която бразилецът няма да играе около 11 март. Тогава неговата сестра Рафаела празнува рождения си ден.Припомняме, че вчера френският \"L'Equipe\" съобщи, че нападателят на 90% ще трябва да се подложи отново на операция на ходилото и може да пропусне остатъка от сезона.Според изданието, травмата на 26-годишния футболист на ПСЖ е доста сериозна и той трудно може дори да стъпва на контузения си крак.Интересното е, че това ще се случи за пета поредна година, като през 2014/2015 и 2015/2016 той бе наказан, а в следващите два сезона страдаше от различни контузии.", "date": "2019.01.29", "title": "Контузията на Неймар е като японски влак"}
{"url": "https://offnews.bg/medii/zahari-baharov-v-glavnata-rolia-v-novia-serial-na-bnt-deniat-na-basht-696467.html", "text": "Захари Бахаров е звездата в новия телевизионен сериал на БНТ \"Денят на бащата\", чиято премиера е на 18 февруари по БНТ1 и БНТ4.Модерната градска драма проследява битката между двама родители за попечителство над малкия им син и разказва за  проблемите в семейните отношения, до които води отчуждението, и за кризата в човешкото общуване. Сериалът разкрива жестоките травми, които раздялата нанася на децата.По данни на Европейската комисия на всеки два брака в Европа се пада един развод. Тази тенденция поставя началото на нов социален феномен, който се разпространява лавинообразно – „Синдром на родителско отчуждение“ (PAS). Този синдром характеризира случаите, в които след раздялата на родителите детето започва да отхвърля единия от тях под въздействието на другия родител. Във Великобритания, например, едно от всеки три деца на разведени родители престава да вижда бащата след развода. България не е изключение от тази тенденция.По време на създаването на филма екипът, работил по продукцията, получава безпрецедентен достъп до форуми на организации, които се борят срещу PAS синдрома. Така сериалът стъпва върху истински истории и съдби. Днес в цяла Европа има организации, които се опитват да постигнат промени в националните законодателства, за да изградят работеща законова основа за „споделено родителство“. Това все още е изключително трудно, тъй като почти навсякъде преобладава схващането, че майката е тази, която притежава неоспоримо правата върху детето.Сюжетът на семейната драма „Денят на бащата“ е композиран така, че поставя и зрителя на изпитание да вземе едната или другата страна в задълбочаващия се конфликт между двамата герои.Главните роли са поверени на Захари Бахаров и Весела Бабинова. Във филма участват още Александър Сано, Глория Петкова, Петя Силянова, Явор Гърдев, Малин Кръстев, Лидия Инджова, Йоана Буковска-Давидова, Иван Налбантов, Свежен Младенов и др.В „Денят на бащата“ своят дебют в главна роля получава малкият Патрик Шон Хесън. Патрик, който е с българо-новозеландски произход, вече е участвал в няколко филма. С харизматичното си присъствие на екрана той със сигурност ще привлече прожекторите върху себе си както у нас, така и в чужбина.Режисьор на шестте епизода е един от най-талантливите млади български режисьори Павел Веснаков - носител на редица международни фестивални награди, а оператор е друг доказал се професионалист – Александър Станишев. Сценаристи на филма са Теодора Маркова, Невена Кертова и Георги Иванов, които имат зад гърба си хитовите сериали „Под прикритие“, „Стъклен дом“ и „Революция Z“.Песента към сериала е хитовата рок балада „Тази песен не е за любов“ по музика и текст на Стефан Вълдобрев, в изпълнение на Стефан Вълдобрев и „Обичайните заподозрени“.„Денят на бащата“ е продукция на Българската национална телевизия – Продуцентски център „Студия Екран“, изпълнителен продуцент - „Агитпроп“. Проектът е реализиран с подкрепата на Столична община и „Творческа Европа – Програма МЕДИА“.", "date": "2019.01.29", "title": "Захари Бахаров в главната роля в новия сериал на БНТ 'Денят на бащата' (видео и галерия)"}
{"url": "https://offnews.bg/nashite-avtori/kalin-terzijski-oposhliavaneto-696440.html", "text": "Преди две-три седмици ме поканиха в предаването \"Търси се\" на бТВ. Стана ми приятно.Винаги се вълнувам (макар и да се правя на небрежно-безразличен), когато ми предстои голямо интервю.Приемам го като предизвикателство. Приемам го като възможност. Приемам го като трибуна. Приемам го като сцена. Приемам го като среща с непозната, но вълнуваща, да речем - публика.Приятно ми е, че ще мога да раздвижа мозъка си, душата си, за да отговоря по най-добрия начин, точно както искам - както винаги съм искал - възможно най-честно и най-задълбочено. Но не неразбираемо или скучно.Чаках деня за снимките. Денят дойде. Днес, привечер.Бях освободил следобеда си - и тая подробност е важна: дори човек с опит в даването на интервюта все пак има нужда от време, за да се подготви и да обмисли как да говори.Тая подготовка - почти цял ден - е, за да стане интервюто маскимално добро. Полезно (но не в пошлия смисъл). Да е полезно за каузите с които съм ангажиран, за литературата, за мен като писател, за публиката... Да бъде вдъхновяващо и да дава на хората нови гледни точки...И ето - интервюто започна.Както винаги - малко напрегнато, сковано, както си е в телевизията. Аз още преди началото имах леко неприятно чувство, по-скоро предчувствие, че посоката, в която ще тръгнат водещите, ще е такава, каквато не ми се иска да е. Тоест - баналните клишета, куриозните пикантерии, пиенето, \"провалите\", вината пред хората...И наистина - още от първите въпроси...Но нима пак?! - казах си. - Няма ли най-сетне някой журналист все пак да измисли нещо малко по-различно?Няма ли журналистите да престанат с това вулгарно снизяване на нещата... с това ожълтяване, с това дребнотемие?Така си казах и въздъхнах. Двете водещи, напълно в стила на новата, все по-тъмно пожълтяваща журналистика, журналистиката на долните гащи и на пикантните подробности, на \"това искат хората\" - започнаха с клишетата: Вие кога бяхте най-зле? Вашите демони, алкохола имаме предвид... Кога бяхте най-близо до ръба? Вие на ръба ли живеете? Как спряхте? Вашите провали... На кого бихте се извинили?Стана ми действително неприятно. Дадох си сметка за миг: Ето - аз съм писател. Имам 23 книги зад гърба си. Три само за последната година. Животът ми за последните две години (в които не пия и капка алкохол) е един непрекъснат писателски и творчески труд. В тия две години съм нарисувал и куп картини, написал съм стотици статии, борил съм се за благородни каузи.Няма няма... Дай да говорим за вашите демони - алкохола имаме предвид.Аз попитах, вече малко по-нервно: А вие като сте ме поканили, не знаете ли, че всъщност съм писател, а не просто пияница? Че не пия от години, но от много много години пиша? Случайно знаете ли, че моите книги се четат на 10 езика по целия свят? Ама ние сме ви поканили като човек! - заяви по-пълната от двете водещи, явно озлобена от външността си.Аз въздъхнах: И значи човекът е това, което пие... или евентуално е спрял да пие?Човекът, когото сте поканили, няма въобще защо (според вас) да бъде питан какво прави в момента, каква книга пише, какви борби води...Човекът, който интересува вас, журналистките - и чрез вас - и подложения на процедурата по масивно оглупяване народ - единствено пие или спира пиенето? И това, само това е важното?Това е единственото, за което може да се говори с един писател?Представяте ли си, душици мили (попитах ги наум), че сте поканили Хемингуей или Фицджералд. Или Фокнър (тук с омерзение се сетих, че българинът чуе ли имена на големи хора, ревва: \"Ти с тия ли се сравняваш бе, боклук?!\" Но на тоя долен и принизяващ всичко българин ще кажа: \"Не, с никого не се сравнявам - давам пример!\"). Тия същите - Хемингуей, Фокнър - са пиели и никога не са спирали. И са умрели от алкохолизма си. Та Вие, ако ги подмамехте в студиото си - във Вашата клюкарска клопка за опошляване на нещата, най-вероятно щяхте да ги питате: \"Вие на ръба ли сте? Пиенето ли Ви направи такива чешити, каквито сте? Сега, гледаме Ви, сте във форма - явно не пиете? А? А кое Ви накара да пиете? А хората около Вас как приемаха пиенето Ви?\"Това ли са \"човешките въпроси\", мили журналисти? Това ли трябва непрекъснато и единствено да пита журналистът, когато интервюира творец? Който - между другите неща - е и пил... някога през живота си...Това ли е?Казах на дамите: \"Вижте, водещи като Диков са ме питали: Абе, викаш, издал си 22 книги - ама аз защо те знам само от пиянските ти изцепки и от любовниците ти (жени на милионери)?\"И аз какво да му кажа?Може би трябваше да кажа така: \"Ами не е ли ясно, че Вие, както и всичките Ви колеги, влезли в коловоза на най-пошлата меркантилност, на най-ниската демагогия, на абсолютното печалбарско безразличие - само от това се интересувате!\"Та не е ли ясно, че като представяш един известен писател единствено с пиенето му, загърбвайки и напълно изключвайки целия му труд, целия му живот извън така любимата ви гъделичкаща тема за пиенето (и секса евентуално)... ти просто правиш така, че... ЗА НЕГО НАРОДЪТ ДА ЗНАЕ САМО ТОВА!И НАРОДЪТ вече ще ЖИВЕЕ НЕ С КУЛТУРАТА, КОЯТО СЪЗДАВАТ НЕГОВИТЕ ТВОРЦИ, А С КЛЮКИТЕ И БРЪТВЕЖИТЕ ОКОЛО ТЯХНОТО ПИЕНЕ ИЛИ СЕКС!Няма култура. Няма поезия. Няма изложби. Няма \"новите ви творчески планове\". Няма и капка уважение - към труда и към таланта. Има патологично (но в същото време мъртвешки безразлично, механично, трупно) вкопчване в \"темите които интересуват хората\". Пиене, евентуално - секс, изневери, драми и сантиментални ровичкания в бельото.Не мислите ли, казах им, че да се създава непрекъснато за мен тоя образ - Калин Терзийски=алкохол - е вредно за мене, най-малкото? Аз идвам да ви направя услуга. Да направя малко по-интересно предаването ви. Да се чуе от него и нещо оригинално или поне по-сериозно мислено. Но не!Вие искате да ме вкарата във вашия си калъп... И какво ми остава, колкото и да не съм параноик - след като вие дори не погледнахте стихосбирката, която ви донесох, а се залепихте за темата за алкохола - освен да си помисля, че просто имате някаква програма за дискредитиране на неудобните български творци?За да си направите жълтеещото предаване, вие сте готови да използвате по най-егоистичен начин човека, дошъл при вас доверчиво и добронамерено, сърдечно. Готови сте да го използвате в негова вреда и след това да го изпратите по живо по здраво... Да ходи и да си блъска главата по въпроса: защо българският народ толкова деградира и защо не се интересува от изкуство, а от това - колко пият хората на изкуството? - така им казах.Но естествено - не на глас.Опитах се да им го обясня с къде-къде по-благи думи. И предаването свърши.Напрегнато.Без уважение.Журналистите, които видяха, че едно от телата, една от душите, които те си бяха приготвили да изконсумират, за да си изпълнят плана - не е покорна. Не им се връзва. Не прави това, което на тях им се струва, че всеки човек е длъжен да прави, щом са му оказали величественото благоволение да го поканят - да преглътне всичко. Включително и това, че цялото предаване е обидно за него със своята едностранчивост.Казах им: Аз винаги говоря за алкохола, тая тема е важна за мен... аз я представям винаги най-най открито...Но защо тя е ЕДИНСТВЕНАТА? Защо, дявол да го вземе, не казахте и думичка за новата ми книга? За излялзлата ми току-що на английски книга \"Има ли кой да ви обича?\" Защо? Защо, душици, само за да начешете пошлото любопитство на тълпата, блъскате само въпроси за пиенето и житейските провали? Защо?Като свършихме, едната от двете водещи ми каза: \"Ние сме обидени, за първи път някой се държи така. Всички иначе са ни благодарни...\"Аз попитах: \"Че за какво да съм ви благодарен? За това, че не казахте и дума за мен като писател, като художник, като творец, като социално ангажиран човек... че даже и за мен като ЧОВЕК?! От всичко, което казахте и поискахте да кажа аз, аз трябваше да изляза просто един нещастник, който е спрял пиенето.И сега би трябвало да има гузна съвест...Водещата съвсем се вбеси и каза, че съм неблагодарник...Че как? - учудих се, - Аз работих за вас - два часа! Вие си изкарвате парите с това нещо... А ги изкарвате с моя труд. Но аз от това нямам никаква полза! Само вреда... Вреда за мен и за обществото, дами! Вреда, която може да се опише така: Представихте писателя като пияница, хората отсега нататък ще мислят за него само през това ваше мнение... А българската литература ще спечели само още едно празно място - празното място на един \"медийно убит\" творец.На раздяла им казах: \"Няма да излъчвате това предаване! Или евентуално - ако кажете поне една дума за извинение и помирение - заради вашето неуважително поведение. Тогава ще помисля. Чуйте: Дойдох ви на крака. Отделих от времето си. От живота си. Допуснах ви в битието си. В интимния си свят. Бях честен и разкрит за вас. А вие влязохте като неблагодарни наематели. Които взимат каквото им падне, изцапват всичко и си тръгват - доволни, че ще си вземат парите. Тъмно-жълтите пари.И така. Тръгнах си.И сега си мисля: Ако това, вече заснето, но неприятно за мен и обидно за хората на изкуството предаване, все пак излезе... Ще трябва да взема други мерки.Но какви мерки могат да се взимат срещу една голяма тенденция?Срещу тая огромна тенденция, теглеща към това - да превърнем всичко в кочина, в безпросветна дивотия; без уважение, без стойност, бъкаща и бълваща единствено добра храна за най-ниските любопитства на хората. За сърбежите им.Не знам какви мерки биха могли да се вземат.Освен да се каже истината и да се говори за нея.Простащината, мили хора, се възпитава. Ей така - неусетно. Когато чуете някой ден, че за Хемингуей не се знае нищо друго, не се знае ни \"За кого бие камбаната\", ни \"Старецът и морето\", а се знае само това, че е бил пияница, знайте, че те са победили!Тия, като двете госпожи от \"Търси се\". Победили са, взели са си паричките и с пълно безразличие са продължили напред. Към нови ОПОШЛЯВАНИЯ.", "date": "2019.01.29", "title": "Калин Терзийски: Опошляването"}
{"url": "https://offnews.bg/tenis/andi-mari-pretarpia-operatcia-na-halboka-696445.html", "text": "Бившият световен номер 1 в мъжкия тенис Анди Мъри е претърпял операция на хълбока. Това съобщи самият той, след като публикува в своя профил в \"Инстаграм\" снимки от болничното легло в Лондон.Британецът се бореше да си възвърне формата, след като през миналия януари бе минал хирургична интервенция, но отпадна още в първия кръг на Откритото първенство на Австралия. В Мелбърн Мъри през сълзи заяви, че турнирът може да бъде последен в кариерата му.\"Сега имам метален хълбок. Чувствам се малко ранен и нарязан, но да се надяваме, че това ще сложи край на болките\", написа Мъри, който загуби от Роберто Баутиста Агут в първия кръг на Australian Open в петсетова гладиаторска битка.Подлагането на операция обаче може да означава, че той няма да е готов, за да вземе участие в Уимбълдън през лятото. Това е втора интервенция на проблемното място, 12 месеца след първата, която не реши проблемите му.Сега претърпи сложен период на рехабилитация, за да стане ясно дали Мъри ще може да излезе на корта поне още веднъж.Междувременно от ATP пуснаха публикация в подкрепа на Мъри, в който му пожелават бързо възстановяване. \"Всички ние знаем, че ще направиш всичко необходимо, за да се завърнеш\", пишат от мъжката федерация по тенис.", "date": "2019.01.29", "title": "Анди Мъри претърпя операция на хълбока"}
{"url": "https://offnews.bg/futbol/alegri-za-kontuzenite-v-otbora-i-shampionska-liga-696458.html", "text": "Страши-треньорът на Ювентус Масимилиано Алегри заяви, че контузията на Леонардо Бонучи е по-лека от първоначалните очаквания. Бранителят получи травма при победата с 2:1 срещу Лацио в Рим в края на миналата седмица.Специалистът от Ливорно коментира ситуацията с контузените в отбора. “Миралем Пянич и Сами Кедира са възстановени, Марио Манджукич и Хуан Куадрадо може би също ще са готови. Андреа Бардзали и Леонардо Бонучи са аут, въпреки че контузията на Лео далеч не е толкова сериозна, колкото очаквахме”, сподели Алегри на пресконференцията си преди утрешния мач с Аталанта в Бергамо от 1/4-финалите на турнира за Купата на Италия.51-годишният наставник добави, че новото попълнение Мартин Касерес също има вероятност да попадне в групата за мача. “В защита ще стартират Джорджо Киелини, Даниеле Ругани и Жоао Кансело, но за ляв бек не съм решил. За останалите постове ще взема решения, които ще бъдат обвързани и предстоящия ни мач в събота срещу Парма”, обясни още Алегри, добавяйки, че на вратата утре ще застане Войчех Шчесни, а срещу \"дуковете\" - Матия Перин.Днес ще разговарям с Кристиано Роналдо, който по отношение на физическата форма е отличен през целия сезон, а тази седмица е важна за нас.Спечелването на Шампионската лига е наша цел, но трябва да играем добре и да имаме малко късмет. В Серия “А” имаш 38 мача и можеш да си позволиш някоя грешка, но утре не можем да допуснем такава. Същото важи и за Шампионската лига”, коментира още Алегри.", "date": "2019.01.29", "title": "Алегри за контузените в отбора и Шампионска лига"}
{"url": "https://offnews.bg/temida/spetcprokuraturata-dade-na-sad-zhivko-sudzhuka-696446.html", "text": "Специализираната прокуратура внесе в Специализирания наказателен съд обвинителен акт срещу Живко Мартинов,обвинен за изнудване на добрички бизнесмен, с цел да набави за себе си облага от 4 тона суров суджук, 30 кг филе „Елена“ и 30 кг телешка пастърма, съобщиха от обвинението. През 2012-2013 г. обвиняемият Мартинов бил Общински представител на Политическа партия ГЕРБ за Добрич и се ползвал с голямо влияние в града. През януари 2012 г. той се срещнал с местния бизнесмен Антон Проданов, който развивал частна търговска дейност, т.ч. в сферата на производството и търговията с месо и месни продукти. Двамата се познавали добре и Мартинов директно поискал да му приготви и достави един тон суров суджук от различни видове месо, в т.ч. еленско. Изрично заявявил и намерението си да не го заплаща, изтъквайки общественото си положение и влияние, но и отправяйки му заплахи. Обяснил, че количеството е голямо, защото ще го носи на министър председателя Борисов и на други „високи хора“ от ГЕРБ. Заявил, че ако поръчката за суровия суджук не се изпълни, ще съсипе Проданов, защото вече бил вкаран в списъка на лицата с фирми, които трябва да дават. Мартинов уверил, че нямало нищо по-лесно от това да изпратиданъчните да му разбият бизнеса, и че когато реши, може да го вкара и в ареста.Проданов знаел, че Мартинов са ползва с голямо влияние в града и не подложил на съмнение възможностите му да изпълни закните си, още повече, че били отправени в присъствието на други две лица. По това време срещубизнесмена се водели две досъдебни производства, едното от които за данъчни престъпления. Затова решил да купи с лични средства необходимите продукти за приготвянето на суджука в поисканото от Мартинов съотношение - 60 % телешки шол, 20 % свински бут, 10 % еленско месо, 9 % адитиви и 1 % подправки. Готовият суджук Проданов доставил лично в офиса на Мартинов в центъра на Добрич с личния микробус на свой познат. Двадесет дни след този случай, в началото февруари 2012 г., искането за тон суров суджук – безплатен и приготвен по същия начин, се повторило. Опитът на Проданов да се противопостави бил париран с думите: „Акъли не искам, действай по-бързо, че съм ти вдигнал мерника и гледай суджукът да е пак хубав като предишния“. Отправил и поредната заплаха: че „Ако не ми доставиш суджука, ще те съсипя. Айде давай, мятам те, няма да те чакам много, че си на ръба.“. Проданов отново бил принуден да склони да достави на Мартинов още един тон суджук, суровините за чието производство осигурил пак с лични средства. Същото искане Мартинов направил още два пъти. През март 2012 г. към „поръчката“ на тон суров суджук били добавени 30 кг филе „Елена“ и 30 кг телешка пастърма. За да мотивира Проданов, Мартинов отново напомнил: „Нализнаеш, че ми струваш един телефон да те вкарам в ареста. Ще трябва да даваш, докато реша аз. Иначе си пътник.“.В резултат на упражнената  принуда бизнесменът отново финансирал купуването, производството идоставката на поисканото количество. През януари на 2013 г., след поредната „поръчка“ на тон суджук „за премиера Борисов“, Проданов се възпротивил рязко. Но пак бил принуден да приеме: „Нали си знаеш урока. Иначе мачът е свирен за тебе. Гледай да не стане грешка със суджука, защото ако не му хареса, си свършил“.Според заключението на назначената оценителна експертиза на Проданов са нанесени «значителни имуществени вреди» на обща стойност 36 168,20 лв. (за суровините, производството и доставката на 4 тона суров суджук и по 30 кг филе „Елена“ и телешка пастърма).Така от януари 2012 г. до януари 2013 г., при условията на продължавано престъпление – с четири деяния, Мартинов осъществил изнудване с цел материална облага, за което се предвижда наказание от 5 до 15 г. лишаванеот свобода, глоба от 5000 до 10 000 лв. и конфискация до една втора от имуществото.Живко Мартинов е с мярка за неотклонение „Парична гаранция“ в размер на 20 000 лева.Предстои Специализираният наказателен съд да насрочи разпоредително заседание по делото.", "date": "2019.01.29", "title": "Спецпрокуратурата даде на съд Живко Суджука"}
{"url": "https://offnews.bg/obshtestvo/13-novi-tramvai-tragvat-po-liniata-na-petitcata-podpisaha-dogovora-dn-696448.html", "text": "13 нови трамвая тръгват по линията на Петицата до края на годината. „Столичен електротранспорт” ЕАД и полската компания PESA Bydgoszcz SA сключиха днес договор за доставка на 13 броя нископодови съчленени трамваи, съобщиха от \"Московска\" 33.Новите превозни средства ще бъдат нископодови и климатизирани, с платформа за детски колички и за хора с увреждания, ще разполагат със стоп бутон за слизане и звукова сигнализация за незрящи хора. Осигурено е и видеонаблюдение. Трамваите са с дължина 30 м, като са предвидени специални места за хора с увреждания и майки с детски колички. С доставката на нови 13 трамвая ще се обновят изцяло превозните средства на трамвайна линия №5.Очаква се трамваите да пристигнат в София на две партиди до края на октомври 2019 г. и да бъдат пуснати в редовна експлоатация до края на годината. Договорът е на обща стойност 44 796 377.36 лв. и е част от проекта „Интегриран столичен градски транспорт – фаза II“, който се осъществява с финансова подкрепа на Оперативна програма „Региони в растеж“ 2014 – 2020 г., съфинансирана от Европейския съюз чрез Европейския фонд за регионално развитие. Предвидени са също доставки на резервни части, диагностично оборудване и обучение на персонала.", "date": "2019.01.29", "title": "13 нови трамваи тръгват по линията на Петицата, подписаха договора днес"}
{"url": "https://offnews.bg/izvan-terena/kogato-ritash-s-priateli-v-nedelia-video-696450.html", "text": "За никой не е изненада, че футболът е един от любимите спортове за практикуване в почивните дни. Особено когато се събираме с най-близките си приятели и поемаме към кварталните игрища.За мнозина влизането в \"балона\" е все едно да стъпиш на \"Камп Ноу\", \"Олд Трафорд\", \"Уембли\" и още много други легендарни стадиони.Е, публиката е значително по-малко, но все пак. Всички вярват, че в тази неделна вечер те ще се раздадат като за последно, така, както футболните суперзвезди правят в големите мачове. Загряват се, разтягат се, пускат си къси и дълги пасове.Със стартирането на двустранната игра обаче нещата коренно се променят. Още в първите минути се разменят по няколко гола, които са следствие на нереални карамболи на метър от противниковите врати.Около десетата минута тялото започва да те поучава, че не трябва да пиеш бира и да задоволяваш тютюневия си глад броени минути преди мача - кашлица, натежал торс и подкосени крака.Идва средата на срещата, ти си отбелязал втория си гол и вече усещаш как навлизаш в мечтаната форма, нищо, че не си ритал от 3 месеца. Попаденията ти дават крила и започваш да тичаш двойно повече, за да помагаш на вратаря, тъй като той отново е останал сам във вашата половина и няма как да спре поредната атака от засада (ех, ако имаше и съдии...).Около 60-ата минута отговорникът за игрищата ви прекратява срещата. Времето изтече. Кога мина? Секунди след края на мача краката ти отговарят на въпроса, сигнализирайки за стари болежки. Всички са уморени, но щастливи, че за поредна неделя са се пораздвижили. Ти си горд от себе си, че си отбелязал хеттрик, нищо, че имаш пропуснати десетина чисти положения. Идва ред на студените напитки в близкото заведение до игрището. Правят се обстойни анализи на срещата, коментират се спорните ситуации, а резултатът, той е ясен - 17:15 в полза на противниковия отбор. Това само може да те амбицира за следващата неделя, защото знаеш, че можеш повече от това, което показа днес. Всичко приключва с плащането на сметката. Ти си потен, уморен и с болки в краката. Има ли по-хубаво усещане от това?", "date": "2019.01.29", "title": "Когато риташ с приятели в неделя (видео)"}
{"url": "https://offnews.bg/interviu/az-sam-i-koniat-i-ezdachat-paraskeva-dzhukelova-otgovaria-na-ma-696430.html", "text": "Параскева Джукелова е любимо име за ценителите на българското кино и театър. Завършва актьорско майсторство в първия клас, воден от проф. Стефан Данаилов. Играе в трупата на Народния театър. Публиката помни образите, които създава в пиесите „Бягащи странници“, „Кожа и небе“, „Побъркани от любов“, „Добри хора”. Има множество участия в кинопродукции, като за ролята си във филма „Сезонът на канарчетата” получава голямата награда „Златна роза“ за най-добра женска роля.” Има и две награди за водеща и поддържаща женска роля от гилдията на филмовите творци – за ролите си във филмите „Джулай” и „Съдилището”.На срещата ни актрисата пристига точна, като за репетиция, и без никакъв грим. Струва ми се, че не възнамерява да играе. Говори внимателно и всеки път, когато използва тежки думи, на лицето й светва леко насмешлива усмивка – сякаш иска предварително да поясни, че дори най-мрачните мисли, не трябва да се възприемат прекалено буквално и сериозно. Това ме окуражава още в самото начало да заговорим за умирането.- Какво бихте предпочели – да умрете или да продължите да живеете като здраво животно? Ако е второто – то кое животно? - Винаги ще избера да живея. Ако това трябва да се случи в тяло на животно, то бих избрала да съм кон. Харесвам конете - тяхната красота, сила, гъвкавост. Има нещо могъщо и деликатно в тези животни - толкова силни и едновременно така плашливи. Може би донякъде съм сродна душа с тях. Товаря се доста, държелива съм, мога да търпя. На моменти се хващам, че съм като кон с капаци – вторачвам се в едно единствено нещо, без изобщо да възприемам какво се случва около мен. Освен това много обичам да препускам на воля и сама.По този повод се сещам за филма „Омарът“ на режисьора Йоргос Лантимос – една антиутопия, в която хората без партньор в живота, саможивите и самотниците ги превръщат в животно по техен избор. Сещам се и за уморените коне, които ги убиват, нали? И за пиесата на Питър Шафър „Еквус“. Възможните асоциации са много, но във всяка от тях конят за мен си остава любимо животно. Да, умея да яздя, макар и не така добре, колкото бих искала. Навремето Димитър Кехайов ме обучаваше в неговата каскадьорска трупа към Киноцентъра. Няма да забравя как празнувах моя 30-ти рожден ден на конната база „Хан Аспарух“. Каскадьорите ме качиха на кон и така с него влязох в заведението.Има нещо прекрасно в контактa между ездача и коня, има усещане за цялост и съвършено взаимно допълване. В момента, в който се научих да яздя достатъчно, за да се пусна в галоп, разбрах каква прелест е това. Тръсът е въпрос на техническо умение, докато галопът е приказка. То е вихър някакъв, с усещане на свобода.- Кой човек, вече починал, бихте искали да можехте да срещнете?- Много са. Ако става въпрос за личност, която никога не съм срещала, то това е Моцарт. Запленена съм от гениалните хора, а той е един от малкото безспорни гении. Искам да разбера как е функционирал този човек - как е живял, как се е държал, как е общувал. Може би е бил крайно неприятен – твърде странен, ексцентричен. Бих искала да се докосна до човешката опаковка на такъв нечовешки талант, да видя как го е правел това нещо, как е писал, как се е изляла тази музика от него.От хората, които познавам, бих искала да срещна отново моята баба – тази, на която съм кръстена и на която дължа много. Тя бе работлив и много уютен човек. Всички ние, децата, се чувствахме най-добре при нея. Не си спомням да ни се е карала за нещо или да ни е наставлявала. Тя просто ни обгръщаше с добрина и топлота. Струва ми се, че сега имам нужда точно от нея – да ме прегърне, да ме приеме, да ми каже нещо, да ме приласкае.- Кой човешки недостатък бихте простили най-лесно?- Мисля, че прощавам доста недостатъци. Смятам се за толерантен човек. Може би най-лесно бих простила неоправдано високото самочувствие, когато човек си вярва твърде много и донякъде се надценява. Аз дори малко завиждам на такива хора, защото това свръхсамочувствие ги води напред. То е заряд, който генерира борбеност и амбиция да се самоусъвършенстват и доказват. Такива хора са дейни и постигат резултати, а това е точно обратното на навиците на един талантлив човек, който постига всичко с лекота и затова е някак по-ленив... или пък е непрекъснато разкъсван от съмнения в собствените си качества.Аз самата съм в постоянни колебания за нещата, които искам да направя. За съжаление това ми пречи, води ме до състояние на парализа. Понякога забравям качествата си и се вторачвам единствено в слабостите. И докато аз умувам и се терзая, други вече са се хванали и свършили работата – може би не по най-добрия начин, но с „видими резултати“. Разбира се, никога не бих толерирала откровената и агресивна посредственост, но вечното съмнение в себе си също не е продуктивно.- От какво имате нужда, за да сте щастлива?- Оказва се, че имам нужда от две мъжки очи, които да ме гледат с възхита. Не знам защо е така. Това някаква женска карма ли е, да зависим от мъжкото харесване и да имаме нужда да бъдем нечия муза, но в крайна сметка това е, което ме кара да летя.- Как бихте дефинирали женствеността?- Най-вече като адаптивност, един вид флуидност, умение да се налееш във всяка форма. И това не е непременно плод единствено на възпитание и социални стереотипи. За да оцелее родът човешки, жената трябва да е адаптивна. Ако тръгне на бой, на агресия – няма оцеляване – и за нея, и за потомството ѝ.- По какво познавате, че обичате някого?По това, че ми е важно той да е добре даже, когато неговото „добре“ не включва мен самата. Иска ми се този човек да се чувства щастлив и хармоничен, дори в мое отсъствие.- Убедена ли сте в необходимостта от брака като институция?- Аз не съм сключвала брак, защото не вярвам в силата на подобни договорки. Погледнато разумно, обаче, бракът е добре измислена система, от която обществото определно има полза. Този съюз е в интерес и на жените, и на мъжете, и гарантира някаква сигурност при отглеждане на поколението. Но аз лично не вярвам, че една клетва или подпис може да е гаранция за каквото и да е. Не вярвам в думата „завинаги“, независимо дали е произнесена пред свещеник или чиновник. „Докато смъртта ни раздели“ е една илюзия. И тогава остава прагматизмът – да сключим договор за взаимопомощ, като и двете страни знаем, че ще има клаузи, които в един момент ще нарушим.- Ако имахте възможност да избирате между щастлив брак и талант (призвание), което би застрашило семейното Ви щастие, кое би било по-важно за Вас?- По-важно е изкуството. Може би звучи егоистично, но творците са такива. Могат без семейство, могат дори без приятели и близки. Те живеят с личното стремление да направят нещо вдъхновяващо. Там някъде ми е сърцето и душата. Затова не мога да си представя как ще изоставя това, което ме възпламенява от малка, и ще го пожертвам в името на домашно „щастие”. Опитвам се да ги съвместявам, но истински на мястото си се чувствам на сцена и пред камера. Все едно там са ме родили. И то не е само мое усещане. Ако бе само мое, ако околните не потвърждаваха това мое чувство, то би било приумица или каприз, но не и призвание.- Смятате ли, че липсата на тайни е задължителна за една успешна връзка или сте на мнение, че тъкмо тайната, която двама души крият един от друг, ги пази и държи заедно?- Мисля, че ако двама души са безкрайно искрени един с друг, това непременно ще е съпроводено с жестокост. Затова вярвам, че някои премълчавания са по-скоро акт на милост – да пожалиш човека до себе си, да не го унижиш. Неизбежно и здравословно е да се очертае лично пространство, в което другият да не е допускан. Въпреки това, аз бих искала да знам всички тайни на другия. Казвам го през смях, но искрено. Би ми се искало да можем да стигнем до пълна откровеност. Но тя винаги ще е еднопосочна, защото аз съм готова да чуя и приема от другия всичко, но не съм готова да споделя всичко.От друга страна, това да си знаем тайните означава да сме приятели. Защото приятелството е това – доверие, че ще бъдеш приет с целия багаж, който носиш. Ето това нещо, не знам защо, много трудно се постига в мъжко-женските отношения и във всякакъв вид романтично-интимни връзки. И те неизбежно се превръщат в някакъв вид игра. Ако партньорът ти отгатне всички твои тайни, тогава и тръпката от играта си отива.- Мислите ли, че сте добър приятел?- И да, и не. Да, защото съм готова да помогна и защото не предавам приятелите си. Не, защото не ги търся често и не поддържам огъня. Просто времето, отделено за пиене на кафе и приятна раздумка, ми се струва губене на време, а то е част от общуването, то е небходимо, за да има споделяне. Може би съм по-самостоятелен персонаж, отколкото би трябвало - предпазлива съм, не се хвърлям лесно в приятелства. Имам черупка, която някой трябва да пробие. Не съм аз тази, която ще отвори гостоприемно вратата. Затова съм много благодарна на хората, които са посегнали, потърсили са ключа към мен, опитали са се да ме изслушат, разберат и приемат.Завиждате ли на други същества, които живеят без да имат нужда от надежда – например, рибката в аквариума? Не знам дали рибката няма някаква надежда - може би само ние си мислим, че няма. Но има хора, които са в мир с това, което им се случва. То не е точно липса на надежда, а поддържане на един вид отворена система, която приема всичко, което ги сполетява, без да се нарушава хармонията и балансът им. Не знам как го постигат, но на тях малко завиждам. От друга страна – да живееш така спокойно и без никакви очаквания, то е все едно да се предадеш преди мачът да е игран, да вегетираш.Спомням си, когато коментирахме с режисьора на филма „Изпепеляване“ финала, в който героинята ми се самоубива. Аз много се борех срещу този край. Категорично отказвах да се обеся в тоалетната на влака. Исках в последната сцена да има все пак някаква недоизказаност за бъдещето, някаква малка надежда – мъжът и жената да се срещнат на гарата, да се видят, а помежду им да са релсите и преминаващите влакове - да са едновременно заедно и разделени. Но Станимир Трифонов беше непреклонен - за жената, която не може да се помири с миналото, няма надежда за бъдеще. Разбира се, толкова драматични финали рядко се срещат в живота. Все пак това е филм. Слава богу, човек по-често се закача за надеждата, отколкото за въжето.- Има ли надежда, от която сте се отказали?- Вероятно има доста такива и това е тъжно. Например, загубих очакването, че ще се реализирам в международен план. Ясно ми е, че това е трудно дори за млада актриса. Културните и езикови бариери са твърде големи, за да може една българка да влезе в световните продукции – не просто спорадично, а с плътно присъствие. Ако не си внедрен в тази среда от малък, трудно могат да ти се случат нещата. Да не говорим и за това, че когато за мен през 1990-те имаше такъв момент, аз не получих работна виза и това реши всичко. Глупаво е да се говори за пропуснати шансове. Човек може само да спекулира какво би се случило и какво не. Но аз така и не узнах, само защото нямах един печат в паспорта си.- Надявате ли се да има някаква форма на отвъден живот? Вярващ човек ли сте?- Не. Аз съм плод или жертва на социалистическото си детство и не вярвам в отвъдния живот или поне не в смисъла, проповядван от религиите. Може би затова съм песимист. Вярващите хора са оптимисти, докато за съвършения атеист, всичко което правим е само суета и боричкане - до момента, в който отново ще сме пръст от пръстта – част от биологичния кръговрат. Не сме кой знае колко по-различни от мравките, например. Може би в известен смисъл липсата на развито религиозно чувство в мен се компенсира от досега ми с изкуството. Банално е да кажа, че изкуството е моята религия, но то ми дава усещане за отвъдност, божественост, вечност. Аз съм твърде рационална в мисленето си, за да мога да преодолея убеждението, че светът е „безбожен“. Ще ми се, обаче, нещо да ми намекне, че съзнанието, душата, която носим, не угасва така - с едно дърпане на шалтера.- Доколко се нуждаете от родина? - Очевидно много, след като живея тук и не съм опитала да се вкореня другаде. Може би в това има някаква боязън от непознатото, но не мога да си представя да вирея в друг контекст. Вероятно ме е страх да започна всичко отначало, макар че непрекъснато повтарям колко обичам началата. Обожавам, когато попадна в непозната среда, независимо тук или в чужбина, и настъпи този момент на самоизграждане пред очите на другите. Да изградиш авторитет пред непознати хора, тръгвайки от нулата – ето това много ми харесва, много го обичам. Как в началото си никой и в един момент започват да те ценят, харесват и уважават за това, което си. Но пък от друга страна не мога да си представя да оставя всичко, което съм отгледала в градинката си, и да се посадя някъде зад чужд стобор.- Кое най-лесно бихте определили като Ваша лична собственост – нещо, което сте купили с лични средства, нещо, което сте наследили или нещо, което сте направили?- Аз обичам да майсторя разни неща с ръцете си, да плета, но направеното е по-скоро повод за гордост. Не гледам на него като на моя собственост. Най-близо до това определение са може би книгите ми, особено някои книги, които държа да са ми винаги пред очите. Те не са една и две, но веднага ще спомена Милорад Павич и Хемингуей. Въобще, аз си вървя с книгите - ако ги няма тях, няма ме и мен.- Бихте ли искали да сте безсмъртна?- В безсмъртието има нещо прекалено, а всяко прекалено нещо е ненужно. В един момент се стига до пренасищане – всичко си видял, всичко си изпитал и тогава какво правиш? Както се питаха героите, очаквайки Годо - Сега, като сме вече толкова доволни, какво ще правим?Има един разказ за това как Еос, богинята на Зората, се залюбила със смъртен. И тогава открила, че смъртните са много по-пламенни и всеотдайни от боговете. Защото боговете нямат какво да губят, а смъртните обичат и се отдават като за последно. И това, което тя преживяла със своя смъртен любим никой Бог никога не би могъл да ѝ даде.Не, не бих искала да сме безсмъртни, но бих искала да имаме достатъчно време и да спрем едва, когато поискаме да спрем, когато се уморим.- Как бихте искали да си отидете от този свят – в пълно съзнание за случващото се или внезапно, без да си давате сметка какво става – например, пада ви тухла на главата?- Мисълта, че си отиваш, ми се струва много болезнена. Не знам как се преживява това от хората, които получават вест, че имат краен срок. Аз съм слаб човек в това отношение и предпочитам да си тръгна без да бъда предупредена. Точно затова искам нещата, които имам да свърша - да ги свърша сега, думите, които имам да казвам – да ги изрека днес. Не може да се разчита на наваксване. Тук сме набързо и за малко и е добре да не го забравяме.- Какво искате да свършите през 2019?- В професионален план искам един иницииран от мен проект да стигне до реализация – не аз да вляза в нечий чужд проект, а нещо, което аз съм замислила, да се случи. Моят проблем е, че в главата си имам твърде много планове и ми е трудно да се концентрирам върху един. Това трябва да направя – да канализирам мой собствен проект. Освен това, в личен план, искам да намеря точката на удовлетвореност от случващото се около мен и в мен. Защото в момента индексът ми на щастие не е много висок и не искам да го оставям така.Въобще, чувствам се като вързана в конюшнята - рия с копито, пръхтя и чакам да се отвържа. Знам, че трябва да го направя сама. Няма кой друг да ме отвърже. Няма кой да ме пришпори в галоп. Аз съм и конят, и ездачът. Юздите са в ръцете ми и е време отново да усетя как вятърът диша в лицето ми и разлюлява гривата.", "date": "2019.01.29", "title": "'Аз съм и конят, и ездачът' – Параскева Джукелова отговаря на Макс Фриш"}
{"url": "https://offnews.bg/futbol/solskiaer-manchestar-iunajted-triabva-da-pecheli-trofei-696442.html", "text": "\"Манчестър Юнайтед няма да се пребори за четвъртото място в Англия, затова трябва да спечели трофеи\" заяви мениджърът Оле Гунар Солскяер. Клубът е на шеста позиция във временното класиране, но все още е в надпреварата за ФА Къп и Шампионската лига.\"Ние сме Манчестър Юнайтед и трябва винаги да се целим в титлата\" каза Солскяер, който спечели и шестте мача в шампионата откакто замени Жозе Моуриньо през декември.Юнайтед е на 16 точки от лидера Ливърпул, но само на 3 от четвъртия Челси. Коментарът на норвежеца идва след изказването на Маурисио Почетино, че за неговия Тотнъм е по-важно да се класира за Шампионската лига вместо да печели трофеи.\"Имаме Шампионска лига, имаме ФА Къп. Не можем просто да кажем топ четири и това е\" добавя Солскяер. \"Във всеки един мач като треньор на Манчестър Юнайтед влизам с нагласата, че можем да спечелим този мач. Трябва да се опитаме да спечелим нещо този сезон.\"Последният турнирен успех на \"Червените дяволи\" е в Лига Европа през 2017. Година по-рано те печелят за последно ФА Къп, но шампиони не са ставали от сезон 2012-13.В петия кръг на ФА Къп техен съперник ще бъде Челси, а на 1/8-финал в Шампионската лига ще се изправят срещу ПСЖ.\"Когато печелиш трофей е невероятен ден за всеки един в клуба\" продължава Солскяер, който като играч на Юнайтед спечели 6 пъти Премиершип, 2 пъти ФА Къп и веднъж Шампионската лига през 1999 година.", "date": "2019.01.29", "title": "Солскяер: Манчестър Юнайтед трябва да печели трофеи"}
{"url": "https://offnews.bg/futbol/half-na-tcska-predlozhen-na-shalke-04-696421.html", "text": "Халфът на ЦСКА Кристиан Малинов е бил предложен от мениджъри на Шалке 04, информира “Меридиан мач”.Германският клуб се оглежда за вътрешен халф, защото има проблеми в тази зона. Французинът Бенжамен Стамбули е с травма, която го вади от терена до края на месец февруари. Германският национал Себастиан Руди пък се очаква да бъде продаден. Към него има интерес от Манчестър Сити, като според немските медии англичаните дават близо 40 млн. евро за универсалния футболист.От Борисовата градина разкриха, че вероятността Малинов да премине в Шалке е малка, но все пак съществува. В същото време стана ясно, че полският Гурник (Забже) има интерес към централния защитник Божидар Чорбаджийски.Очаква се тази седмица при “червените” да пристигне официална оферна за футболиста. В този клуб преди време игра друг “армеец” - Павел Виданов. Гурник се бори за оцеляването си в елита на Полша и иска да подсили отбраната си.", "date": "2019.01.29", "title": "Халф на ЦСКА предложен на Шалке 04"}
{"url": "https://offnews.bg/analizi-i-komentari/balgaria-ne-e-demokratcia-a-hibriden-rezhim-stranata-ni-e-s-naj-goli-696424.html", "text": "България е страната с най-високо усещане за нивото на корупция в Западна Европа и Европейския съюз, сочи публикуваният вчера Индекс на възприятието за корупция на \"Трансперънси интернешънъл\", отразяващ състоянието в 180 държави и територии през 2018 г.Индексът подрежда всяка от тях по нивото на корупция в обществения сектор според експерти и бизнесмени. Точките са от 0 до 100, където 0 означава висока корупция, а 100 - никаква.№1 в света е Дания с 88 точки. Втора е Нова Зеландия с 87, а след тях в Топ 6 се нареждат Финландия, Сингапур, Швеция и Швейцария. В дъното на класацията са Сомалия, Сирия и Южен Судан съответно с 10, 13 и 13 точки. Непосредствено преди тях - №177 и №176 - са Йемен и Северна Корея.България и ЕССтраната ни получава 42 точки. Това нарежда България сред страните с хибриден режим и сред тези 2/3 държави и територии с резултат под 50. Намираме се под средния брой точки за света, който е 43.Според скалата пълна демокрация има в страните със 75 и повече точки, непълна - при 74-49, хибриден режим - 48-34. По-малко точки говорят за авторитаризъм.За разлика от страната ни, регионът Западна Европа и ЕС се представя най-силно в класацията сред останалите със своя среден резултат от 66 точки при максимални 100. Най-ниският е на Субсахарска Африка - 32/100.14 от държавите в Топ 20 са от Западна Европа и ЕС. Дания се завръща на първата позиция с 88 точки, колкото обаче бяха те и миналата година. Веднага след нея са Финландия, Швеция и Швейцария с по 85 т.В дъното е България с 42 т. - с една по-малко от миналогодишния индекс. Страната ние №77 в общата класация със 180 държави и територии.Предпоследна в Западна Европа и ЕС е Гърция с 45 г., която слиза с три точки спрямо 2017 г., а трета отзад напред е Унгария (46 т.). Управляваната от премиера Виктор Орбан страна има влошаване с 5 точки за последните 5 г.Западна Европа и ЕС се представят най-добре в света. Но въпреки това за регион, който се гордее с някои от най-стабилните и прозрачни системи в света, разнородността между държавите и видимите проблеми показват, че той има дълъг път до ефективното справяне с корупцията, отбелязват авторите.По светаВъпреки че има изключения, има държави с подобрение, като цяло в повечето страни има влошаване. От 2016 г. досега в 113 страни и територии има спад на точките. През последните 7 години пък само 20 страни са подобрили значително точките си. Сред тях са Аржентина, Сенегал, Гвиана и Кот д'Ивоар. 16 са влошили сериозно представянето си, например Австралия, Чили, Малта, Унгария и Турция.Авторите отбелязват с тревога влошаването на ситуацията в Унгария и Турция, където за последните шест години точките са намалели съответно 8 и 9. От \"частично свободна\" страна Турция преминава в \"несвободна\" според Freedom House, напомнят от \"Трансперънси интернешънъл\", докато Унгария има най-малкия си брой точки от падането на комунистическия режим през 1989 г. досега.Тези рейтинги показват, че върховенството на закона и демократичността на институциите са под въпрос. Гражданското общество е под силен натиск, както и независимите медии в тези страни.По света управляващите политици популисти набират скорост и подкопават демокрацията. А високата степен на корупцията може да увеличи подкрепата именно за кандидатите популисти, предупреждават от \"Трансперънси интернешънъл\".", "date": "2019.01.29", "title": "България не е демокрация, а хибриден режим: страната ни е с най-голямо усещане за корупция в ЕС"}
{"url": "https://offnews.bg/obshtestvo/ogranicheno-e-dvizhenieto-po-patia-smolian-shiroka-laka-696434.html", "text": "Движението по път III-866 Смолян – Широка лъка се осъществява в една лента, съобщава Агенция \"Пътна инфраструктура\". По-рано днес преминаването по него бе ограничено поради падналата скална маса на пътното платно.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.Междувременно, вчера кметът на Смолян отмени частично бедственото положение в общината с изключение на село Мугла.", "date": "2019.01.29", "title": "Ограничено е движението по пътя Смолян-Широка лъка"}
{"url": "https://offnews.bg/analizi-i-komentari/na-prezidenta-mnogo-mu-se-iska-no-hich-ne-mu-stiska-696455.html", "text": "Не е толкова трудно да се види, че нещата у нас не вървят на добре – управляващите са разядени от корупция, съдебната система едвам проскърцва, ако въобще заработи, приетите закони са или некадърни, или откровено лобистки, чуждите инвеститори се броят на пръсти, докато старите „почват да бегат бате“ … И въпросът не е дали, а какво, как и кога трябва да се промени.В това отношение с последната си реч Румен Радев за пореден път вярно е пресъздал находките на актуалните социологически проучвания. С едно леко уточнение – за разлика от всички нас, обикновените граждани, той не е страничен наблюдател, а активен участник в политическия живот, който има правомощия да влияе върху него. Той е ПОЛИТИК. При това на най-висша позиция. Правомощията му съвсем не са скромни – само обществена заблуда е, че видите ли, Президентът няма властови лостове. Затова е нужно да знае, че е избран не само да констатира, а да променя нещата. И точно тук пропастта между думите и делата на президента е по-дълбока от Кресненското дефиле.Президентът е силно притеснен, че няма възмездие, че правораздавателните органи избягват корумпираните във властта и не разследват зависимостите между политици и фирми, печелещи обществени поръчки. Но охотно пусна закони, позволяващи безнаказани злоупотреби. Като например промените в закона за конфликт на интереси, с които общинските съветници бяха освободени от задължението да декларират потенциални зависимости. Така в момента всяка чистачка в министерство трябва да обявява яхти, самолети и любовници, но не и хората, които реално могат да дадат една порочна обществена поръчка на една неслучайна частна фирма.Президентът остро критикува лобизма на политиците, но единственият конкретен пример, който дава, е със сделката с любимите си изтребители. Разбира се, той е абсолютно „безпристрастен“, когато неотменно критикува избора на F-16 пред „Грипен“. Без да дава отговор на основния политически въпрос: Защо назначеното от него служебно правителство избърза да предвари следващия редовен кабинет с решението за изтребителите? И как така „случайно“ избраха точно „Грипен“?Президентът основателно е възмутен, че реалните виновници за разграбването на КТБ стоят извън полезрението на прокуратурата. Но се обади едва когато пряко засегната от скандалите около фалита се оказа Елена Йончева, бивш негов прессекретар и настоящо острие на БСП – партията, която го издигна за президент. Междувременно упорито отхвърля всички искания за разсекретяване на стенограмите за КТБ, от които обществото ще разбере кой какви позиции е защитавал в разгара на кризата, а не постфактум.Президентът е искрено загрижен за свободата на словото. Но пусна безкритично закона „Пеевски“, който не само няма да допринесе за прозрачността във финансирането на медите, но е удобна бухалка срещу все по-изчезващата независима преса. И срещу който се обявиха малкото останали сериозни медии и всички сдружения на журналистите у нас.Президентът не вижда база за партньорство с правителството, защото то концентрира власт извън отреденото му по Конституция. Но „елегантно“ пропуска да отбележи, че законите, с които това се случва, са подкрепени от БСП и ДПС. Може би защото и те като него са силни на критики, но скромни на дела. Защото статуквото ги удовлетворява и нямат нищо против да се възползват от същите тези репресивни лостове, ако дойдат на власт. Защото властта кожата си мени, но нрава си – не.Но какво всъщност предлага президентът, за да промени ситуацията, която вече е нетърпима? Да се създаде Съвет за стратегическо развитие на Бъгария, който ще предлага „алтернативи на институционалния блокаж, на икономическия и идейния застой“! Дори да се абстрахираме от основателния си песимизъм кои точно президентът смята за интелектуалци, достойни да влязат в новата структура, тя е абсолютно безсмислена, тъй като няма никакви правомощия, и единственото, което може да произведе, са красиви лозунги. Нови лозунги, които Радев да озвучи!България и в момента бълва стратегии на килограм, които не се прилагат на практика – било защото нямат нищо общо с реалността, било защото тези, които са ги поръчали, не искат или не могат да ги реализират. Затова и стратегиите се използват повече като средство за туширане на напрежение около някой „брадясал“ проблем, отколкото като ефективен начин за планиране и осъществяване на политики в дадена област.В случая с президента обаче съветът и неговите стратегии не са просто отчитане на дейност. Напротив – очевидно този орган ще е основата на бъдещия политически проект, който Радев смята първо да подкрепи, а после – да оглави. Достатъчно е да си спомним, че преди няколко месеца група интелектуалци основаха инициативен комитет за „Единение на България“ и поканиха президентът да го оглави. Тогава той не отказа, а просто отложи решението си. Сега им отвръща на жеста. И дори отиде крачка по-напред – открито обяви, че ще подкрепи нов политически проект, който „отговаря на собствените му ценности и работи за модернизацията на България“. Каквото и да означава това.Радев направи лупинг и по въпроса за предсрочните избори. През есента на миналата година смяташе, че няма нужда от тях и те няма нищо да променят, а сега те вече са неизбежни. Какво точно се е променило през тези няколко месеца? Нищо съществено, ако питате обикновените граждани – ситуацията и тогава, и сега е все толкова зле и надежда отникъде се не види. Явно обаче в стратосферата на най-висшия политик нещо се е преобърнало. И той вече иска радикална промяна, но най-вече – повече власт! Как точно смята да постигне разширяване на правомощията си в тази враждебна конфигурация, е въпрос без отговор.Спокойно дами и господа управляващи - все пак Радев е доказал, че е човек на думите, не на делата!", "date": "2019.01.29", "title": "На президента много му се иска, но хич не му стиска"}
{"url": "https://offnews.bg/razsledvane/ministerstvoto-na-kulturata-dvojnata-kashta-ia-niama-no-imotat-na-ki-696428.html", "text": "Двойната къща на столичния булевард \"Васил Левски\" 19, която Кирил Киров, популярен като Киро Японеца,  на 29 април 2017 г., е паметник на културата. Това става ясно от становище на Министерството на културата, подписано от министър Боил Банов. Несъществуващата вече сграда по-точно е групов паметник на културата, пише МК. Имотът на Киро Японеца попада в обхвата на недвижима културна ценност (\"Жилищна зона – \"Център\" (Ж -2), III част) и изисква съгласуване с Министерството на културата и НИНКН. За това е и становището на Банов. Сагата с Двойната къща Кирил Киров придобива \"Двойната жилищна сграда, бивша на Митови\" , по собствените му думи след събарянето ѝ. През 2014 г. Киров внася в Столична община план за реставрация на сградата, който обаче не е реализиран. След това къщата преживява няколко пожара. През 2016 г. Киров подава молба в НИНКН с искане за отмяна на статута за сведение на \"Двойната къща\". Експертите от института препоръчват събиране на Специализирания експертен съвет за опазване на недвижимите културни ценности (СЕСОНКЦ) към министъра на културата. На 11 ноември същата година съветът взема решение за отмяна на статута за \"Двойната къща\", което след това е подписано без възражение от  Вежди Рашидов.Така на 29 април 2017 г., въпреки протестите на граждани, в първия от три почивни дни сградата пада под багерите. Бившият министър на културата в кабинета \"Орешарски\" Петър Стоянович , че представител на инвеститор му е предложил 100 000 лева подкуп, за да бъде съборена емблематичната за София \"Двойна къща\".Сега Министерството на културата връща връща статута ѝ, макар че нея вече я няма. И внимание: съгласува технически проект за обект \"Пристрояване на съществуваща административна и търговска сграда в УПИ XV- 15, 16, 22 за офиси и хотел, кв. 429, местност център, район Средец. Тоест Киро Японеца, чрез дружеството \"Бул-рент\" АД, което притежава офис сградата на бул. Васил Левски 17-19, точно до съборената \"Двойна къща\", може да си пристрои/построи това, което всъщност показа още през 2017 г.: Проектът в становището на МК изглежда така:OFFNews се обърна към Министерството на културата за коментар. Очакваме да го получим.", "date": "2019.01.29", "title": "Министерството на културата: Двойната къща я няма, но имотът на Киро Японеца е групова ценност"}
{"url": "https://offnews.bg/politika/bsp-zakonat-za-gorivata-se-otlaga-za-da-ima-siva-ikonomika-696435.html", "text": "„Може би , защото трябва да има сива икономика, някой да се облагодетелства и да си финансира изборите“.Това заяви зам.-председателят на ПГ на „БСП за България“ Драгомир Стойнев в ефира на . Той обясни, че от днес законът вече е в сила и днес трябва да бъде променен и отложен.„Сами разбирате в какъв абсурд работи парламентът и колко са компетентни управляващите. В продължение на една година се разискваше този законопроект. Всички страни бяха изслушвани в парламента, най-вече земеделските производители, след което законът беше приет“, заяви народният представител.„Оказа се, че примерно Минно-геоложката камара и Строителната камара имат конкретни предложения. Когато работят на техните обекти, трябва да имат ведомствени бензиностанции, за да зареждат своята техника. Казахме, че веднага припознаваме техните предложения и днес те вече ще бъдат разгледани в комисия“, допълни Стойнев. Той подчерта, че всеки, който желае и смята, че има нещо, което го притеснява в закона, може да се обърне към „БСП за България“. „Готови сме да го изслушаме, но в последния момент да се променят неща, за нас е абсурдно“, категоричен е народният представител. „Друг е въпросът защо до сега не са направили своите предложения“, коментира той. Според него големият проблем е какво е свършило Министерството на икономиката. „В продължение на 6 месеца трябваше да напишат подзаконовата нормативна уредба. Те не си мръднаха пръста, а поискаха законът да бъде променен. Искат да отложат закона с 6 месеца, защото идват избори и правителството се нуждае от спокойствие – никой не трябва да протестира и негодува. Ние предлагаме да се отложи с 2 месеца – достатъчно време, за да бъдат решени всички проблеми“, предложи Стойнев. Той обясни, че БСП е направила конкретни предложения, за които е била сезирана, но са отхвърлени в зала. „Строителната камара, която е толкова мощна и голяма, стовариха техника в София, защото негодуваха, а в крайна сметка бяха възнаградени с обществени поръчки за 1 млрд. 350 млн. лв, които ще бъдат изхарчени непрозрачно“, коментира Драгомир Стойнев.", "date": "2019.01.29", "title": "БСП: Законът за горивата се отлага, за да има сива икономика?"}
{"url": "https://offnews.bg/tenis/dimitar-kuzmanov-za-chestta-na-rodinata-696436.html", "text": "В предстоящото изключително силно издание на турнира Sofia Open, а освен да се насладим на някои от водещите тенисисти в професионалната верига, ще усетим и тръпката да подкрепяме родни играчи.Един от тях е Димитър Кузманов, който за четвърта поредна година се включва в престижната надпревара.Мико все още няма победа, но може би точно сега идва моментът да я постигне.През 2016 г. Кузманов отстъпи с 3:6, 6:2, 3:6 срещу Ричардас Беранкис. Година по-късно той загуби с 4:6, 3:6 от Робин Хаасе, а през миналата година бе елиминиран от Жоао Соуса след 6:7, 1:6.Пловдивчанинът, който ще участва с \"уайлд кард\" се готви усилено за турнира и се надява на добро представяне.\"Когато играеш директно от основна схема, шансът да преминеш в следващия кръг е много по-голям. А евентуално, ако продължиш, си много по-запазен физически и психически. Винаги, когато играя в България, чувството е много по-специално. Особено на Sofia Open, защото се играе в тази невероятна зала\", сподели родната звезда.Димитър Кузманов е роден на 28 юли 1993 г. в Пловдив и е син на бившата състезателка и капитанка на националния отбор за жени за \"Фед Къп\" Дора Рангелова.Мико започва да се занимава с тенис когато е на 6 години. Тренирал е и футбол, като родителите му го оставят сам да направи избора, до който стига след дълго колебание. \"Ако не бях станал тенисист, щях да съм футболист\", категоричен е той.От малък е фен на Локомотив Пд и когато има възможност, не пропуска мач на отбора.На 16 години е избран за тенисист №1 на Европа в тази възраст, а две по-късно става вицеевропейски шампион до 18 години. Във финала губи от водача в схемата Роберто Карбайес Баена (Исп) с 5:7, 6:7(4).До момента е спечелил 17 титли от турнири на ITF, а най-високото му класиране в световната ранглиста е №250 от средата на декември 2018-а. В последното издание на седмичната класация той е 333-ти.В свободното си време обича да играе футбол, а освен на Локомотив Пд, е фен и на испанския гранд Реал М.През 2011 г. е поканен да играе за Купа \"Дейвис\" за отбора на България. Оттогава има 20 мача и (16 победи и 4 загуби).Мико многократно споделя, че е огромна отговорност и чест да играе за родината.\"За мен е чест и задължение да участвам. Това е мой дълг, така са ме възпитали майка ми и баща ми. България е №1 за мен. Винаги се съобразявам с участието си в Купа Дейвис. Ако всичко е наред, се надявам да стана играчът с най-много победи за България в турнира\", споделя той.", "date": "2019.01.29", "title": "Димитър Кузманов – за честта на родината"}
{"url": "https://offnews.bg/ikonomika/borisov-s-magistrala-hemus-reka-ot-investitcii-shte-zalee-severna-bal-696439.html", "text": "Премиерът Бойко Борисов направи любопитен коментар по повод предстоящите евроизбори по време на срещата на правителството с бизнеса, организирана от в. \"Капитал\".Веднага след това Борисов добави, че вярва в инстинкта на българския народ и че \"той винаги ще ни води в правилната посока\".Премиерът използва форума и да се похвали с успехите на правителството в присъствието на вицепрезидента на ЕК Валдис Домбровскис.Според него данните на БНБ показвали ръст на инвестициите.\"За първи път износът на България за Германия е по-голям от вноса. Заводите бълват продукция, която се изнася на 100%”, каза Борисов.Според Борисов по-висша степен на демокрация от ЕС няма. Премиерът говори и за необходимостта от това страната ни да приеме еврото.Сред предимствата от въвеждането на еврото той отчете по-ниските лихви по кредитите, стабилната банкова система и това, че при финансова криза има кой да помогне на съответната държава.", "date": "2019.01.29", "title": "Борисов: С магистрала Хемус река от инвестиции ще залее Северна България"}
{"url": "https://offnews.bg/kultura/glavniat-dirigent-na-vienskata-opera-alfred-eshve-predstavia-eroika-696432.html", "text": "Главният диригент на Виенската държавна опера застава за първи път пред Софийската филхармония на 3 февруари, за да представи Бетовеновата „Ероика“ - „най-великата симфония на всички времена“, според класация на „Би Би Си Мюзик Магазин“, В програмата са включени още: Увертюра към „Сватбата на Фигаро“ от Моцарт и Симфония No 8 „Недовършена“ на Франц Шуберт.Маестро Алфред Ешве е известен като изтънчен познавач на Виенската музика. Дългогодишен главен диригент на Виенската държавна опера, постоянен гост диригент на Хамбургската опера, той е работил с най-големите оперни театри и артисти на нашето време. Много популярен е записът на „Любовен елексир“ на Доницети с участието на Анна Нетребко и Роландо Вилазон, както и участието му в постановката на „Граф фон Люксембург“ на Лехар в Театър ан дер Вин.Абсолютна звезда във Виена, в творческата му биография се вписват и сътрудничества повечето големи европейски симфонични оркестри. Ешве диририжира Виенския бал на операта през 2009 и 2010 година, както и виенските балове в Москва от 2003 насам. Програмата, която Маестрото е подбрал, представя най-доброто от света на класическата музика.Повече от 200 години след написването ѝ Третата симфония на Бетовен, наречена „Ероика“, продължава да триумфира по световните сцени. Преди няколко години 150 от водещите в света диригенти я обявиха за най-великата симфония на всички времена в класация на „Би Би Си Мюзик Магазин“. Първоначално посветена на Наполеон, няколко години след написването ѝ получава названието „Голяма героична симфония в памет на един велик човек”, който вече е въображаем герой, а не самопровъзгласеният френски император.Независимо че са правени опити за нейното дописване след смъртта на композитора, времето доказва нейното съвършенство такава, каквато Шуберт ни я е завещал. От създаването си преди близо 200 години досега тя е получила неизброимо количество интерпретации. Николаус Арнонкур, например отбелязва в нея лекотата, изяществото и изтънчеността. Ленард Бърнстейн подчертава драматизма й, считайки го за централен, а Херберт фон Караян се фокусира на встъплението, определяйки го за най-важно. Каква ще бъде интерпретацията на Алфред Ешве?Билети за концерта на цени от 12 до 25 лева са налични на касата на зала „България“, в Ивентим, Ипей и Тикетсбг.", "date": "2019.01.29", "title": "Главният диригент на Виенската опера Алфред Ешве представя 'Ероика' със Софийската филхармония"}
{"url": "https://offnews.bg/obshtestvo/100-000-sofiantci-se-otkazaha-ot-hartienite-fakturi-za-voda-696449.html", "text": "С 25 % нарасна броят на жителите на София през миналата година, които вече не искат да получават хартиена фактура от “Софийска вода”. През януари 2019 г. дружеството “отпразнува” 100 000-я си абонат, който избра да подкрепи зелената идея и се отказа от хартиеното копие на сметката си за вода, съобщиха от дружеството. Данни от направени проучвания показват, че за производството на 1 лист хартия с размер А4 са необходими повече от 11 литра вода. Това означава, че само за един месец се спестяват около 1 100 000 литра вода, а за година приносът е до 13 200 тона.Услугата за получаване на електронна фактура се предлага от “Софийска вода” от 1 ноември 2011 г. С всяка изминала година се увеличава броят на абонатите, които се възползват от нея и по този начин подпомагат опазването на природата в България.Компанията отчита все по-големия интерес на потребителите към предлаганите онлайн услуги. За изминалата година уеб сайтът на „Софийска вода“ е посетен над 2 000 000 пъти.Дружеството предоставя на своите клиенти и широко портфолио от дистанционни услуги, като възможността за подаване на самоотчети на водомери, абонамент за известяване по електронната поща за планирани спирания на водата, безплатно СМС информиране за аварийни и планирани ремонти по мрежата, както и множество начини за безкасово плащане на www.sofiyskavoda.bg.Припомняме, че през последните години „Софийска вода“ модернизира центровете си за обслужване на клиенти. Това е още един етап в по-доброто клиентско обслужване под мотото „Услуги по вода“. Компанията е първият ВиК оператор с 24-часова безплатна телефонна линия - 0800 1 21 21 и единственият с Мобилен център за обслужване на клиенти.", "date": "2019.01.29", "title": "100 000 софиянци се отказаха от хартиените фактури за вода"}
{"url": "https://offnews.bg/112/trojno-ubijstvo-s-balgarska-sleda-v-sasht-696420.html", "text": "Американец уби родителите си и брат си под влиянието на онлайн афера с българка, съобщават медии от Флорида.Грант Амато (29 г.) от Чулиота откраднал $200 хил. от семейството си - 50 хил. от брат си и 150 хил. от баща си, за да плати за виртуалното общуване с жената чрез уебсайт за възрастни, предлагащ видеовръзка, разказва приятелката на убития му брат Коуди.След като родителите му разбрали, го принудили да се лекува от зависимост към интернет с помощта на психиатри. В клиниката продължил да общува с жената. След нов скандал с близките си те го изгонили от вкъщи. Седмица по-късно, на 24 януари, мъжът извършил трите убийства.Имал лесен достъп до оръжие въпреки проблемите си, уточнява bTV. На много снимки в социалните мрежи е именно с оръжие в ръце.Той е арестуван в понеделник и е направил пълни самопризнания.Жертвите са бащата Чад Амато (59 г.), майката Маргарет Ан Амато (61 г.) и братът Коуди (31 г.). Полицията ги открила в дома им след като колега на Коуди съобщил, че той не е отишъл на работа.Убиецът - роден на 20.05.1989 г. - е задържан и е направил пълни самопризнания.", "date": "2019.01.29", "title": "Тройно убийство с българска следа в САЩ"}
{"url": "https://offnews.bg/izvan-terena/zvezda-ot-bolivud-zapali-skandal-v-arsenal-696423.html", "text": "Скандал разтърси лондонския Арсенал след изтичането на съдържание на чат на боливудската актриса и посланик на клуба Еша Гупта.33-годишната екзотична красавица, която имаше връзка с испанския футболист на \"топчиите\" Ектор Бейерин, е обсъждала в Инстаграм играта на крилото Алекс Иуоби по време на мача с Манчестър Юнайтед, загубен с 1:3.\"Трябва да решим проблема с крилата. Не мога да гледам повече този горилоподобен Иуоби на фланга. Той е много слаб\", пише потребител, а Еша отговаря с \"Хахаха, честно казано, не знам, защо не прекарва повече време като резерва\".\"Той е пропуснал еволюцията. Въобще не се е променил от времето на неандерталците\", продължава разговора събеседникът на Еша, а тя отново отговаря със развеселени емотикони.Нигерийските фенове на Арсенал обаче се обидиха и настояват клуба да вземе мерки, като я лиши от титлата посланик.\"Алекс е наше момче. Няма да стоим миро и да гледаме как го обиждат\", пишат африкански фенове на Арсенал.", "date": "2019.01.29", "title": "Звезда от Боливуд запали скандал в Арсенал"}
{"url": "https://offnews.bg/sviat/potrebiteli-ot-tcial-sviat-saobshtavat-che-niamat-dostap-do-gmail-ob-696451.html", "text": "От 13 ч. българско време насам над 800 потребители от цял свят съобщават, че нямат достъп до Gmail акаунта си.Това сочат данните на платформата Downdetector, която събира сигнали за технически проблеми със сайтовете.Част от потребителите на Gmail в България също нямат достъп до пощата си през последния час.Сигнали, че Gmail не работи, постъпват както от Европа, така и от Азия и Северна и Южна Америка.След около час и половина, към 14.40 ч. българско време от Google съобщиха, че техническият проблем с Gmail е изцяло отстранен.", "date": "2019.01.29", "title": "Потребители от цял свят съобщават, че нямат достъп до Gmail (обновена)"}
{"url": "https://offnews.bg/futbol/mesi-e-pesimist-predi-revansha-na-barselona-sas-sevilia-696441.html", "text": "Суперзвездата на Барселона Лионел Меси сподели, че каталунците трудно ще елиминират Севиля в реванша от 1/4-финалите за Купата на Краля.Двубоят на \"Камп Ноу\" е утре от 22:30 часа българско време, като андалусийците имат комфортна преднина от 2:0 след първата среща.\"Ще е трудно да заличим такъв пасив срещу страхотен отбор като Севиля. Те имат отлични играчи, които се справят много добре на контраатаки. Имаме нужда от феновете\", каза Меси.Припомняме, че през миналия сезон двата отбора играха финал в турнира и Барса спечели с категоричното 5:0 на \"Уанда Метрополитано\" в Мадрид. Освен това каталунците са в серия от 9 поредни успеха над Севиля на \"Камп Ноу\" във всички турнири.Част от победите бяха с разгромен резултат – два пъти по 3:0 и 4:0, 5:0, 5:1. Сега Барселона се надява отново да повтори или подобри някой от тях.Иначе вчера стана ясно, че финалът за Купата на Испания по футбол ще се играе на стадиона на Бетис \"Бенито Виямарин\" в Севиля. Двубоят е насрочен за 25 май 2019 година.Победителят в турнира ще представя Испания в груповата фаза на Лига Европа през сезон 2019/2020.", "date": "2019.01.29", "title": "Меси е песимист преди реванша на Барселона със Севиля"}
{"url": "https://offnews.bg/futbol/asen-bukarev-stava-glaven-skaut-v-levski-696425.html", "text": "Асен Букарев е гласен за главен скаут на Левски - пост, който доскоро се заемаше от освободения от клуба Кирил Вангелов.В момента Букарев е помощник треньор в щаба на Георги Дерменджиев, но се очаква да има нова позиция, пише \"Тема Спорт\".Асистентът ще получи пореден различен пост в клуба. Той вече е бил скаут за кратко, а това се случи през 2008 година, когато за треньор на Левски беше назначен Велислав Вуцов.Буки бе част от щаба и на последните треньори на \"сините\" - Люпко Петрович, Елин Топузаков, Николай Митов, Делио Роси, Славиша Стоянович и сега на Дерменджиев. В края на 2017-а и началото на 2018-а бе и под някаква форма спортен директор в тима. Той се водеше на длъжност главен мениджър и координатор по спортно-техническата дейност.В крайна сметка напусна позицията заради несъгласие с методите на собственика Спас Русев. След това изненадващо се завърна в клуба и влезе в щаба на Славиша Стоянович.Любопитното е, че завръщането му според различни публикации е станало именно по настояването на Кирил Вангелов, чийто пост сега ще заеме.", "date": "2019.01.29", "title": "Асен Букарев става главен скаут в Левски"}
{"url": "https://offnews.bg/temida/kpkonpi-iska-otnetite-ot-neia-imoti-da-se-polzvat-za-obshtestveni-nuzh-696447.html", "text": "Отнетите от КПКОНПИ имоти да се позлват за обществени нужди, предлагат от антикорупционната комисия.Оттам информират, че отнетите в полза на държавата от КПКОНПИ имоти и автомобили са донесли 90% от общите приходи от продажба на имущество от Националната агенция по приходите (НАП). От Агенцията отчитат повишен дял на имотите, отнети от КПКОНПИ, като през 2015 г. те са били 31% от продажбите, през 2016 г. - 40% от продажбите, а през 2017 г. са достигнали 55%.През 2018 г. имоти, отнети от КПКОНПИ, са донесли на бюджета 6 603 000 лв.Най-голям дял в тази сума има хотел „Танне“ в Банско, който е продаден за 3 189 799 лв. без оборудването. Имотът беше отнет в полза на държавата от КПКОНПИ през 2017 г. от немския гражданин Манфред Дийл. Той се споразумя с прокуратурата, след като в Германия бе осъден за присвояване на пари, които впоследствие е изпрал в България. В хода на съдебните дела за отнемане, бяха направени два неуспешни опита за продажба на хотела от частни съдебни изпълнители, заради задължения към кредитори. През 2012 г. тръжната цена е била 1 043 100.00 лв., а през 2017 г. - 1 744 200.00 лв.Още 907 000 лв. е донесла на хазната пететажна сграда на територията на общ. Несебър, отнета през 2014 г. от сириеца Талеб Сабуни, който има присъда за изнудване. За 507 940 лв. са продадени четири от имотите, отнети през 2017 г. от Веселин Наковски, с присъда за рекет.През годината са продадени ниви, стопански постройки и апартаменти, отнети от КПКОНПИ със съдебни решения в периода 2010 – 2017 г.В допълнение, на базата на изпълнителните листове по дела на КПКОНПИ през 2015 г. в бюджета са влезли още 319 560 лв. от налични суми по сметки, наеми и др., посочват от антикорупционния орган. През 2016 г. по тази линия са постъпили 125 387 лв., а през 2017 г. 710 973 г. като в сумата се включват още и продадени изделия от злато.Досега само три от отнетите имоти са отишли в обществена полза - за настаняване на учреждения на държавната администрация. Това са: земеделски земи за включване в Държавния поземлен фонд и за нуждите на общ. Ново село, апартамент за нуждите на общ. Горна Оряховица, магазин на Агенцията по вписванията в Несебър и сграда за нуждите на МВР – за полицейско управление в с. Градец, общ. Котел.\"Отчитайки слабия превантивен ефект на разпореждането с отнето имущество чрез продажба, КПКОНПИ стартира консултации с представители на неправителствения сектор и институциите, за да се създаде работещ механизъм, така че отнети в полза на държавата имоти да се предоставят за обществени нужди\", съобщават от пресцентъра на КПКОНПИ.", "date": "2019.01.29", "title": "КПКОНПИ иска отнетите от нея имоти да се ползват за обществени нужди"}
{"url": "https://offnews.bg/futbol/slavisha-stoianovich-vse-oshte-e-trenior-na-levski-696422.html", "text": "Славиша Стоянович все още е документално треньор на Левски. Това е и причината заменилият го на поста Георги Дерменджиев все още да няма подписан договор.Сърбинът отлага раздялата с Левски, тъй като преговаря за неустойката на помощниците си Небойша Милошевич и Енвер Чирич. Той не бил доволен от предложените им от клуба компенсации.\"Няма развитие\", каза Стоянович след поредната среща с изпълнителния директор на \"сините\" Павел Колев. На \"Герена\" се надяват въпросът да бъде решен скоро, за да може да се съсредоточат върху спасяването на лиценза. Павел Колев си бе дал срок този въпрос да бъде решен до средата на следващата седмица.Левски не може да разтрогне и с вратаря Божидар Митрев. Бившият капитан на \"сините\" отказва да напусне и да стане свободен агент, тъй като не може да си намери отбор. Митрев остана в София заедно с колегата си Мартин Полачек, който също не бърза да скъса с Левски.", "date": "2019.01.29", "title": "Славиша Стоянович все още е треньор на Левски"}
{"url": "https://offnews.bg/ikonomika/fejsbuk-naema-150-sluzhiteli-v-balgaria-696444.html", "text": "\"Фейсбук\" ще отвори офис със 150 служители в България, съобщи \"Капитал\", като цитира ръководителя на отделя по политика за съдържанието Шавон Комински.Центърът у нас ще отговаря за преглед на съобщения, докладвани от потребители. За целта социалната мрежа ще си партнира с TЕLUS International - една от най-големите аутсорсинг компании в България, която ще оперира самия офис. \"През следващата година в този център ще работят около 150 служители, които ще преглеждат съдържанието и ще оказват подкрепа на множеството различни общности във Facebook\", се казва в официалното съобщение на компанията. Броят на хората в офиса ще зависи от броя на докладваните постове и снимки. Екипът в София ще преглежда постове на три езика: руски, турски и казахски. Очаква се офисът да заработи до няколко седмици.", "date": "2019.01.29", "title": "Фейсбук наема 150 служители в България"}
{"url": "https://offnews.bg/sviat/nov-kliuchov-vot-za-brekzit-v-britanskia-parlament-696426.html", "text": "Британският парламент ще направи днес нов опит за решаване на кризата по Брекзит, като гласува поправки в предложеното от Тереза Мей споразумение. Постигнатата от нея сделка с Брюксел бе отхвърлена от парламента, затова депутатите днес ще дадат вота си за няколко поправки, за които евентуално да започнат преговори с ЕС.Все още не е ясно кои от предложените текстове ще бъдат подложени на гласуване. Лейбъристите настояват в закона за Брекзит категорично да се впише, че се изключва вариант за излизане без сделка. Междувременно консерватори разработват сценарии за излизането без споразумение.Либералдемократите са единствените, които настояват за втори референдум, като се изключи възможността за Брекзит без сделка.Вотът се очаква около 21 ч българско време (19 ч по Гринуич).Остават точно два емсеца до датата на Брекзит - 29 март.", "date": "2019.01.29", "title": "Нов ключов вот за Брекзит в британския парламент"}
{"url": "https://offnews.bg/razsledvane/istoria-za-dva-drona-edin-dzhip-i-mvr-696390.html", "text": "Редовното оплакване на всеки министър на вътрешните работи е, че почти всички пари отиват за заплати и не остават средства за модернизация. Проблемът обаче е още по-голям, защото дори и малкото останали пари за техника се харчат твърде… непестеливо.Всяка година данъкоплатците отделят около 1.3 млрд. лв. за ведомството, като близо 90% от тях сa предназначени за заплати и осигуровки. И вместо чрез обявената от бившия министър Валентин Радев реформа да се намалят разходите, тези промени бяха спрени от новия вътрешен министър Младен Маринов, защото няма „необходимост“.Приемственост в посока на оптимизация и преструктуриране на МВР няма, но има в една друга сфера – новият министър ще бере плодовете от обявените по времето на предшественика си обществени поръчки.ДРОНОВЕ, АМА ОТ СКЪПИТЕСледвайки максимата, че най-лесно се харчат чужди пари, МВР вече е горд собственик на два дрона и автомобил на обща стойност от 429 984 лв. с ДДС след проведена процедура по Закона за обществените поръчки (ЗОП).Поръчката е спечелена от пловдивската фирма „Темпекс“, а другите двама участници са отстранени, тъй като офертите им не отговарят на условията. Интерес буди фактът, че фирмата победител се занимава с продажба и поддръжка на климатични и вентилационни системи, като никъде сред дейностите, афиширани на официалния й сайт, не фигурира думата „дрон“. Факт е обаче, че „Темпекс“, в обединение с други фирми – „Българска дрон академия“ и БАН, печелят първа награда от Международния технически панаир – Пловдив, през 2016 г. за безпилотна система, която лови радиация.Договорът на „Темпекс“ с МВР е сключен на 30 май 2018 г., а срокът за доставка е бил 31 август, като това е третият, явно щастлив, опит за осъществяване на поръчката (първият е от края на 2016 г. според Агенцията за обществени поръчки).Предназначението на техниката, която фирмата трябва да достави, е тя да се използва за охрана на българо-турската граница. Обществената поръчка е съфинансирана от фонд „Вътрешна сигурност“ на ЕС. Целта е дроновете да улеснят работата на граничните полицаи от Регионална дирекция-Елхово. Като „Темпекс“ ще трябва да обучи за 9360 лв. и шестима „оператори“, които в края на подготовката трябва да са натрупали не по-малко от 4 летателни часа с дрон.АХ, ТОЗИ ИНТЕРНЕТ…Всичко звучи добре до момента, в който резултатът от най-обикновено търсене в интернет започва да поражда сериозни съмнения. Офертата на „Темпекс“ включва 2 бр. летателни модула “Explorer 1000” за сумата от 260 016 лв. с ДДС. Проверка показва, че един базов модел дрон от посочената марка струва 38 227.45 лв. с ДДС, а с всички екстри е 64 785 лв. Тоест два такива дрона правят общо 129 570 лв., което е два пъти по-малко от посочената в офертата цена.Освен ако „Темпекс“ не достави на МВР 4 дрона с всички екстри, нещо, което не го пише в офертата им, то разликата в цената – 130 000 лв. – вероятно няма да бъде възстановена на европейските данъкоплатци.Фирмата производител на дронове предлага също така и два различни вида летателни апарата от модела, който е доставен на МВР. Цената им е еднаква, но вторият вид лети до 70 мин, а не до 60 мин и може да носи не 2 кг, а 3 кг тежест. Ведомството обаче не е имало късмет да им бъде предложен дронът с по-добрите характеристики.Офертата предвижда още „Темпекс“ да достави и наземна контролна станция, заедно с необходимите софтуер и оптична система. Във фирмения магазин такава станция, с всички екстри, струва 13 888.62 лв. с ДДС, а без екстрите цената й е 9116.30 лв. с ДДС. В този случай МВР са получили системата по-евтино, за 8400 лв. с ДДС.Колко добра обаче е тази оферта и дали не е такава само привидно? Оказва се, че „евтината“ станция се предлага от фирмата производител както отделно, така и безплатно с покупката на съответния модел дрон. Вероятно и в този случай данъкоплатците просто нямаме късмет с това как институциите харчат парите ни.КОЙ ЩЕ ВОЗИ ДРОНОВЕТЕ?Въпросите обаче не свършват дотук. МВР е закупило още и автомобил Ford Ranger duble cab XL, който според ценовата оферта струва „скромните“ 91 728 лв. с ДДС. Той ще има за цел да транспортира дроновете.Във фирмения магазин базовата цена на въпросния модел автомобил е 52 234 лв. с ДДС. Дотук добре, но МВР имат изисквания: тяхната кола да бъде с 4+1 гуми, електрическа лебедка, сигнално-звукова уредба, лепенки на гранична полиция и да е в тъмнозелено. Тези допълнения излизат на данъкоплатците още около… 40 000 лв. Осигуряването на скъпи джипове за Главна дирекция „Гранична полиция“ (ГДГП) е вече утвърдена практика. В началото на месец октомври 2018 г., отново чрез проект по Фонд „Вътрешна сигурност“ на ЕС – „Подкрепа за справянето с миграционния натиск по българските външни граници“, 341 джипа бяха предоставени на дирекцията. Базовата цена на автомобилите варира от 40 000 до 80 000 лв., но тези са оборудвани с допълнителни системи, тъй като са предназначени за по-качествено справяне с мигрантския натиск в България. Според статистиката за месеците август, септември и октомври този „натиск“ се равнява на общо 2416 лица, които са се опитали да влязат през границата ни или са заловени във вътрешността на страната.И ОТНОВО С ПАРИ ОТ ЕСДруга обществена поръчка, отново финансирана от фонд „Вътрешна сигурност“ на ЕС, е за обучение на служителите от ГДГП за обезпечаване и еднакво прилагане на правото на ЕС.За да се постигне целта на поръчката, на първо място граничните полицаи ще изучават английски език в две нива (240 часа), а това ще струва 112 500 лв. без ДДС, или 135 000 лв. Сумата ще бъде платена за обучението на 110 служители, което прави по 1227 лв. на човек. Подготовка само за едно ниво излиза 613 лв., което е с около 200 лв. повече от редовните цени, които се предлагат в езиковите центрове.По плана, разчертан от МВР, подготовката по език трябва да помогне на полицаите при участието им в съвместни операции, организирани и координирани от Агенция Фронтекс, при обмена на информация и реализирането на международни проекти.Според документацията обаче служителите от районните гранични управления в Кюстендил, Русе и Смолян ще се обучават в начални нива А1 и А2, което едва ли ще им бъде достатъчно, за да изпълнят целите на проекта. Но за това пък колегите им от Елхово, Бургас, аерогари и Драгоман ще усвоят по-високите нива B1 и В2.На второ място обществената поръчка предвижда да се проведе обучение по прилагане на правото на ЕС. То ще бъде с продължителност едва три дни и ще струва 93 000 лв. с ДДС, или по 885 лв. на човек, като в този курс ще участват 105 служители.В този курс граничните полицаи ще научат за това, какви са им правомощията в съответствие с Кодекса на шенгенските граници, както и как да извършват проверки и контрол спрямо директивите и регламентите на ЕС, и според съответните конвенции. Служителите ще разберат още какви права имат чужденците и ще научат за достъпа до международна закрила на ГКПП-тата.Последната обществена поръчка обаче, обявена в средата на месец септември, все още не е приключила, а през октомври месец дори беше удължена. Причината – за спечелването й е участвал само един кандидат. Което, за жалост, означава, че някои от нашите гранични полицаи ще продължат да работят незнаещи нито език, нито права – било то човешки или професионални. А за европейските данъкоплатци остава споменът за твърде широките пръсти на българското МВР.ИЗТОЧНИЦИБ. ред. - Този текст е от \"Черна книга на правителственото разхищение в България 2018\", която се издава от Фондация за свободата \"Фридрих Науман\". Всички публикации в книгата са напълно свободни за препубликуване като идеята е да достигнат до възможно най-широк кръг читатели.", "date": "2019.01.29", "title": "История за два дрона, един джип и МВР"}
{"url": "https://offnews.bg/obshtestvo/znachitelni-valezhi-v-pet-oblasti-temperaturite-ot-minus-2-do-14-na-696396.html", "text": "Жълт код заради значителни валежи обяви днес за пет области в Югозападна България Националният институт по метеорология и хидрология.Областите са Благоевград, Пловдив, Пазарджик, Смолян и Кърджали.Там ще има значителни валежи от дъжд, а над около 1000 метра – от сняг. Ще паднат количества от 20 до 35 л/кв.м, а в отделни планински райони - и повече. Валежите ще продължат и през нощта срещу сряда.Валежите ще започнат след полунощ (в понеделник срещу вторник) от запад и през деня ще обхванат и централните райони на страната. На много места валежът ще е от дъжд, а над около 1000 метра ще вали сняг. По-съществени ще са валежите в Югозападна България. В Рило-Родопската област и на места в планинските райони на Западна България снежната покривка ще се увеличи още с около 10 см. В Източна България и на места на север от Стара планина ще духа умерен, временно до силен южен вятър и дневните температури там ще се повишат, ще остане почти без валежи.Минималните температури ще са между минус 2° и 3°, в Югоизточна България до 5°-8°. Максималните ще са между 3° и 8°, в Източна България – между 11° и 14°.Над планините облачността ще е значителна и в масивите от Западна и Централна България ще вали сняг, под 1000 метра - дъжд. В Рило-Родопската област валежите ще са значителни. Ще духа умерен до силен югозападен вятър. Максималната температура на височина 1200 метра ще е около 2°, на 2000 метра - около минус 1°.По Черноморието облачността ще е по-често значителна, но валежи не се очакват. Ще духа умерен, временно до силен южен вятър. Максималните температури ще са от 8° до 13°. Температурата на морската вода е 6°-7°. Вълнението на морето ще бъде 2-3 бала.Слънцето ще изгрее в 7:45 часа и ще залезе в 17:34 часа. Денят ще продължи 9 часа и 49 минути.", "date": "2019.01.29", "title": "Значителни валежи в пет области, температурите - от минус 2 до 14 над нулата"}
{"url": "https://offnews.bg/obshtestvo/gripna-epidemia-v-pochti-tcialata-strana-ot-dnes-e-obiavena-i-v-monta-696431.html", "text": "Грипна епидемия е обявена в почти цялата страна. От днес тя е в сила и в Монтанска област. Учебните занятия там се прекратяват до 4 януари вкл., което означава, че децата ще се върнат в клас на 6 февруари, след междусрочната ваканция.Грипна епидемия е обявена от днес и в област Търговище. С това областите в грипна епидемия вече са 25 от общо 28.Удължава се грипната епидемия на територията на област Кърджали считано от 31.01.2019 г. до 01.02.2019 г. включително. Удължава се и грипната епидемия в област Пазарджик. Учебните занятия в областта се възстановяват, считано от 30.01.2019 г.Днес не се учи в 1561 училища, съобщи Министерството на образованието.61 от тях са в област Монтана, 32 – във Враца.Продължава да не се учи в 267 училища в София-град, в 124 училища в област Благоевград, в 105 - в област Плевен, в 41 - в област Кюстендил.В грипна ваканция са и учениците от 194 училища в Пловдивско, от 83 училища в област Велико Търново, от 70 - в област Русе, от 59 - в област Разград, от 69 - в област Добрич, и от 72- в област Кърджали.Няма учебни занятия още и в 122 училища в област Варна, в 122- в област Пазарджик, в 80 - в област Хасково, и в 11 - в София област.В област Видин няма да има занятия в 32 училища и две детски градини по предписание на РЗИ до 30 януари, включително.Поради лоши метеорологични условия не се учи в 8 училища в област Смолян. В 7 училища в област Ловеч също няма учебен процес.В столицата безплатни прегледи за пациенти с грип се извършват в  и във Военно-медицинска акамедия (за възрастни и деца над 12 години). Прегледите във ВМА са от 9 до 14 ч в кабинет 108 в катедрата по инфекциозни болести. Не е необходимо направление от личен лекар. Пациентите трябва да си запишат час предварително на тел.: 02 / 92 25 989 и 02 / 92 26 125.От утре, 30 януари, се отменя грипната епидемия и предприетите противоепидемични мерки на територията на област Стара Загора.", "date": "2019.01.29", "title": "Грипна епидемия в почти цялата страна, от днес е обявена и в Монтана (обновена)"}
{"url": "https://offnews.bg/futbol/liupko-petrovich-tarsi-novi-futbolisti-v-portugalia-696419.html", "text": "Консултантът в ЦСКА Люпко Петрович сподели, че в момента е натоварен със задачата да търси нови футболисти в Португалия.Носителят на КЕШ с Цървена звезда, който бе назначен в ролята на съветник при “червените”, разкри пред “Меридиан мач”, че няма конкретна задача, докато следи мачовете в местното първенство.“В Португалия съм за футболисти. Не търся определен тип играч, а някой, който да ми направи впечатление. ЦСКА като цяло разполага със силни футболисти на всяка една позиция и можем да мине без нови. Ако изскочи нещо добро, защо да не го вземем”, заяви Люпко.Сърбинът коментира и най-актуалната тема на “Българска армия”, а именно евентуалната продажба на Кирил Десподов: “Неговата продажба не е на всяка цена. Само ако има добра оферта”.", "date": "2019.01.29", "title": "Люпко Петрович търси нови футболисти в Португалия"}
{"url": "https://offnews.bg/obshtestvo/dzhejmstaun-ili-kak-tri-zheni-opitomiavat-amerika-696107.html", "text": "Тази вечер от 23:00 часа по ТВ канал , веднага след втори епизод на минисериала  от 22:00, можете да проследите и втори епизод и на сагата .Сайтът на ТВ канала дава безплатна възможност да наваксате с пилотния епизод на сериала на . Това не е онлайн услуга за видео по поръчка, чрез която да гледате целия сезон на сериала.  е традиционен ТВ канал, който достъпен без допълнителна месечна такса чрез VIVACOM TV, както и в мрежите на A1 България, НЕТ1, Телекабел, NetWorks, ТВ САТ Ком и Силистра ТВ.Вирджиния, 1619 г. Британската колония Джеймстаун се намира сякаш на края на света. В продължение на 12 години тя е заселена само от мъже, но статуквото се променя, когато първите жени акостират в зашеметяващата пустош. Подгответе се „Джеймстаун“ да стане новата ви любима сага тази година, тъй като вече са заснети три сезона. Сериалът проследява съдбата на три жени - Верити (Ниам Уолш), Джослин (Наоми Батрик) и Алис (Софи Рандъл), които се опитват да изградят живота си в новата колония.Верити (в ролята е Ниам Уолш, най-телевизионното от трите свежи лица тук, позната ви от Jekyll & Hyde) - пристига в „Джеймстаун“ в търсене на бягство от проблемното си минало и когато се изправя лице в лице със съпруга си, притежател на гостилницата, изпитва страх, че е направила ужасна грешка като е напуснала Англия. Непокорна, невъздържана, с войнстващо негодувание срещу всякаква несправедливост, Верити бързо влиза в пререкания с властимащите в града. Скоро, обаче, осъзнава истинския потенциал на тази красива земя, както и че за да остане част от тази общност, трябва да защитава тези, които обича.Джослин (в ролята е Наоми Батрик от сериалите „Един много английски скандал“ и Crossing Lines с Том Влашиха) е с по-високо социално положение от повечето жителки на Джеймстаун и може би най-лукавата в селището. Изтънчена, но с неутолима жажда за власт, тя няма да позволи на някакъв си патриархат да провали плановете й. Пиперливият й език прикрива уязвимост и тайна, която заплашва да я погуби. Съпругът й Самуел е ковчежник на компанията, който има положение, но е прекалено честен, така че на нея й се налага да бъде по-изобретателна, за да повлияе на напредъка му по свой начин.Алис (в ролята е , позната ви от „Остри козирки“/Peaky Blinders, както и „Бодигард“, за който Ричард Мадън миналата седмица взе „Златен глобус“), фермерско момиче от Норфолк, не е развълнувана от новия си дом. Когато е неописуемо наранена от предопределения ѝ съпруг, тя трябва да потърси справедливост в един свят, силно предубеден срещу нея и жените изобщо. Определена за непоколебимия Хенри Шароу, на Алис сякаш й предстои нерадостна съдба, но тя намира своя причина да продължи напред. Чувството й за справедливост и находчивостта й ще й гарантират сигурно място в сърцето на общността.Пълният с обрати сюжет проследява живота на новите пришълки, които правят светкавично впечатление и се озовават в нов свят на любов, желания, власт и оцеляване. Любовни триъгълници, разгорещени вражди и свирепа конкуренция създават конфликти за обитателите, обединени от категоричното си желание да оцелеят и преуспеят в новия си живот.Епизодите на „Джеймстаун“ се излъчват премиерно в неделя от 22:00 ч.", "date": "2019.01.29", "title": "Джеймстаун или как три жени опитомяват Америка"}
{"url": "https://offnews.bg/obshtestvo/v-tri-stolichni-kvartala-bez-voda-zaradi-planirani-remonti-696398.html", "text": "\"Софийска вода\" временно ще прекъсне водоподаването в някои райони на столицата днес заради планирани ремонти.Във връзка с подмяна на сградно водопроводно отклонение на ул. „Нишава“ в ж.к. „Стрелбище“, се налага спиране на водата от 10 до 17 часа на:- ул. „Кестенова гора“ - от ул. „Хайдушка гора“ до ул. „Нишава“;- ул. „Нишава“ - от ул. „Твърдишки проход“ до ул. „Кестенова гора“.Във връзка с монтаж на пожарен хидрант и спирателен кран на ул. „Захари Круша“ в кв. „Крива река“, се налага спиране на водата от 10 до 19 часа на на:- ул. „Захари Круша“ .- от ул. „Добрила“ до ул. „Яков Крайков“.Във връзка с изграждане на полимерна шахта и монтаж на водомерен възел на ул. „Хан Омуртаг“ в ж.к. „Яворов“, се налага спиране на водата от 9 до 16 ч на:- ул. „Хан Омуртаг“ - от ул. „Бойчо войвода“ до бул. „Михай Еминеску“.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването, уверяват от \"Софийска вода\".Засегнатите от прекъсването на водата могат да получат повече информация от телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез виртуалния информационен център на дружеството ().“Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез SMS.", "date": "2019.01.29", "title": "В три столични квартала без вода заради планирани ремонти"}
{"url": "https://offnews.bg/izvan-terena/serina-uiliams-vleze-v-roliata-na-bionse-696429.html", "text": "Американската тенисистка Серина Уилямс влезе в ролята на певицата Бионсе по време на участието си в тв шоуто Lip Sync Battle.В него участниците се появяват на сцената на музикален фон и се опитват да изглеждат колкото се може по-близо до изпълнителите.Серина Уилямс се появи на сцената заедно със съпругата на бившия тенисист Анди Родик Бруклин Декър, като двете изпълниха парчето \"Sorry\".Самият Родик, който беше също в шоуто като участник на съперников отбор, остана шокиран от появата на Серина на сцената, но бързо се окопити.Участието на Серина е било пазено в тайна до последно за зрителите и самия Родик, тъй като съпругата му е искала да го изненада.", "date": "2019.01.29", "title": "Серина Уилямс влезе в ролята на Бионсе"}
{"url": "https://offnews.bg/kultura/sofia-film-fest-predstavia-momiche-otlichen-sas-zlatna-kamera-v-696433.html", "text": "Пълнометражният дебют „Момиче“ на белгийския сценарист и режисьор Лукас Донт е разказ за мечтите и стремежите на 15-годишно транссексуално момиче да стане балерина.За изпълнението си във филма Виктор Полстър получи наградата за най-добър актьор в конкурсната програма „Особен поглед” на Кан, а филмът беше отличен и с приза на ФИПРЕСИ, както и с „Queer Palm“.Филмът получи признанието „Европейско откритие” на Европейските филмови награди и още 13 отличия на авторитетни кинофоруми в целия свят, а през март ще го видим в програмата и на 23-тия София Филм Фест.", "date": "2019.01.29", "title": "София Филм Фест представя: 'Момиче', отличен със 'Златна камера' в Кан"}
