{"url": "https://offnews.bg/tehnologii/mrezhata-na-a1-6-000-terabajta-i-1-5-miliarda-izgovoreni-minuti-na-me-694199.html", "text": "Всеки месец мрежата на А1 генерира 6 000 терабайта мобилен трафик и 1,5 милиарда изговорени минути. Те са резултат от стратегията на телекома постоянно да разширява своето продуктово портфолио, за да отговори на нуждите на клиенти си.  разполага с над 3 000 базови станции, а мобилната 4G мрежа на компанията обхваща 97% от населението на страната. Всяка година компанията инвестира между 120 и 140 милиона лева в развитието на своята мрежа.Потвърждение за развитието на мобилната мрежа на А1 са и резултатите на световния лидер в тестването на бързината и качеството на мобилните мрежи Ookla, според които А1 е телекомът с най-бързата 4G мрежа в България за третото тримесечие на 2018 година. Анализът на скоростта на 4G мрежата на А1 се базира на тестове на потребители чрез световноизвестното приложение на Ookla – Speedtest. първа у нас демонстрира скорости в 4G мрежа още през 2011 г., а от старта на 4G през 2016 г. до днес е инвестирала приблизително 200 милиона лева, като непрекъснато обновява и разширява мрежата си. За този период А1 регистрира над 140% ръст на 4G смартфоните в своята мрежа и повече от 800 000 активни 4G потребители. Телекомът отчита и ръст от 260% на трафика на данни, като над 70% от него се осъществяват в 4G. 4G мрежата на А1 покрива всички населени места с над 1 000 жители у нас при максимална скорост до 112 Mbps, а с 4,5G – всички населени места с над 3000 жители при максимална скорост до 150 Mbps.А1 започна да внедрява 4,5G в България, която осигурява скорост на връзката с 30% по-висока спрямо досега (150 Mbps), в края на 2017 г. Технологията, която позволява това, се нарича „обединяване на честоти” (Carrier Aggregation) и генерира многократно по-бърз интернет в зависимост от използвания честотен спектър. А1 ще е внедрила „обединяване на честоти” в цялата страна до края на тази година. Тези подобрения в мрежата ще позволят бърз ъпгрейд към 5G. Следвайки своята стратегия да бъде постоянно в полза на хората, А1 разработи умни решения, с които да подпомогне развитието на градовете и индустриите. Тяхното внедряване ще намали чувствително разходите на общините, ще оптимизира производителността и ще подобри качеството на живот на хората, като осигури комфорт, сигурност, по-чист въздух и повече свободно време. А1 вече предлага решения в няколко основни направления – контрол на въздуха, управление на отпадъци, интелигентно осветление, умно паркиране, а също и контрол и отчитане на комунални услуги.За внедряването на умни решения, А1 използва стандарта Narrowband IoT (NB-IoT), който свързва широка гама от устройства, машини и услуги. Телекомът залага на NB-IoT заради неговите предимства спрямо останалите съвременни технологични стандарти – по-ниски разходи за устройства, по-дълъг живот на батериите, по-добро покритие, оптимизиран пренос на данни, двупосочна комуникация, висока сигурност на връзката и качество на предлаганите услуги. До края на март 2019 г. А1 ще осигури покритие с NB-IoT в цялата страна.", "date": "2018.12.19", "title": "Мрежата на A1: 6 000 терабайта и 1,5 милиарда изговорени минути на месец"}
{"url": "https://offnews.bg/politika/angelkova-izpadame-v-praven-vakuum-ot-ianuari-letniat-sezon-shte-e-k-694157.html", "text": "Тази година стартирахме около 25 процедури за отдаване на концесии и със сменянето на закона изпадаме в правен вакуум. Това каза министърът на туризма Николина Ангелкова, след като депутатите отхвърлиха предложението да се удължи срокът за отдаване на концесии по новия ред на Закона за концесиите с две години.По нейни думи новият ред, който ще влезе в сила от 1 януари 2019 г., изисква разписана наредба за мониторинга на концесиите, а такава все още няма, тъй като е била спряна от Висшия административен съд заради редица намерени нарушения на закона. Това според нея ще предизвика \"пълна каша\" при управлението на плажовете и протичането на летния сезон през 2019 г.\"Затова миналата година изискахме концесиите за морските плажове да бъдат извън обхвата на Закона за концесиите, защото те са със сезонен характер. Неслучайно има и специален закон за устройството на Черноморското крайбрежие. И предвид това, че до март месец ние сме длъжни да подготвим сезона и да обявим неохраняемите плажове, съответно изискваме редица спешни действия, които да бъдат направени\", коментира тя. Според нея това няма да се случи навреме, тъй като в Закона за концесиите не са заложени изрични, а само инструктивни срокове за процедурите по отдаване на концесии, което напълно ще блокира планирането и работата на Министерството на туризма в тази сфера.Към момента концесиите за морски плажове се отдават по процедура, произтичаща от Закона за устройството на Черноморското крайбрежие, която Ангелкова оцени като напълно прозрачна заради участието на представители от различни институции в процеса.\"В конкурсната концесионна комисия участват експерти и представители както от Министерството на туризма, така и на Министерството на финансите, на вътрешните работи, на Министерски съвет\", заяви тя. Предложението беше внесено между първо и второ четене в Закона за устройство на територията от председателя на правната комисия Данаил Кирилов и изненадващо срещна остра критика от председателя на коалиционния партньор на ГЕРБ \"Обединени патриоти\" в лицето на Валери Симеонов, според когото действащият в момента Закон за Черноморското крайбрежие, по който се раздават концесиите за морски плажове, не гарантира нито прозрачност на документациите, нито контрол върху процеса.\"В резултат от искането за продължаване на прилагането на Закона за Черноморското крайбрежие още две години ще се продължи с раздаването на концесии на тъмно, както е до момента. Под прякото ръководство на Министерството на туризма, което държи папките с концесиите в една специална стая с камери, и легендите разказват и други криминални обстоятелства около тази невероятно ценна държавна информация от най-висша степен на секретност\", заяви Симеонов. Критика дойде и от редиците на БСП в лицето на заместник-председателя на парламентарната им група Крум Зарков. Той заяви, че внеслият предложението Данаил Кирилов се държи като \"абсолютен законодателен терорист\". Зарков допълни, че решението е било достатъчно дебатирано в края на 2017 г. и е време да спре да бъде отлагано неговото приложение на практика.В резултат на тези дискусии Данаил Кирилов оттегли предложението си, като призова да се запомни кои депутати се изказват против. \"Оттук нататък идва март месец, идва април месец. Вече ясно ще се идентифицира кой е за затворените комплекси, кой е за отворените комплекси или отворената търговия. С това поведение даваме аргументи на министъра за процесуалната му защита оттук нататък\", заяви от трибуната Кирилов.Пред журналисти Кирилов допълни, че оттеглянето е било символично, защото е видял, че не получава подкрепа. Той коментира, че БСП подозират голям заговор зад предложението, а заговорът всъщност се крие в неприемането му. \"Сега всички висящи процедури вече ще бъдат по друго право и по отношение на всички висящи спорове ще се приложи друг закон - различен от този, който е бил приложим по време на тяхното провеждане\", заяви Кирилов.", "date": "2018.12.19", "title": "Ангелкова: Изпадаме в правен вакуум от януари, летният сезон ще е каша"}
{"url": "https://offnews.bg/politika/nzok-se-otkaza-da-spira-stimulite-na-aptekite-za-prodazhba-na-skapostr-694197.html", "text": "Здравната каса се отказа от идеята да спре стимулите за аптеките, които продават скъпоструващи лекарства.За това съобщиха от Министерството на здравеопазването след среща с пациентски организации и с представители на Българския фармацевтичен съюз.Предвиждаше се НЗОК да спре да плаща на аптеките по 2 лева за обработен протокол за скъпоструващо лекарство, което се заплаща на 100% с обществени средства, тъй като аптеките нямат право на надценка за тези медикаменти.Надзорният съвет на Касата реши да подкрепи промяната, като според зам.-здравния министър и председател на Надзора Жени Начева по този начин НЗОК би спестила 16 млн. лева, които могат да отидат за скъпоструващи лекарства.Начева обясни, че тези 2 лева няма да се плащат от пациентите.Представителите на фармацевтите обаче реагираха остро на готвената промяна, като посочиха, че така ще се създаде нелоялна конкуренция - ще бъдат облагодетелствани големите аптеки, а аптеките в малките населени места ще се откажат да доставят скъпоструващи лекарства, покривани от НЗОК. Така се стигна до срещата между представителите на здравното министерство, пациентски организации и фармацевти, на която беше решено таксата от 2 лева да остане. Предстоят дискусии за предложението търговците на едро да предоставят отстъпки за лекарствата, частично заплащани от НЗОК, не на аптеките, а на Касата. За обществено обсъждане остава и промяната, според която търговците на едро ще трябва да покриват преразхода на НЗОК за медикаменти. ", "date": "2018.12.19", "title": "НЗОК се отказа да спира стимулите на аптеките за продажба на скъпоструващи лекарства"}
{"url": "https://offnews.bg/temida/sadat-otmeni-domashnia-arest-na-tcenko-chokov-prati-go-v-bolnitcata-n-694204.html", "text": "Апелативният специализиран съд отмени мярката \"домашен арест\" на бившия кмет на Галиче Ценко Чоков, след като преди два дни беше заснет да се храни в луксозен ресторант в столичния кв. „Драгалевци” въпреки наложената му мярка. Чоков няма право да обжалва мярката, съобщи bTV.Бившият кмет на Галиче е с все още невлязла присъда от четири години и половина затвор за ръководене на престъпна група за рекет, побой и палежи. Чоков беше пуснат под домашен арест през септември, като изтърпява мярката на адрес в София. Той обясни, че е имал разрешение от съда да отиде на зъболекар, а след това седнал в заведението, за да се нахрани, тъй като кръвната му захар била паднала. Съпругата му Цветелина Нелова обяви, че здравословното му състояние е лошо - имал болести, които ще му останат за цял живот.Днес Чоков се яви в съда с патерици.Заради здравословните му проблеми той ще бъде настанен не в килия, а в болничното отделение на затвора в София.", "date": "2018.12.19", "title": "Съдът отмени домашния арест на Ценко Чоков, прати го в болницата на затвора"}
{"url": "https://offnews.bg/ikonomika/pri-zaplata-560-lv-rabotnikat-shte-vzema-chisto-434-lv-rabotodateli-694188.html", "text": "Правителството официално обяви, че от 1 януари 2019 г.  и ще стане 560 лева.Звучи добре, но тези пари са само на книга. Чистите пари, за които обикновено работникът говори, когато стане дума за заплата, са доста по-малко. Разходите за труд, за които работодателят си прави сметка, пък са доста повече.При новата минимална заплата от 560 лева, работникът ще получи чисто 434,55 лв., ако не му се полагат някакви други надбавки, например са стаж.За да получи работникът своите 434,55 лева, работодателят ще трябва да плати 665,95 лева.Разликата е 231,40 лв. От тях 183,19 лева отиват за осигуровки, 48,21 лева е данъкът общ доход, който теоритично работникът плаща, но всъщност работодателят начислява още преди плащането на заплатата.Управляващите (без значение кои са те) винаги се хвалят, че данъчната тежест у нас е ниска и удобно премълчават колко е осигурителната тежест.Затова нека си дадем сметка, че заплатата на всеки един от нас би била с 42% по-висока, ако нямаше осигуровки.Осигурителната тежест у нас е 32,7%-33% (сметнато като процент от брутната заплата). Тя се поделя в съотношение 40:60 между работник и работодател, като една малка вноска (0,4-0,7% за трудова злополука) е изцяло за сметка на работодателя.Най-голямата вноска е за пенсии. Тя е общо 19,8%. За родените след 1960 г. тя се разпределя 13,8% за НОИ (първа пенсия) и 5% за частен фонд (втора пенсия).При положение, че вноската за втора пенсия е задължителна, загадка е по каква логика пенсионните фондове удържат 4% такса за управление върху вноските. Такава такса би била оправдана при инвестиционните фондове, които търсят клиенти. А клиентите на пенсионните фондове са осигурени със закон, а парите се събират от НАП.Тази такса изглежда дребна сума и вече 10 години никой не се занимава с нея. Но при сегашните заплати прави около десетина милиона лева месечно, които биха могли да отиват в НОИ (консервативен вариант) или да се натрупват в личната партида за втора пенсия.Този \"дребен пропуск\", който за 10 години е налял над 1 милиард лева необосновани пари в частните фондове, удобно се премълчава всеки път от синдикатите, когато заговорят за вдигане на и без това високите осигуровки.Къде отиват останалите пари?3% от заплатите ни отиват за фонд \"Общо заболяване и майчинство\", от който се плащат болничните. 1% отиват за обезщетения за безработица.Най-голямият и най-трудният за обосноване разход е здравната осигуровка. Тя е 8%. Ако се питате защо непрекъснато се появяват излишни болници, които са по-скоро хотели и в тях няма лекари, защо се изписват фалшиви клинични пътеки, защо ви водят, че сте на легло, а сте си вкъщи или най-лошото - защо ви правят операция, от която нямате нужда, отговорът е в тези 8%. Размерът на тази вноска е абсолютно необоснован. Разходите, които сега се отделят за здравеопазване са в пъти повече, отколкото преди така наречената \"реформа\". Дори в началото й вноската беше 6%. Пак беше необосновано висока, но тихомълком и пак без разумно обяснение нарасна до 8%.Далеч сме от мисълта, че не трябва да има осигуровки. Но смятаме, че половин заплата месечно е достатъчно голяма сума, за да сме по-чувствителни към въпроса къде отиват тези пари, за какво се харчат и няма ли осигурителни вноски, които биха могли да се намалят.", "date": "2018.12.19", "title": "При заплата 560 лв. работникът ще взема чисто 434 лв., работодателят ще плаща 666 лева"}
{"url": "https://offnews.bg/sviat/hakeri-atakuvali-institutciite-na-es-briuksel-ne-komentira-ima-li-izt-694205.html", "text": "Европейската комисия потвърди, че е имало мащабна хакерска атака срещу институциите на Европейския съюз. За момента обаче Брюксел не коментира дали е имало изтичане на информация.\"Можем да потвърдим, че е имало предполагаем пробив на комуникационните системи на институции на ЕС, но ние не коментираме информациите за възможно изтичане на информация\", обяви заместник-председателя на ЕК Валдис Домбровскис, цитиран от БТА.\"Нито една организация, нито една структура в нито една страна по света не е неуязвима за кибератаки. Ние се отнасяме към този проблем изключително сериозно, укрепваме нашата система за киберсигурност и нашите способности за реагиране на тези атаки\", каза Домбровскис.\"Ню Йорк таймс\" съобщи, че неизвестни хакери са разбили системата за вътрешна комуникация на институциите на ЕС и в продължение на няколко години са имали достъп до конфиденциални документи, в частност по проблемите на миграцията, борбата с тероризма, международните отношения, търговията, както и до преписките с ключови дипломатически мисии.Според американския ежедневник, прониквайки в мрежата на ЕС за дипломатическа комуникация, хакерите са свалили хиляди документи, разкриващи безпокойството на европейците от непредсказуемото поведение на президента на САЩ Доналд Тръмп, усилията за противопоставяне на Русия и Китай, както и страховете, че Иран ще възобнови своята ядрена програма. В едната от грамите европейски дипломати описват срещата между Тръмп и руския му колега Владимир Путин в Хелзинки като успешна (най-малкото за Путин). В друга грама се дава подробен отчет и анализ на разговор между европейски представители и Си Цзинпин, в който китайският президент е цитиран да сравнява \"тормоза\" на Тръмп срещу страната му с \"боксов мач свободен стил без правила\".Според \"Ню Йорк таймс\" за тригодишен период хакерите използвали техники, които приличали на онези, използвани от дълго време от елитно звено на китайската Народноосвободителна армия. Документите били копирани от обезопасена мрежа и поствани в интернет сайт със свободен достъп, който хакерите създали по време на атаката.Пробивът бил установен от специализираната калифорнийска компания за киберсигурност Ареа 1. Тя направила така, че \"Ню Йорк таймс\" да получи достъп до над 1100 от хакнатите европейски документи. Сред хакнатите материали имало бележки от разговори с лидери на Саудитска Арабия, Израел и други страни. Документите включвали и обширни доклади на европейски дипломати за руските действия за подкопаване на Украйна, в това число и предупреждение от 8 февруари, че Крим е превърнат в \"гореща зона, в която ядрени бойни глави може вече да са разгърнати\".По този въпрос американски представители вече казаха, че не са видели доказателства за присъствието на ядрени бойни глави в Крим.Киберпиратите също така са проникнали в мрежи на ООН, в министерства на външните работи и на финансите по света. Пробив е имало и в Американската федерация на труда и в Конгреса на индустриалните организации. Там хакерите са се интересували от материали, касаещи преговорите за Транстихоокеанското партньорство - сделка, която изключва Китай.Част от материалите на ООН, до които хакерите са получили достъп, са се фокусирали върху месеците от 2016 г., когато Северна Корея активно изстрелваше ракети. В тях се е споменавало и за частни срещи на генералния секретар на ООН и на неговите заместници с азиатски лидери.Повече от 100 организации и институции са били на прицел на хакерите в продължение на години. Някои от тях са разбрали за пробива едва преди няколко дни, когато били предупредени от Ареа 1.Компанията е създадена от трима бивши служители на американската Агенция за национална сигурност.", "date": "2018.12.19", "title": "Хакери атакували институциите на ЕС, Брюксел не коментира има ли изтичане на информация"}
{"url": "https://offnews.bg/sviat/sasht-se-ottegliat-ot-siria-tramp-obiavi-pobeda-nad-idil-694202.html", "text": "САЩ са започнали да изтеглят военните си от Сирия, съобщиха от Белия дом, след като президентът Доналд Тръмп обяви победа над \"Ислямска държава\" в Сирия. Връщането у дома на американските военни бележи нова фаза в кампанията срещу ИДИЛ, но това не означава край на глобалната антиджихадистка коалиция, уточни говорителката на Белия дом Сара Сандърс, цитирана от Ройтерс и БТА. \"САЩ и нашите съюзници са готови да се включат в операция на всякакви нива за защита на американските интереси\", допълни тя, като увери, че борбата с радикалните ислямистки групировки ще продължи.Тя припомни, че преди пет години ИД е била \"мощна и опасна сила в Близкия изток\", но сега САЩ са сложили край на халифата, обявен от групировката в териториите, които владееше.По-рано Тръмп обяви в Туитър, че САЩ са победили \"Ислямска държава\" в Сирия. \"Победихме ИДИЛ, това беше единствената причина да остават там по време на президентството на Тръмп\", написа той.  Очаква се американските военни да бъдат изтеглени за между 60 и 100 дни. Русия обяви преди година, че е унищожила ИДИЛ в Сирия. През декември 2017 г. Путин обяви начало на извеждането на руските войски от Сирия. Бойните действия обаче не спряха, като в тях се включиха и бойци от руски частни военни компании. ", "date": "2018.12.19", "title": "САЩ се оттеглят от Сирия, Тръмп обяви победа над ИДИЛ"}
{"url": "https://offnews.bg/sviat/sasht-razshiriha-spisaka-sas-sanktcii-sreshtu-rusia-s-18-fizicheski-i-694208.html", "text": "САЩ добавиха 18 физически и 4 юридически лица в санкционния си списък срещу Русия, съобщиха от американското министерство на финансите, цитирани от Ройтерс и БТА.Мярката е предприета \"в отговор на продължаващото неспазване на международните норми от страна на Русия\".Сред санкционираните са двамата руснаци, заподозрени за отравянето на бившия руския разузнавач, превърнал се в двоен агент, Сергей Скрипал и дъщеря му Юлия в Солсбъри, Великобритания. Това са \"Анатолий Чепига, известен като Руслан Боширов\", и \"Александър Мишкин, известен като Александър Петров\". Те са наречени в изявлението \"офицери от ГРУ, отговорни за опита за покушение срещу Сергей Скрипал и неговата дъщеря\".В черния списък са добавени общо 15 агенти на Главното управление (ГУ) - руското военно разузнаване, което е по-известно под старото си име, Главно разузнавателно управление (ГРУ). Освен Чепига и Мишкин, други девет служители на ГУ са санкционирани заради намесата си в избори в САЩ, а четирима - за кибератаки срещу Световната антидопингова агенция (УАДА) и Организацията за забрана на химическите оръжия (ОЗХО).В същото време министерството на финансите на САЩ обяви, че ще отмени до 30 дни санкциите срещу руската компания Русал и холдингите En+ и Евросибенерго, предаде ТАСС.Трите компании са се съгласили да се преструктурират, за да бъде намален делът в тях на руския олигарх Олег Дерипаска, така че той повече да няма контрол върху тях. Самият Дерипаска, метален магнат от вътрешния кръг на руския президент Владимир Путин, остава в черния списък.", "date": "2018.12.19", "title": "САЩ разшириха списъка със санкции срещу Русия с 18 физически и 4 юридически лица"}
{"url": "https://offnews.bg/obshtestvo/letishte-sofia-dogovorat-s-dostavchika-za-bezmitnite-magazini-e-bez-t-694207.html", "text": "Договорът доставчика за безмитните магазини на Летище София \"Кита България\" е без обществена поръчка, защото фирмата препродава стоки. Това обявиха от Летище София по повод разследването , според което договорът с фирмата е подписан две седмици след регистрацията ѝ, като \"Кита\" има капитал 1000 лева, а на посочения адрес на фирмата в Пловдив има гараж. От Летище София обясняват, че договорът е подписан след едногодишни преговори с фирма PAVO, която има 27 години опит с областта на безмитните услуги на международни летища и чийто представител за страната е \"Кито България\". Оттам допълват, че първата доставка от „Кита България“ е получена на 12 декември и е била съставена само от стоки, които не са присъствали досега в безмитните магазини.От летището отричат и ръководството да си е гласувало коледни премии от 50 000 лева, като според тях шефовете са получили по 500 лева като всички останали служители. Публикуваме цялото изявление на Летище София без редакторска намеса: ", "date": "2018.12.19", "title": "Летище София: Договорът с доставчика за безмитните магазини е без търг, защото препродава стоки"}
{"url": "https://offnews.bg/ikonomika/beh-ne-priema-zakliucheniata-na-ek-misli-da-obzhalva-globata-694211.html", "text": "Българският енергиен холдинг и дъщерните му дружества \"Булгаргаз\" и \"Булгартрансгаз\" не са съгласни със заключенията на Европейската комисия за нарушение на монополното законодателство, след които на холдинга беше наложена глоба от 77 млн. лева, и мислят да обжалват глобата. Това става ясно от позиция на холдинга, публикувана на сайта му. Оттам обясняват, че са получили решението на ЕК, и след като бъде разгледано внимателно, то вероятно ще бъде обжалвано, като ще бъдат оспорени както твърденията, така и размерът на глобата. Според дружествата достъпът до българската преносна мрежа и до газохранилището винаги се е осъществявал в съответствие с действащите закони. Също така предоставянето на достъп до румънския транзитен газопровод никога не е било под контрола нито на БЕХ, нито на някое от неговите дъщерни дружества, допълват оттам. БЕХ обяснява, че размерът на глобата е очевидно несъразмерен. Посочва се и точният размер на глобата - 77 068 000 евро при максимално допустима 316 800 000, като се уточнява, че плащането на глобата е дължимо в срок от три месеца от датата на решението, в случай на обжалване процедурните правила предвиждат или условно плащане на глобата, която подлежи на възстановяване в случай на успешно обжалване, или предоставяне на обезпечение.\"През целия период на разследването българската страна оказа пълно съдействие на Комисията и положи всички усилия за приключване на делото със споразумение (\"поемане на ангажименти\") по взаимно приемлив начин. За съжаление Комисията отхвърли предложенията, които включваха значителни отстъпки от българска страна. Изразяваме съжаление от това развитие, предвид кооперативния подход на Комисията по отношение на други скорошни антитръстови дела, касаещи търговията с природен газ в Централна и Източна Европа\", се посочва в позицията.Вицепремиерът Томислав Дончев обяви по време на заседанието на Министерския съвет, че България е предлагала десетки варианти на ЕК, за да се избегне глобата, но те не са били приети, като Брюскел е настоявал за приватизация на газопреносната мрежа.\"Отбелязваме, че Комисията е отчела част от аргументите на българската страна по отношение на продължителността на предполагаемото нарушение, което според Решението е приключило в самото начало на 2015 г. Комисията също така е приела, че отделянето на дъщерно дружество от БЕХ като структурна принудителна мярка вече не е наложително\", обяснява БЕХ.Оттам са категорични, че в нито един момент от обсъждания период не са били засегнати интересите на българските граждани, тъй като цената на природния газ се регулира от Комисията за енергийно и водно регулиране. \"Български енергиен холдинг и дъщерните му дружества полагат всички усилия за реализация на проекти, които водят до диверсификация на източниците за доставка на природен газ в България. Тези усилия се оценяват положително и се подкрепят от Комисията. Съвместните цели на дружествата и Комисията остават непроменени и реализацията им по никакъв начин няма да бъде засегната от Решението\", подчертават още от холдинга.", "date": "2018.12.19", "title": "БЕХ не приема заключенията на ЕК, мисли да обжалва глобата"}
{"url": "https://offnews.bg/sviat/obshtoto-sabranie-na-oon-utvardi-pakta-za-migratciata-694210.html", "text": "Общото събрание на ООН утвърди Глобалния пакт за миграцията, който бе приет в Маракеш миналата седмица, предадоха ДПА и Асошиейтед прес, цитирани от БТА.Това е първият международен документ по проблема с миграцията. Той не е правно обвързващ.Пактът бе приет със 152 гласа \"за\". Против гласуваха пет страни - САЩ, Израел, Унгария, Чехия и Полша. Въздържаха се 12 държави, сред които България, Австрия, Австралия, Швейцария и Италия.На конференцията в Маракеш на 10 декември пактът бе одобрен от 164 страни, отбелязва АП.Белгия гласува в подкрепа на пакта, въпреки че той предизвика оттеглянето на една от партиите в управляващата коалиция и това доведе до оставката на премиера Шарл Мишел.Бразилия пък обяви, че ще се оттегли от пакта щом избраният за президент Жаир Болсонаро встъпи в длъжност на 1 януари.САЩ отхвърлиха пакта с аргумента, че той придвижва глобалното управление за сметка на националните закони и интереси на отделните страни. Унгария пък заяви, че пактът е небалансиран и е насочен в подкрепа на миграцията. В изявление преди гласуването председателката на Общото събрание на ООН Мария Фернанда Еспиноса от Еквадор напомни, че този документ няма законово обвързваща сила и не нарушава суверенитета на никоя държава.Глобалният пакт на ООН за миграцията изброява редица принципи - защита на човешките права, защита на децата, признаване на националния суверенитет и други. Той предлага различни варианти на сътрудничество като обмен на информация и експертиза и интеграция на мигрантите. Пактът призовава за забрана на необосновани задържания и допуска арести само като крайна мярка.258 милиона души по света са в постоянна мобилност или мигранти, което е 3,4 процента от населението на Земята. Над 80 процента от придвижванията от една страна в друга се извършват законно. По данни на ООН повече от 60 000 нелегални мигранти са загинали от 2000 г.", "date": "2018.12.19", "title": "Общото събрание на ООН утвърди пакта за миграцията"}
{"url": "https://offnews.bg/obshtestvo/es-prie-kliuchov-plan-za-plastmasata-mozhe-da-kazhem-sbogom-na-slamki-694186.html", "text": "Преговарящите от страните членки на ЕС и Европейският парламент се споразумяха днес за забраната за употреба на пластмасови изделия за еднократна употреба като сламки, прибори за хранене, клечки за уши, кутии за храна и др.Това е най-бързо финализираното решение по предложение на европейско ниво, пише новинарският сайт EUActiv.Новината бе съобщена в Брюксел от Австрийското председателство.Целта е да се намали замърсяването на моретата в океаните, където често попадат тези отпадъци.Какво включва планътЗабраната е за продукти, за които вече има достъпни алтернативи: клечки за уши, пластмасови прибори вилици, лъжици и ножове, сламки, бъркалки и дръжки за балони.Държавите членки ще трябва да задействат мерки за ограничаване на употребата на пластмасови кутии за храна и пластмасови чашки.Производителите ще трябва да покрият разходите по управлението на отпадъците и почистването.Страните членки ще са задължени да събират 90 процента от пластмасовите бутилки за еднократна употреба до 2025 г.Някои продукти като дамски превръзки, мокри кърпи и балони ще трябва да имат обозначения как да бъдат изхвърляни.Освен това държавите в ЕС ще трябва да обърнат внимание на информираността на потребителите за отрицателния ефект на замърсяването с пластмаса и за възможните варианти за многократна употреба и управлението на отпадъците.Промените могат да влязат в сила през 2021 г., ако дотогава бъдат одобрени на законодателно ниво.", "date": "2018.12.19", "title": "ЕС прие ключов план за пластмасата: може да кажем сбогом на сламки и бъркалки до 2021"}
{"url": "https://offnews.bg/sviat/ukrajna-shte-izprati-voenni-korabi-v-azovsko-more-694206.html", "text": "Украйна смята да изпрати военни кораби в Азовско море.Това обяви в интервю за Би Би Си секретарят на Съвета за национална сигурност и отбрана Олександър Турчинов. Той обясни, че мярката е необходима, за да се попречи на Русия да установи контрол над Азовско море. Ако това се случи, може да има предпоставка за нов сблъсък между Украйна и Русия, подобен на случилото се в Керченския проток в края на ноември. Руското министерство на външните работи нарече изявлението на Турчинов \"провокация\".В същото време говорителката на министерството Мария Захарова отрече Русия да засилва военното си присъствие в Азовско море. Така тя коментира приетата от Общото събрание на ООН по предложение на Украйна резолюция за проблема за милитаризацията на Крим и акваториите на Азовско и Черно море. \"Заложените в проекта тези за някаква милитаризация на Крим и на части от Черно и Азовско море от Русия противоречат на истината. Русия не засилва военното си присъствие в Азовско море, там няма руски военноморски бази\", каза Захарова, цитирана от ТАСС и БТА. ", "date": "2018.12.19", "title": "Украйна ще изпрати военни кораби в Азовско море"}
{"url": "https://offnews.bg/futbol/zabavnata-strana-na-mourinio-v-iunajted-video-694185.html", "text": "Един от най-успешните футболни треньори Жозе Моуриньо вече не е мениджър на Манчестър Юнайтед. Слабо начало на сезона в английската Висша лига и липса на добри резултати са основните причини за уволнението на Специалния.\"Червените дяволи\" не са се представяли толкова слабо от 28 години насам, а в неделя отборът загуби от най-големия си съперник Ливърпул с 1:3.Моуриньо пристигна в Юнайтед през лятото на 2016 година. За това време той спечели три трофея, всичките през първия си сезон начело на тима.Все пак португалецът ще бъде запомнен от феновете и с интересните и забавни прояви от скамейката или залата за пресконференции.Специалния нееднократно бе причина за много смях сред безпристрастните привърженици със своите шеги и емоционални изблици.Иначе по-рано днес стана ясно, че в момента Моуриньо е при семейството си в Лондон. Помолен от местните журналисти да каже нещо за вихрушката, която се заформи около него в последните два дни, Специалния сподели:\"Не, познавате ме. Познавате моя... оставете ме да походя. Нямам какво да кажа. Познавате ме, ако искате да повървите с мен, хайде, ще ходим до Батърси. Нямам коментар\".Жозе напусна хотел \"Лори\" в Манчестър няколко часа след освобождаването му от поста. По време на 895-дневния си престой в Юнайтед Специалния така и не пожела да се премести в осигурена от клуба къща. Вместо това той обитаваше 5-звезден хотел в Манчестър. И по-конкретно апартамент на стойност 670 евро на нощ.Английските медии изчислиха, че португалецът е натрупал сметка в размер на 600 000 евро - още една сума, която трябва да бъде покрита от \"червените дяволи\".", "date": "2018.12.19", "title": "Забавната страна на Моуриньо в Юнайтед (видео)"}
{"url": "https://offnews.bg/ikonomika/donchev-predlozhihme-desetki-varianti-za-gazovite-kompanii-no-ek-ne-694184.html", "text": "В рамките на преговорите за българските газови компании заради жалбата за нарушение на антитръстовите правила на ЕС са обсъдени десетки варианти за промяна на поведението на компаниите. Това обяснява вицепремиерът Томислав Дончев по време на заседанието на Министерския съвет, става ясно от стенограмата. Дончев коментира темата, след като преди дни стана ясно, че Европейската комисия налага глоба на „Български енергиен холдинг“, неговото дъщерно дружество за доставка на газ „Булгаргаз“ и неговото дъщерно дружество за газова инфраструктура „Булгартрансгаз“ в размер на 77 068 000 евро за блокиране на достъпа на конкуренти до ключова газова инфраструктура в България.\"Става дума за стар казус, датиращ от 2012 г. – претенция на Европейската комисия, че българските дружества в енергийния сектор са ограничили достъпа до тръбата, която идва от Румъния на друг участник на пазара. Подадена е веднага жалба в Европейската комисия. Преговорите, поне последните 3 години, ставаха или с директно мое участие или съм имал възможност да контролирам целия процес. Тежки, дълги преговори на всякакво ниво\", обяснява Дончев.\"Обсъждани бяха, без преувеличение, десетки варианти за мерки, които България да предприеме, и поведенчески мерки. Дружествата в газовия сектор, тук се има предвид „Булгаргаз“, „Булгартрансгаз“ по какъв начин да си променят поведението на пазара. Структурни мерки. От българска страна неведнъж бяха предлагани всякакви варианти за реорганизация на въпросните дружества. Смяна на принципала, извеждане на едно от дружествата от състава на БЕХ, които не бяха приети\", допълва той.Европейската комисия е настоявала да бъде променен контролът върху поне едно от двете ключови дружества, със силни предпочитания към „Булгартрансгаз“.\"На финална фаза от преговорите от българска страна бяха предлагани, какви ли не варианти, които да гарантират прозрачност, контрол, създаването на второ ниво на надзор, мениджмънт, участие в борда на доказани европейски експерти. Но предложението на Европейската комисия е, че единствената гаранция за липса на сговаряне и неизкривяване на пазара е смяна на собствеността на дружеството, чрез продажби на мажоритарен дял на стратегически инвеститор – друга европейска компания, което няма как да бъде прието от българска страна\", продължава Дончев.\"Миналата година Парламентът ни забрани да постигаме споразумение с Европейската комисия. Естествено, никой от правителството не би се споразумял за продажба на мажоритарен дял. Редно е да се отбележи, че каквито и противоречия да сме имали, Комисията се е съобразила с всички наши аргументи, че глоба в максималния размер е в състояние да унищожи газовия сектор. Само да напомня, че максималния размер на глобата може да достигне 320 милиона, в момента е 77\", подчертава вицепремиерът.", "date": "2018.12.19", "title": "Дончев: Предложихме десетки варианти за газовите компании, но ЕК не ги прие"}
{"url": "https://offnews.bg/kultura/goran-bregovich-otnovo-vdigna-na-kraka-fenovete-v-plovdiv-694198.html", "text": "След успеха на предния им концерт в Пловдив, Горан Брегович и неговият оркестър за сватби и погребения отново зарадваха публиката в града на тепетата. В пловдивската зала С.И.Л.А. се стекоха близо 3000 души, които се насладиха както на песни от новия им проект \"Три писма от Сараево\", така и на по-старите им хитове.Имаше зрители от всички краища на страната, като някои дори бяха организирали превоз за групите си. Изпълнителите от оркестъра влязоха един по един от страната на публиката, докато тя ги приветстваше на крака.Концертът започна с по-новите творби на Брегович като \"Made in Bosnia\", \"S.O.S.\" и \"Mazel tov\", които, въпреки че все още не са толкова добре познати, успяха да създадат правилното настроение в залата. Рядко се вижда концерт, на който главният изпълнител успява да запали цялата зала, седейки спокойно на стола си и контролирайки представлението с кратки и отривисти движения на китката си.В залата също така отсъстваха каквито и да е декорации или ефекти, което със сигурност не се оказа проблем за настроението - напротив, липсата им остави публиката изцяло фокусирана върху музиката, струяща от сцената.По време на концерта все повече и повече зрители се ориентираха към краищата на залата, където можеха необезпокоявано да танцуват без да пречат на хората от задните редици. Към края на концерта пред сцената се струпаха десетки забавляващи се, които отказваха да позволят на Брегович и ансамбъла да напуснат. В състава на малкия оркестър влизат и двете народни певици от България - сестрите Даниела Радкова-Александрова и Людмила Радкова-Трайкова. Към края на представлението те изпълниха акапела \"Вечерай Радо\", докато колегите им ги слушаха, изправени на крака на сцената. Истинската сила на оркестъра се усещаше по време на по-бавните парчета като \"Аризонска мечта\", на които оркестърът впечатляваше с чувствеността на изпълнението си. Купонът започна истински обаче с утвърдените хитове на ансамбъла като \"Gas Gas\", \"Бела Чао\", \"Едерлези\", \"Месечина\" и други. За повечето от тях се чуваха специални поръчки от публиката, която се притесняваше, че оркестърът може да пропусне някоя. За всеобща радост и сред бурни аплодисменти концертът завърши с \"Калашников\".", "date": "2018.12.19", "title": "Горан Брегович отново вдигна на крака феновете в Пловдив"}
{"url": "https://offnews.bg/obshtestvo/dve-kandidatstudentski-sesii-v-su-eto-koga-shte-sa-izpitite-694192.html", "text": "Две кандидатстудентски сесии по едни и същи програми ще проведе Софийският университет за прием на първокурсници през учебната 2019/2020 година, реши днес Академичният съвет. Той отхвърли искането на Медицинския факултет за отделни изпити по биология и химия само за прием по медицина.Кандидатите ще се явяват на общите за всички кандидат-студенти изпити по двата предмета. Те ще се състоят от два модула, като единият е елиминаторен - ако кандидатът не се справи с него, няма да може да кандидатства в специалността \"Медицина\", уточни ректорът проф. Анастас Герджиков.Същите условия ще важат и за приема в специалността \"Фармация\".Заявления за явяване на изпитите от първата сесия се подават от 18.02.2019 г. до 15.03.2019 г., а за втората - до 23.05.2019 г.Документите за кандидатстване включват: заявление; лична карта (за сверяване); квитанция за платена такса. От такава се освобождават: кръгли сираци (до 26 г.), инвалиди с трайни увреждания и намалена работоспособност 70 и над 70%, военноинвалиди, лица, пребивавали до пълнолетието си в домове за отглеждане и възпитание на деца от системата на МОН, и майки с три и повече деца. Те се подават в информационния център на Ректората всеки работен ден от 9 до 12 ч. и от 13 до 17 ч.График за провеждане на изпитите24 март (неделя) - журналистика (писмен); математика - I;31 март (неделя) - математика - II; география; събеседване за специалност \"Изобразително изкуство\"; музикален инструмент или пеене;7 април (неделя) - български език и литература; теология (устен); събеседване за специалност \"Музикални медийни технологии и тонрежисура\";14 април (неделя) - история на България; биология;21 април (неделя) - химия; събеседване за специалност \"Графичен дизайн\"; физика;2 юни (неделя) - журналистика (писмен); немски език; философия и социални науки;8 юни (събота) - български език и литература; биология; физика; италиански език;9 юни (неделя) - английски език; математика I; събеседване за специалност \"Музикални медийни технологии и тонрежисура\";15 юни (събота) - история на България; химия;16 юни (неделя) - математика ІI; събеседване за специалност \"Графичен дизайн\"; испански език; руски език;22 юни (събота) - журналистика (устен); събеседване за специалност \"Изобразително изкуство\"; теология (устен); музикален инструмент или пеене;23 юни (неделя) - френски език; география.Отново за част от специалностите ще може да се кандидатства и с оценки от матури. Това разрешение не важи за специалностите от регулираните професии, каквито са \"Право\", \"Медицина\", \"Фармация\".Ако кандидат се е явил на даден изпит и в двете сесии, в класирането участва по-високата оценка.Продължителността на писмените изпити е четири часа, освен ако в програмите за конкурсните изпити е предвидено друго.На изпита кандидатите са задължени да носят картончето с входящия номер за явяване на изпити и личната карта. Трябва да отидат пред сградата, в която са разпределени, час по-рано.Писмените състезателни изпити са анонимни. Кандидатите са длъжни да пишат само със син химикал.При внасяне и необявяване на материали, свързани с конкурсния изпит, носене на техника с мобилна връзка, при доказано преписване, опит за преписване или подсказване и при неспазване на указания на квесторите по изпитната процедура, писмената работа се анулира.При нарушаване анонимността на конкурса чрез отбелязване със знак, особен цвят на химикала и др. писмената работа на кандидат-студента се анулира от председателя на изпитната комисия. Номерирането на страниците не се счита за знак.При установяване на идентичност на почерка между две или повече писмени работи, всички работи се анулират.Кандидати с анулирани работи по алинеи се лишават изцяло от по-нататъшно участие в конкурса, като се отстраняват от класирането, независимо от получените оценки от която и да е от сесиите за кандидатстудентските изпити и оценките от дипломата.В случай че разликата в оценките на двамата проверители е до 0.50, крайната оценка е средноаритметична между двете оценки. Ако е повече, се дават на арбитър. Върху всяка писмена работа се отразяват резултатите под формата на точки и/или мотивите за оценката.След обявяване на всички резултати от втората сесия в тридневен срок (от 10 до 12 юли вкл.) кандидатите могат да идентифицират писмените си работи в сградата на Ректората. Идентифицирането се извършва лично от кандидат-студента срещу представяне на картончето с входящия номер и личната карта. Кандидат-студентите могат да идентифицират писмените си работи само веднъж.Достъп до залите за идентифициране на писмените работи имат само членовете на техническата комисия, оценителите, назначени със заповед на Ректора и кандидат-студентът, писал работата. Не се разрешава идентифициране на писмените работи на трети лица.Обявените оценки са окончателни и не подлежат на преоценка, освен ако е допусната техническа грешка при дешифрирането или пренасянето на оценката.Кандидат-студентите се регистрират за класирането в срок от 17 до 29 юни 2019 г.Първото класиране излиза на 9 юли. От 10 юли до 12 юли класираните могат да се запишат или да потвърдят участието си в следващото класиране, като депозират оригинала на дипломата си от училище. Ако не направят нито едното, нито другото, губят право на участие. Некласираните на първия етап участват автоматично в следващия етап на класирането, без да депозират диплома.Второто класиране излиза на 16 юли 2019 г. Потвърждаването или записването е от 17-и до 19 юли 2019 г. вкл. Непотвърдилите от второто класиране кандидати губят правото си за участие в третото класиране, което е окончателно.Третото класирането излиза на 23 юли 2019 г. Записването продължава от 24 до 26 юли 2019 г. вкл.Резултатите от това класиране са окончателни.", "date": "2018.12.19", "title": "Две кандидатстудентски сесии в СУ: ето кога ще са изпитите"}
{"url": "https://offnews.bg/obshtestvo/kak-se-pravi-elektromobil-majstori-shte-obuchat-uchitelite-a-te-uc-694201.html", "text": "Министерството на образованието и науката и Индустриален клъстер „Електромобили“ (ИКЕМ) ще разработват съвместно учебни програми и ще организират обучения на учители, които преподават по специалността „Електрически превозни средства“ в професионалните гимназии в партньорство с компаниите и висшите училища. Това предвижда споразумение, подписано от министъра на образованието и науката Красимир Вълчев и Илия Левков, председател на УС на ИКЕМ.Това е първото партньорство, чрез което се създава Секторен съвет за електрическа мобилност. Той ще популяризира професионалното образование и обучение в новата специалност.Интересът към изучаването на „Електрически превозни средства“ за една година се е увеличил значително. През учебната 2016/2017 година са приети първите 22 ученици по специалността в една гимназия, а през 2018/2019 учебна година тя е избрана вече от 108 ученици, които се подготвят в шест професионални гимназии. Секторният съвет ще изготвя предложения за нови професии и специалности, а също съвместно ще се разработват и актуализират държавните образователни стандарти. Индустриален клъстер „Електромобили“ – ИКЕМ е национално представителна браншова организация в сектора, която има над 130 членове и партньори. Сред тях са и 6 професионални гимназии, 10 висши училища, Българска академия на науките и Национално сдружение на общините. Очаква се и други професионални гимназии да разкрият паралелки.Чрез партньорството между компаниите, професионалните гимназии, висшите училища, бизнесът и националните и местните власти се осъществява включването им в иновативен образователен модел, който би могъл да се приложи и в други сектори. Министерството на образованието и науката провежда целенасочена политика за осъществяване на партньорства с бизнеса в нововъзникващи сектори и сектори, свързани с дигитализацията, за да се осигури модерно професионално образование и обучение, което съответства на търсените умения. В края на 2016 година бе подписано споразумение с представители на най-големите ИТ компании, с които бе разработена учебната програма за специалността „Приложен програмист“. Секторният съвет ще изготвя предложения за нови професии и специалности, а също съвместно ще се разработват и актуализират държавните образователни стандарти.", "date": "2018.12.19", "title": "Как се прави електромобил? Майстори ще обучат учителите, а те - учениците в новата специалност"}
{"url": "https://offnews.bg/temida/tcenko-chokov-otide-v-sada-s-pateritci-694194.html", "text": "Бившият кмет на Галиче Ценко Чоков се яви в съда с патерици.Прокуратурата поиска да му бъде наложена мярка \"задържане под стража\", след като преди два дни беше заснет да се храни в луксозен ресторант в столичния кв. „Драгалевци”, докато е под домашен арест.Чоков имал разрешение от съда да излиза от дома си за няколко дни, за да се лекува. \"Имам право да се нахраня\", каза на влизане в съда Чоков, цитиран от bTVТой обясни, че след посещение при зъболекар е влязъл за малко в ресторанта, за да си поръча храна, тъй като кръвната му захар била паднала, а в чашите на масата имало вода, а не алкохол.Съпругата му Цветелина Нелова също е категорична, че здравословното му състояние е лошо - имал болести, които ще му останат за цял живот, но въпреки това трябвало да се храни. \"Човек и да е болен, трябва да се храни, не може да легне и да мре, трябва да се бори и да продължава да живее”, коментира Нелова.Според прокуратурата обаче Чоков демонстративно е заобиколил закона и здравословното му състояние позволява той да остане в ареста. ", "date": "2018.12.19", "title": "Ценко Чоков отиде в съда с патерици"}
{"url": "https://offnews.bg/ikonomika/sas-76-2-mln-leva-shte-bade-finansirano-izgrazhdaneto-na-gazoprovod-m-694175.html", "text": "Правителството даде съгласието си Управляващият орган на Оперативна програма „Иновации и конкурентоспособност“ 2014-2020 да подпише договор с „Ай Си Джи Би“ АД за изграждането на междусистемна газова връзка Гърция - България.Проектът се финансира от Оперативна програма „Иновации и конкурентоспособност“ 2014-2020 г., като общата му стойност е 469 832 604 лв. (240,2 млн. евро), а отпуснатите безвъзмездни средства са 76,2 милиона лева.Целта на проекта е да осигури изграждането на инфраструктура за пренос на природен газ от Южния газов коридор и да обезпечи сигурността на доставките на газ за България чрез повишаване на транзитния капацитет към страните от Югоизточна Европа, като осигури диверсификация на внасяния газ чрез допълнителни източници за доставка от Каспийския регион, Близкия изток и Източното Средиземноморие.Реализацията на газовата инфраструктура ще повиши енергийната сигурност на страната и ще оптимизира енергийния микс при прехода на България към нисковъглеродна икономика.", "date": "2018.12.19", "title": "Със 76,2 млн. лева ще бъде финансирано изграждането на газопровод между Гърция и България"}
{"url": "https://offnews.bg/bojni/tajbe-iusein-grabna-nagradata-sporten-ikar-za-2018-godina-694173.html", "text": "Министърът на младежта и спорта Красен Кралев връчи наградата \"Спортен Икар 2018\" на Фондация \"Български спорт\" на световната и европейска шампионка по борба Тайбе Юсеин.Тази година тя триумфира на Европейското първенство в руския град Каспийск през май, а след това и на шампионата на планетата в Будапеща (Унгария) през октомври, като завърши 2018 без нито едно поражение.\"Изпращаме може би най-силната си година от много време насам. Затова искам да изкажа своята огромна благодарност към всички спортисти и техните треньори, които достойно защитаваха честта на България. Огромни комплименти и благодарности на всички ветерани, които продължават да са близко до спорта и да са вдъхновение за младите ни таланти“, каза Кралев и се поклони пред спортистите.Министърът поздрави специално Юсеин. \"Това безспорно бе годината на Тайбе Юсеин. Тя изстрада тази победна година и заслужи това отличие с всичко, което направи. Имаше много шансове през предишните години, но най-сетне намери верния път. Благодаря ти, Тайбе, за успехите, с които ни зарадва“, заяви Кралев.Той подчерта, че освен на Юсеин, 2018-та е и годината на младите таланти на българския спорт. \"Завинаги в сърцата ни ще остане начинът, по който младите български олимпийци защитаваха честта на България на младежките олимпийски игри в Буенос Айрес. По фантастичен начин дадоха заявка, че България я очакват много светли години и ще имаме много поводи за радост, защото от 24 души, които пратихме на Олимпийските игри, 17 млади българи намериха място в топ 6. Огромно благодаря и на тях\", добави министърът. В заключение Красен Кралев пожела на всички спортисти и на техните треньори да бъдат здрави и да няма контузии, за да могат по същия начин да прославят името и честта на България. \"Огромно благодаря! Бъдете живи и здрави! Бог да ви пази!\", завърши министърът.Наградата за отбор на годината спечели ансамбълът по художествена гимнастика в състав Симона Дянкова, Елена Бинева, Мадлен Радуканова, Лаура Траатс и Стефани Кирякова. През годината грациите завоюваха от Световното първенство в София бронзов медал в многобоя, който им осигури квота за Олимпийските игри в Токио 2020 г., и титлата на пет обръча. От Европейското гимнастичеките завоюваха злато на 3 топки и 2 въжета и бронзови отличия в многобоя и отборното класиране заедно с девойките индивидуално.Специална награда за проява на \"Висок спортен дух\" получи роденият през 2008 г. футболист от Хасково Михаел Ангелов. Той е с вродено изключително тежко заболяване – артрогрипоза, което ограничава движението на ставите и принципно не позволява на децата да спортуват, а на по-късен етап предполага парализа. Въпреки това момчето тренира и насърчава и здравите деца да бъдат активни и да обичат спорта.На церемонията бяха отличени със специални призове на Българския олимпийски комитет и спортисти, деятели, треньори, заслужили ветерани в спорта, журналисти, както и медалистите от Младежките олимпийски игри в Буенос Айрес.В церемонията по награждаването взеха участие още председателят на БОК Стефка Костадинова и заместниците й Любо Ганев, Йорданка Благоева, Красимир Инински, проф. Пенчо Гешев, председателят на фондация \"Български спорт\" Николай Божинов, изпълнителният директор на Фондацията Цено Ценов и членове на Управителния й съвет и Изпълнителното бюро.", "date": "2018.12.19", "title": "Тайбе Юсеин грабна наградата Спортен Икар за 2018 година"}
{"url": "https://offnews.bg/politika/mrrb-shte-razpolaga-s-dopalnitelni-135-mln-zaradi-natrupani-zadalzhen-694174.html", "text": "Правителството одобри увеличаване на максималния размер на ангажиментите за разходи, които могат да бъдат поети от Министерството на регионалното развитие и благоустройството през 2018 г., със 134 867 628 лв. С приетото от Министерския съвет постановление се увеличава и максималният размер на новите задължения за разходи, които могат да бъдат натрупани от министерството през същата година, със сумата от 139 721 992 лв.Промяната е свързана с необходимостта от поемането на ангажименти за изграждане на приоритетни пътни проекти, чието изпълнение стартира през 2018 г., и разплащане на действително извършени дейности през същата година за неотложни аварийно - възстановителни работи.Изменя се също така постановлението за одобряване на допълнителни разходи по бюджета на Министерството на регионалното развитие и благоустройството за 2018 г. за ремонтно-възстановителни дейности по републиканската пътна мрежа. С промяната се дава възможност за включване на нови отсечки, което ще позволи ефективното използване на вече предоставения ресурс в размер на общо 150 млн. лв. за ремонт на пътни отсечки. Така ще се осигури инвестиция за подобряване на състоянието на нови участъци от републиканската пътна мрежа и ще се повиши безопасността на движение.", "date": "2018.12.19", "title": "МРРБ ще разполага с допълнителни 135 млн. заради натрупани задължения"}
{"url": "https://offnews.bg/politika/pravitelstvoto-pak-razdade-dopalnitelni-pari-za-niakoi-ministerstva-694171.html", "text": "Предколедно правителството раздаде няколко милиона лева на министерствата, които не са предвидени в бюджета за тази година. МВР получава 20 млн. лв. за допълнителни разходи за \"предвидени плащания за персонал\" за настоящата година. Също 20 млн. лв. получава и спортното министерство. С тяха се увеличава капиталът на „Национална спортна база“ ЕАД, като с тях ще бъде придобит мажоритарен брой акции от капитала на „Арена Русе“ АД, собственик Булстрад Арена - универсална спортно-зрелищна зала и обществен комплекс към нея. Управлението на многофункционалното спортно съоръжение от „Национална спортна база“ ЕАД ще гарантира висока степен на експлоатационна ефективност на обекта, съобразена със съвременните изисквания за подобен тип обекти и ще намали пряката ангажираност на държавата за управлението и поддържането ѝ, обясняват от правителствената пресслужба.В последния момент правителството реши да преразпредели средства от бюджета на Министерството на правосъдието за арестите и затворите. Чрез вътрешнокомпенсирани промени по бюджета на ведомството се осигуряват повече средства по политиките в областта на изпълнението на наказанията в размер на 2 864 000 лв. С друго Постановление по бюджета на ведомството се одобряват и допълнителни разходи в размер на 650 000 лв. за изплащане на обезщетения по бюджета на Главна дирекция „Изпълнение на наказанията“. Средствата ще бъдат осигурени за сметка на преструктуриране на разходите и/или трансферите по централния бюджет за 2018 г.Правителството одобри вътрешнокомпенсирани промени по бюджета на Министерството на икономиката за 2018 г. Със сумата от 669 000 лв. се увеличават разходите за издръжка на програма „Реализация на експортния потенциал и участие в търговската политика на ЕС“ за сметка на реализирани икономии по показател „Субсидии и други текущи трансфери за нефинансови предприятия“ на програма „Насърчаване на инвестициите за повишаване на конкурентоспособността на икономиката“. Предлаганото изменение не променя общия размер на утвърдените разходи по бюджета на ведомството за настоящата година.Вътрешнокомпенсирани промени се правят и по бюджета на Министерство на културата за 2018 г., като с 382 086 лв. се увеличават утвърдените разходи по „Политика в областта на опазване на движимото и недвижимото културно наследство“. Допълнителни разходи се одобряват и по бюджетните програми „Национален фонд „Култура“ и „Обучение на кадри в областта на изкуството и културата“. Отделно по бюджета на ведомството се правят промени във връзка с увеличаване на капитала на „Аудиовидео Орфей“ ЕАД с парична вноска в размер на 302 130 лв. Увеличаването ще се извърши чрез издаване на нови поименни акции с номинална стойност 10 лв. всяка. За настоящата година вътрешнокомпенсирани промени се правят също по бюджета на Министерството на външните работи поради необходимост от средства по бюджетните програми „Управление на задграничните представителства и подкрепа на българските граждани в чужбина“, „Администриране и осигуряване на дипломатическата служба и „Публични дейности“. Предлага се увлечение на разходите за командировъчните средства на дългосрочно командированите служители в задграничните представителства на Република България и разходите за издръжка на Централно управление на МВнР и Дипломатическия институт.И по бюджета на Министерството на здравеопазването се прави вътрешно преразпределение, което ще доведе до преструктуриране на предварително разчетения финансов ресурс с цел обезпечаване на нормалното функциониране на структурите към министъра на здравеопазването през 2018 г. и постигане на заложените основни стратегически и оперативни цели на министерството.С отделно правителствено Постановление се одобряват допълнителни разходи по бюджета на Министерството на здравеопазването за настоящата година в размер на 4 359,0 хил. лева. Средствата са предназначени за държавни лечебни заведения за болнична помощ-търговски дружества, за закупуване на дълготрайни материални активи по „Политика в областта на диагностиката и лечението“, бюджетна програма „Осигуряване на медицинска помощ на специфични групи от населението“. Предвижда се закупуването на апаратура, медицинско и немедицинско оборудване за структурите по изгаряния и пластична хирургия, в това число апаратура и оборудване за анестезиология и интензивно лечение, хирургия и консервативно лечение на пациентите.Друго прието днес Постановление също касае промени по бюджета на здравното ведомство. Предвиждат се допълнителни плащания в частта на финансирането на бюджетното салдо за сметка на централния бюджет в размер на 4 000 000 лв., във връзка с увеличаване капитала на държавни лечебни заведения - търговски дружества. Средствата ще бъдат използвани за реализиране на инвестиционните намерения на лечебните заведения с цел - създаване на възможности за прилагане на най-съвременни и ефективни методи и технологии за диагностика и лечение. Заедно с това ще се подобрят условията за посрещане на нарастващите потребности на населението от своевременна и качествена здравна помощ.Правителството одобри също вътрешнокомпенсирани промени на утвърдените разходи по области на политики/бюджетни програми по бюджета на Министерския съвет за 2018 г. Промените се отнасят до осигуряването дейността и организацията на работата на МС, както и до осъществяването на държавната политика на областно ниво. Увеличават се и утвърдените разходи по бюджетна програма „Вероизповедания“. Изменя се също така правителственото Постановление № 291 от 12 декември 2018 г. за одобряване на допълнителни разходи по бюджета на Министерския съвет за 2018 г.", "date": "2018.12.19", "title": "Правителството пак раздаде допълнителни пари за някои министерства"}
{"url": "https://offnews.bg/obshtestvo/metro-ot-krasno-selo-do-popa-prez-septemvri-vlakcheta-do-slatina-i-ar-694169.html", "text": "От \"Красно село\" до Попа ще се стига за 8 минути от септември догодина, когато ще бъдат пуснати първите 5 станции от третия лъч на метрото. Те вече са готови над 80%, обяви столичният кмет Йорданка Фандъкова. С министъра на транспорта Росен Желязков и шефа на \"Метрополитен\" Стоян Братоев кметът провери станциите \"България\" и \"Красно село\". Цялото трасе на метро №3 - 12 метростанции, ще е готово през януари 2020 г. Метролинията ще свърже кв. “Хаджи Димитър” с “Овча купел” и “Горна баня”. Първите пуснати метростанции ще са от пазара на “Красно село”, при булевардите “България” и “Гешов”, при ВМА, при НДК и при паметника на Патриарх Евтимий. През декември тръгва метрото и при Орлов мост, Малък градски театър \"Зад канала\" и на бул. \"Владимир Вазов\". Последните 4 станции продължават от \"Красно село\" до “Овча купел” и “Горна баня”. ", "date": "2018.12.19", "title": "Метро от Красно село до Попа през септември, влакчета до Слатина и Арена Армеец през 2025 г."}
{"url": "https://offnews.bg/obshtestvo/pravoslaven-paraklis-be-osveten-v-parva-sagbal-bolnitca-sv-sofia-694167.html", "text": "Православен параклис \"Рождество Христово\" в двора на Първа АГ болница \"Света София\" бе осветен днес.Тържественият водосвет отслужиха Негово Преосвещенство Белоградчишки епископ Поликарп, ставрофорен иконом Ангел Ангелов, духовен надзорник на Софийска епархия и столични свещеници.На празника присъстваха председателят на Постоянната комисия по здравеопазване на СОС д-р Веселин Милев, кметът на Красна поляна Иван Чакъров, директорът на \"Вероизповедания\" към МС Емил Велинов , както и представители на други институции, съдействали за изграждането на храма.Идеята за параклиса е възникнала преди 7 години, но реализирането ѝ станало възможно благодарение най-вече на стартиралата дарителска кампания и подкрепата на Дирекция \"Вероизповедания\" към МС. От днес в параклис \"Рождество Христово\" лекари, пациенти и техните близки ще могат да намират закрила и надежда.\"\", пожела Браницкият епископ Поликарп.", "date": "2018.12.19", "title": "Православен параклис бе осветен в Първа САГБАЛ болница 'Св. София'"}
{"url": "https://offnews.bg/obshtestvo/diado-koleda-razdade-podaratci-na-operirani-vav-vma-detca-694209.html", "text": "Дядо Коледа раздаде подаръци на най-малките пациенти на Военномедицинска академия. В навечерието на едни от най-светлите празници в годината белобрадият старец изненада десетки деца, на които през годините са направени кохлеарни имплантации в Клиника „Ушни, носни и гърлени болести”.Коледната приказка, подготвена с помощта на актьорите от „Art Land”, събра във ВМА деца от няколко поколения и от различни краища на България.В началото на месеца бе отбелязана и 14-тата годишнина от първата подобна операция във ВМА, а специалистите отчитат много добри резултати при стотиците деца с кохлеарни импланти.„Целта ни е да постигнем хора със самочувствие, възможности за изява и равен старт в живота“, заяви по време на тържеството д-р Дончо Дончев, който заедно с колегите си от УНГ-клиниката се забавляваха с малчуганите.Лекарите изказаха своята благодарност към родителите, които са неизменна част от големия екип, ангажиран в процеса на лечение.Кохлеарната имплантация е един процес от скачени дейности. Самата операция е сложна от гледна точка на оператора. Но дългият път е за родителите – от плача и отчаянието, когато разберат, че детето им има проблем, през борбата до крайния резултат, когато видят това малко детенце вече юноша със самочувствие и израснал наравно със своите връстници. Затова ние специалистите вървим в един екип, комплексно с родителите – единствените хора без почивен ден в този процес. Те са движещата сила, за което им благодарим, заяви още д-р Дончев.Мили деца, растете здрави и усмихнати. Пожелавам си още на много празници да бъдем заедно. На вашите родители желая да бъдат горди с вас, и на всички хора пожелавам мир, заключи специалистът.", "date": "2018.12.19", "title": "Дядо Коледа раздаде подаръци на оперирани във ВМА деца"}
{"url": "https://offnews.bg/futbol/trast-sinia-balgaria-otnovo-skochi-sreshtu-spas-rusev-694162.html", "text": "Един от миноритарните акционери в Левски - Тръст \"Синя България\" оценява като крайно незадоволителни спортните резултати на \"сините\" през 2018 година.Според сдружението основен виновник за ситуацията на \"Герена\" е собственикът Спас Русев. Обвиненията към бизнесмена са в невъзможността му да се справи със структурирането на столичния гранд, балансирането на бюджета и овладяването на работните процеси.\"\".", "date": "2018.12.19", "title": "Тръст Синя България отново скочи срещу Спас Русев"}
{"url": "https://offnews.bg/zimni/ilka-shtuhetc-zapisa-vtora-pobeda-za-sezona-video-694166.html", "text": "Световната шампионка Илка Щухец спечели супергигантския слалом от Световната купа по ски-алпийски дисциплини за жени в италианския зимен център Вал Гардена.Словенката спря хронометрите с време 1:31:87 минута. Тина Вайратер и Никол Шмидхофер пък записаха равно време - 1:31:92, само на пет стотни от Щухец и се качиха до нея на подиума. Четвърта е Ясмин Флюри от Швейцария.Илка затвърди добрата си форма при завръщането след тежка контузия на коляното. Тя пропусна целия минал сезон заради скъсани предни кръстни връзки на коляното на тренировка през октомври 2017 година.В шест старта от началото на този сезон 28-годишната състезателка има две победи. Вчера тя триумфира и при спускането.В класирането за големия кристален глобус Микаела Шифрин води с 689 точки пред Никол Шмидхофер с 359 и Мовинкел с 322.", "date": "2018.12.19", "title": "Илка Щухец записа втора победа за сезона (видео)"}
{"url": "https://offnews.bg/nauka/koj-kak-pravi-nauka-u-nas-ban-i-su-sa-lideri-povod-za-gordost-sa-i-m-694161.html", "text": "БАН и Софийският университет са безспорните лидери в общата оценка на научно-изследователската дейност у нас, но можем да се гордеем и с медицинските си университети, както и да си дадем сметка, че научният потенциал на България не е концентриран в софийските висши училища. Много силни в науката са и пловдивски, варненски, бургаски университети.Заключението направи зам.-министърът на образованието Карина Ангелиева, която днес представи резултатите за 2018 г. от оценката на научно-изследователските дейности на висшите училища, научните организации и Фонд \"Научни изследвания\".Оценката е плод на работата на комисия с 4-годишен мандат, включваща преподаватели от университети, висши училища и институти на БАН, чийто състав е подбран с отворен конкурс, публикуван на сайта на просветното министерство.Извън цитираната обща оценка, комисията подредила и първенците по отношение на научен капацитет и възпроизводство на академичната общност. На първите две места са СУ и БАН, а тройката допълва Медицинският университет в София. Следват Великотърновският, Пловдивският, УНСС, Югозападният, Медицинският във Варна и Техническият в София. Плевенският Медицински е последният в Топ 10.От образователното министерство установяват със задоволство, че вече и има ректори и мениджъри, които стимулират финансово преподавателите и учените за проекти, по които са спечелили европейско финансиране.В класирането за общественото и икономическото въздействие на научно-изследователската дейност №1 е БАН, следвана от СУ и Тракийския университет в Стара Загора. Сред първите пет са още Минно-геоложкият и Техническият университет в София.Имаме много силни университети, които обслужват бизнеса и обществото, но остават невидими на европейско ниво, констатира зам.-министър Ангелиева, която посочи, че при този разрез напред излизат още бургаският \"Асен Златаров\", Русенският, Стопанската академия в Свищов, УНСС, Техническият във Варна.По отношение на ефективността - с малко хора да се постигат големи резултати - номер едно е Химико-технологичният и металургичен университет в София. На второ място е БАН, трети е Софийският университет. След него са Медицинският в София, Стопанската академия, \"Асен Златаров\", Университетът по архитектура, строителство и геодезия (УАСГ), Техническият в София, Университетът по хранителни технологии и Лесотехническият университет.Светът е променен и трябва да споделяме знанието - не можем да го държим в чекмедже. Ако го правим, сме невидими на международно ниво: така зам.-министър Ангелиева открои важността на следващата класация - \"Брой публикации в режим отворен достъп\". Тук тази година най-добре се е представила Българската академия на науките, следвана от Медицинския университет в София, Софийският университет, Медицинският в Пловдив, Техническият в София, Медицинският във Варна.Комисията е направила и класация по научни направления.№1 при педагогическите е Русенският университет, при хуманитарните - БАН, при природните науки, математиката и информатиката отново е Българската академия на науките.", "date": "2018.12.19", "title": "Кой как прави наука у нас: БАН и СУ са лидери, повод за гордост са и медицинските ни университети"}
{"url": "https://offnews.bg/kultura/otkradnaha-statuiata-na-apolon-medikus-ot-tcentralna-bania-694165.html", "text": "Бронзовата статуя на Аполон Медикус е открадната. Липсата е установена в понеделник, съобщава директорът на Регионалния исторически музей в София доц. Венета Ханджийска, цитирана от Агенция \"Фокус\".Статуята е дело на Георги Чапкънов и беше поставена до чешмите с минерална вода при Централна баня. През последните дни са откраднати и месинговите чучури от чешмите в музея.", "date": "2018.12.19", "title": "Откраднаха статуята на Аполон Медикус от Централна баня"}
{"url": "https://offnews.bg/politika/obhodat-na-gabrovo-otlozhen-s-godina-pravitelstvoto-dava-oshte-10-mln-694172.html", "text": "Министерският съвет изменя свое постановление за одобряване на допълнителни разходи по бюджета на Министерството на регионалното развитие и благоустройството за 2018 г. за финансиране изграждането на „Обход на гр. Габров“ - фаза I.Постановлението предвижда с размера на неусвоените средства по чл. 1, ал. 1 от Постановление № 197 да се увеличат разходите по „Политика за поддържане, модернизация и изграждане на техническата инфраструктура, свързана с подобряване на транспортната достъпност и интегрираното управление на водните ресурси и геозащита“, бюджетна програма „Рехабилитация и изграждане на пътна инфраструктура“ по бюджета на Министерството на регионалното развитие и благоустройството за 2018 г. Така ще се открие акредитив за обезпечаване на 100% изпълнението на проекта през 2019 г.През 2018 г. за изпълнението на обект „Обход на гр. Габрово“ на база фактически извършени разходи са разплатени средства в размер на 9 744 612,48 лв.Обектът се очаква да завърши през 2019 г. поради закъснение в изпълнението на строително-монтажните работи и поради възникването на непредвидени обстоятелства. При изпълнение на изкопни работи на обекта е регистриран неизвестен археологически обект - част от късно антична църква и съгласно Закона за културното наследство и Протокола на експертната комисия, назначена от министъра на културата, е необходимо провеждане на спасително археологическо проучване. Строителните работи по трасето на пътя в рамките на археологическия обект са преустановени до извършване на пълно спасително проучване на новооткритата недвижима културна ценност.Изграждането на „Обход на гр. Габрово“ - фаза I ще доведе до намаляване условията за възникване на ПТП, газовото и шумово замърсяване на урбанизирана територия и ще намали времето на пътуване на транзитните потоци. Разглеждан в съвкупност с Тунел под връх Шипка, проектът след неговата цялостна реализация ще осигури една от най-преките пътни връзки между Северна и Южна България по направлението на общо европейски коридор № IX.", "date": "2018.12.19", "title": "Обходът на Габрово отложен с година, правителството дава още 10 млн."}
{"url": "https://offnews.bg/politika/pravitelstvoto-uvelichi-tavana-na-razhodite-na-zemedelskoto-ministerst-694177.html", "text": "Правителството прие увеличение на утвърдените със Закона за държавния бюджет на България за 2018 г. показатели на максималния размер на ангажиментите за разходи на Министерството на земеделието, храните и горите (МЗХГ), които могат да бъдат поети през 2018 г. Проектът предвижда увеличение на максималния размер на новите задължения за разходи, които могат да бъдат натрупани през 2018 г., във връзка с със сключени през месец ноември многогодишни договори и начисляване на коректив за задължения.Максималният размер на ангажиментите за разходи, които могат да бъдат поети през 2018 г., е с 11 138 000 лв. повече от утвърдения със Закона за държавния бюджет на Република България за 2018 г. по бюджета на МЗХГ. Максималните размери на новите задължения за разходи, които могат да бъдат натрупани през 2018 г., е увеличен със сумата от 4 000 000 лв.", "date": "2018.12.19", "title": "Правителството увеличи тавана на разходите на земеделското министерство с 11 млн. лв."}
{"url": "https://offnews.bg/ikonomika/uudsajd-enerdzhi-balgaria-limitid-poema-30-ot-pravata-za-tarsene-na-694179.html", "text": "Тридесет на сто от правата за търсене и проучване на нефт и природен газ в „Блок 1-14 Кубрат“ ще бъдат прехвърлени от „Шел Интернешънъл Експлорейшън енд Дивелъпмънт Италия С.П.А.“ на „Уудсайд Енерджи (България) Лимитид“. Това е регламентирано в решение на Министерския съвет, взето на днешното му заседание.През м. октомври 2015 г. Министерският съвет даде разрешение на „Шел Експлорейшън енд прадакшън (LIX) Б.В.“, да извърши търсене и проучване на нефт и природен газ в площ „Блок 1-14 Силистар“, разположена в континенталния шелф и в изключителната икономическа зона на Република България в Черно море. Договорът за търсене и проучване е подписан на 23.02.2016 г.През м. април 2017 г. Министерският съвет даде разрешение за прехвърляне изцяло на правата и задълженията по предоставеното разрешение от „Шел Експлорейшън енд прадакшън (LIX) Б.В.“ на „Шел Интернешънъл Експлорейшън енд Дивелъпмънт Италия С.П.А.“ Със същото решение наименованието на проучвателната площ е променено на „Блок 1-14 Хан Кубрат“.Възможността за прехвърляне на правата и задълженията по предоставено разрешение за търсене и проучване, е регламентирана в Закона за подземните богатства.С днешното си решение Министерският съвет упълномощи министъра на енергетиката да сключи допълнително споразумение по договора за търсене и проучване на нефт и природен газ, между „Шел Интернешънъл Експлорейшън енд Дивелъпмънт Италия С.П.А.“, „Уудсайд Енерджи (България) Лимитид“ и министъра на енергетиката.Разходите по прехвърлянето на правата и задълженията са за сметка на „Шел Интернешънъл Експлорейшън енд Дивелъпмънт Италия С.П.А.", "date": "2018.12.19", "title": "Уудсайд Енерджи (България) Лимитид поема 30% от правата за търсене на нефт в Хан Кубрат"}
{"url": "https://offnews.bg/politika/minimalna-rabotna-zaplata-stava-560-leva-694181.html", "text": "Минималната работна заплата ще стане 560 лв. от 1 януари 2019 г. Размерът й ще се повиши с 9,8% в сравнение с настоящата година, реши правителството.Увеличаването на размера на минималната работна заплата отразява заявения приоритет на правителството за устойчиво повишаване на стандарта на живот.Нарастването ще допринесе за повишаване на мотивацията за търсене на работа на най-нискодоходната група от работната сила, както и за запазване на жизненото равнище и намаляване на риска от бедност сред работещите.За повишаването на минималната работна заплата способстват икономическото развитие, устойчивите темпове на ръст на БВП през последните години, увеличаване броя на заетите и отчетеното повишаване на средната работна заплата за страната.От 1 януари 2019 г. минималната работна часова заплата ще бъде 3,37 лв.", "date": "2018.12.19", "title": "Минимална работна заплата става 560 лева"}
{"url": "https://offnews.bg/temida/sadat-pusna-pod-domashen-arest-desislava-ivancheva-i-biliana-petrova-694164.html", "text": "Спецсъдът пусна под домашен арест отстранения кмет на район „Младост” Десислава Иванчева и нейната заместничка Биляна Петрова, съобщава bTV.От спецсъда уточниха, че реално по-леката мярка трябва да влезе в сила след 3 дни.Мярката може да бъде обжалвана до 7 дни пред Апелативен спецсъд.Мотивите на съда са 40 страници.От прокуратурата заявиха, че първо искат да се запознаят с тях и тогава ще решат дали да протестират решението.В средата на ноември Иванчева и Петрова бяха пуснати от ареста от първоинстанционния спецсъд, но часове по-късно промяната на мярката беше стопирана до произнасяне по протеста на прокуратурата. В крайна сметка Апелативният специализиран наказателен съд ги остави окончателно в ареста.", "date": "2018.12.19", "title": "Съдът пусна под домашен арест Десислава Иванчева и Биляна Петрова"}
{"url": "https://offnews.bg/razsledvane/shefat-na-letishte-sofia-hariza-biznesa-na-bezmitnite-magazini-na-gara-694160.html", "text": "Ганчо КАМЕНАРСКИkamenarskig@abv.bgНа Летище София в понеделник сутринта Транспортното министерство захвана проверка по сигнал на OFFNews, че изпълнителният директор Владимир Рапонджиев е сключил скандален ЕКСКЛУЗИВЕН договор № 100-Д-336/ 18.9.2018 г. с фирмата КИТА БЪЛГАРИЯ, имаща украински управител и български съдружник. Съществена подробност е, че фирмата е регистрирана с капитал едва 1000 лв, а на посочения от нея адрес в Пловдив, според Google, има гараж.Според договора без обществена поръчка и без някаква друга публична процедура тази новоизлюпена, куха, без персонал и без никаква търговска дейност фирма едностранно получи монопол да снабдява всичките безмитни магазини на Летище София и то по наложени от нея и не договорирани цени.Предисторията е следната: Цялата процедура по регистриране на фирмата КИТА (5 септември) и сключване на договора с Летището (18 септември) подозрително точно и изцяло се побира в периода на „безвремието”, когато на 31 август транспортният министър Ивайло Московски подава оставка, на 17 септември Росен Желязков е номиниран, а на 20 септември е избран за министър. Тази хронология оставя сегашния министър Росен Желязков извън всякакво подозрение.Важно е също, че за прибързаното сключване на договора вероятно има значение и фактът, че всичко това става само месец преди крайната дата за подаване на оферти за концесията на Летището, а договорът влиза в предмета на концесията.Нормално е в периода от 1 до 20 септември погледите да бъдат приковани към парламента и сключването на този договор да остане извън общественото внимание. Цялата комбинация едва ли обаче е реализирана единствено от двамата съдружници Игор Кунинский и Михаил Михайлов, без подсказване и нечия подкрепа „отгоре”. Например кога и как КИТА се е свързала с Владимир Рапонджиев? Кога и от кого е подготвен договорът, макар да е очевидно, че е писан набързо и на коляно, без да е структуриран с членове и параграфи?По данни на Годишния финансов отчет на Летището за 2017 г. годишният оборот на безмитните магазини възлиза на 57 392 000 лв, а печалбата от продажбите е 9 млн. лева и съставлява 60,8% от цялата печалба на летището. Внимателният прочит на договора обаче оставя убеждението, че сега чрез монополно високите цени голяма част от печалбата вече ще я прибира КИТА. Летището ще получи за двегодишния срок на договора еднократно едва 135 000 евро за някаква неясна маркетингова подкрепа и то платими еднократно след 1 година (декември 2019 г.).Съвършено открито и честно цялата налична информация плюс копие от договора между Владимир Рапонджиев и фирмата КИТА беше предоставена на МТИТС, като бе поставен елементарен въпрос: Знае ли ръководството на министерството за въпросния договор?Най-вероятно отговорът е ”Не”, защото министър Росен Желязков реагирал светкавично и още в петък разпоредил незабавна щателна проверка. Сутринта в понеделник в административната сграда на Летището настанала не просто суетня, а истинска паника. Достоверни източници доверително съобщиха, че се проверява цялата документация по далаверата. Нещо повече: те твърдят, че още през септември започнали да пристигат камиони със стоки и те бързо препълнили складовете на Летище София.До септември около 70% от доставките са правени от фирмата „Хайнеман”. Стоките продължават да пристигат от германската фирма, но през Украйна и естествено оскъпени от комисионната. Едва сега става известно, че управителят на КИТА Игор Кунинский е свързан със снабдяване на безмитните магазини на украинските летища и от всяка стока печели два пъти. На „Хайнеман” препродажбата сигурно няма да им хареса и е естествено оттам да реагират по подобаващ решителен начин.Тъй като договорът е сключен без обществена поръчка, не е проблем той да бъде стопиран и разтрогнат. Големият въпрос е дали Рапонджиев ще бъде ако не уволнен, то поне отстранен от длъжност, докато трае проверката, за да не влияе на нейното извършване.Струва си припомнянето, че OFFNews не за първи път  на Рапонджиев. Например в средата на миналата година в разпореждане на редакцията попадна протокол на официално назначена комисия относно съдбата на забравени от пътници пари и ценни вещи, докато Владимир Рапонджиев е оглавявал летищната служба по сигурността. Оказало се, че цялата информация за 2013, 2014 и 2015 г. в служебния компютър е изтрита. А за 2016 г. комисията твърди, че поне в 30 случая напълно липсват документи какво е станало с намерените вещи или парични суми - 14 595 евро в брой, 18 лаптопа и таблети, 8 скъпи часовника (Касио, Тулекс) и прочие. Неотдавна една прокурорка оправда Рапонджиев в 18-странично постановление, като се позова на „неизвестен извършител” и пропусна факта, че именно Рапонджиев е отговарял за тяхното съхраняване.През последния август по  комисия от независими експерти оцени състоянието на апаратите (моточасовници), отчитащи наработените часове на място от 261 летищни транспортни средства с цел да се отчете изразходеното гориво. Бяха констатирани достатъчно неизправности и нередности, но и досега препоръките в доклада на експертите не са изпълнени.Въпреки изброените и още не малко други скандали, летищното ръководство е видимо доволно от своята дейност. Например източници довериха, че летищният борд на директорите (Владимир Рапонджиев, Ася Иванова и Мая Андреева) тихомълком си е гласувал коледни премии от по 50 000 лева. Весели празници!", "date": "2018.12.19", "title": "Шефът на Летище София харизa бизнеса на безмитните магазини на гаражна фирма"}
{"url": "https://offnews.bg/politika/pravitelstvoto-odobri-520-000-lv-za-dejnostite-ni-v-saveta-na-evropa-694180.html", "text": "Министерският съвет одобри Националната програма за участие на Република България в междуправителствените дейности на Съвета на Европа (СЕ) през 2018-2019 г.Благодарение на програмата общо 12 министерства, две изпълнителни агенции, една държавна агенция и една национална комисия ще използват 520 000 лв. за дейностите си в Съвета на Европа в областта на правата на човека, върховенството на правото и демокрацията. Програмата е съобразена с мерките на правителството за ограничаване на бюджетните разходи през съответния период.Сред заложените приоритети е картографиране и анализ на рискови региони и проучване на местата на произход и страните на дестинация за жертвите на трафик, както и оказване на специализирана подкрепа на мъже, станали жертва на такъв. Обръща се внимание и на борбата с трафика на хора с цел организирана просия, както и сексуалното посегателство над децата в спорта.С приемането на програмата ще продължи сътрудничеството със Съвета на Европа по реформа на правосъдието спрямо непълнолетни, включително в контекста на приемането на нов Закон за отклоняване от наказателно производство и налагане на възпитателни мерки на непълнолетни лица, чиито проект бе подготвен от екипа на министър Екатерина Захариева в Министерството на правосъдието.Изпълнението на Стратегията за интернет управление 2016 г. -2019 г. на Съвета на Европа ще продължи, с особено внимание към разпространението на умишлено подвеждаща и невярна информация и речта на омразата. Акцент е поставен и върху развиване на компетентности за дигитална грамотност и дигитално гражданство, както и разработване на проекти в тази насока от училища.Важно остава и сътрудничеството с европейския фонд за подкрепа на кинопродукции „Евроимаж“. Той има водеща роля в насърчаването на сътрудничеството между държавите членки и по-широкото разпространение на европейските филми. Неслучайно все повече филми, подкрепени от „Евроимаж“, са удостоени с призове на най-престижните фестивали - като „Не ме докосвай“ на Адина Пинтилие, който получи „Златна мечка“ (копродукция с България).Одобряването на настоящата програма ще осигури последователност и непрекъснатост на прилагане на установения през 1992 г. механизъм на сътрудничество. Той се осъществява чрез двугодишни програми от дейности, които се изготвят въз основа на предложенията на заинтересованите министерства и ведомства.", "date": "2018.12.19", "title": "Правителството одобри 520 000 лв. за дейностите ни в Съвета на Европа"}
{"url": "https://offnews.bg/ikonomika/ot-1-ianuari-vlizat-v-sila-uikend-vinetki-reshi-pravitelstvoto-694183.html", "text": "От 1 януари 2019 г. водачите на моторни превозни средства до 3.5 т могат да ползват и уикенд винетка. Тя ще струва 10 лв. и ще важи от 12.00 ч. в петък до 23.59 ч. в неделя. Останалите цени на винетни такси остават непроменени. Няма да се променят цените на винетните такси и за тежкотоварни превозни средства - те ще важат до 16 август 2019 г., когато влиза в сила тол системата и ще преминат на тол такса.Въвеждането на уикенд винетката се регламентира с правителствено постановление, с което се изменя Тарифата за таксите, които се събират от Агенция „Пътна инфраструктура“. Тази възможност ще облекчи водачите, които пътуват по републиканската пътна мрежа по-рядко.С промяната се дава възможност водачите на моторни превозни средства с чуждестранна регистрация да плащат определените в евро такси в левовата им равностойност.В Тарифата за таксите, които се събират от Агенция „Пътна инфраструктура“, е определен и размерът за компенсаторната такса, която ще се заплаща от нарушителите, които ползват републиканската мрежа без платена пътна такса. За шофьорите на превозни средства над 12 тона тя ще бъде 175 лв., за пътните превозни средства между 3,5 и 12 тона - 125 лв., а за леките автомобили до 3,5 тона - 70 лв. За тежкотоварните автомобили компенсаторната такса ще се прилага за т.нар. преходен период преди въвеждането на тол таксата за изминато разстояние от 16 август 2019 г. От тази дата тя ще бъде актуализирана в зависимост от приетата тарифа за тол такси, които ще се плащат за територията на България.Компенсаторната такса е междинна санкция към лицата, които не са платили дължима винетна такса, а ползват пътната мрежа и са нарушители по смисъла на законовите разпоредби за пътно таксуване. Това е таксата, която се заплаща с цел избягване на административни санкции.", "date": "2018.12.19", "title": "От 1 януари влизат в сила уикенд винетки, реши правителството"}
{"url": "https://offnews.bg/obshtestvo/spisak-za-pazaruvane-na-drehi-za-zimno-bebe-694191.html", "text": "Раждането на бебе е едно от най-щастливите събития в семейството, за което трябва да сме добре подготвени, особено ако очакваме то да се случи в зимните месеци на годината. Ако и вие очаквате това да се случи, в списъка ви за пазаруване вероятно вече присъстват различни аксесоари като шишета и биберони, козметика като бебешко олио и пудра, както и други по-едри покупки като бебешка количка, повивалник и ваничка със стойка. В тази статия обаче ще се спрем на всички видове  и текстилни изделия, които са нужни за посрещането на роденото през зимата бебе вкъщи.Най-важното, с което трябва да се съобразим, когато купуваме дрешки за новородено, е че то е изключително крехко през първите месеци и усеща всяко едно докосване, включително и това на дрехите, с които е облечено. За да му осигурим максимален комфорт и за да избегнем нежелани последствия като радразнение на фината чу бебешка кожа, като и алергични реакции, е нужно да го обличаме само в дрехи от естествени тъкани като лен, памук и вълна, които ще позволят на кожата да „диша“. Не е лоша идея да се доверяваме само на изпитани във времето марки, защото само така може да сме сигурни в качествата на дрехите, които купуваме.Комплекти за изписванеНа пазара има голямо разнообразие от бебешки комплекти за изписване, които могат да бъдат от пет, от десет или от повече части. Продават се в подаръчна кутия и обикновено са сравнително скъпи. Основното им предимство се състои в това, че ще притежавате шапка, ританки, блузка, камизолка, лигавник, ръкавички и дори пелена, които ще си подхождат по цвят и материя. Разбира се можете да си ги закупите и поотделно (което ще ви излезе и по-евтино) и да комбинирате дрехите според собствения си вкус и предпочитания. Независимо на кой двата варианта ще се спрете, както вече казахме, от особен важно значение е бебешките дрехи да са изработени от сто процента натурални материи, за да доставят пълен комфорт на новороденото и да не предизвикват алергии.Якета и палтаНа второ място по важност за зимното бебе, след комплекта за изписване, е якето, което трябва да бъде качествено и топло. Различните марки предлагат разнообразие от цветове и украси, а повечето модели имат плюшена подплата, която позволява да се запази топлината на тялото и да се изолира от студа.Пижама и бельоБебето трябва да се чувства приятно затоплено и през нощта, поради което се нуждае от плътна пижама. Съществува богат избор на модели като можете да избирате такива с удобно задно закопчаване на гърба или предно такова с цип. Подходящите за нощта материи са памук и плюш.Одеяла и пелениЕдна стара българска традиция, а именно повиването на бебето с пелени, докато спи се възражда в наши дни. Според привържениците й тясното пространство носи чувство за сигурност в първите дни на бебето и му осигурява по-дълъг и спокоен сън. Други родители обаче са на мнение, че бебето трябва свободно да може свободно да движи ръцете и краката си, дори и по време на сън и категорично отричат повиването. Независимо какво е вашето мнение, пелените и одеялата, които ще използвате, трябва да са изработени от памучна материя, която е лека на допир и не дразни нежната бебешка кожа.", "date": "2018.12.19", "title": "Списък за пазаруване на дрехи за зимно бебе"}
{"url": "https://offnews.bg/politika/odobreni-sa-151-7-mln-lv-dopalnitelni-razhodi-remont-na-hramove-i-ob-694178.html", "text": "Министерският съвет одобри допълнителни разходи/трансфери за 2018 г. по бюджетите на редица общини и по бюджетите на Министерския съвет, Министерството на образованието и науката, Министерството на здравеопазването и на Министерството на младежта и спорта в общ размер на 151,7 млн. лв., съобщават от правителствената пресслужба.Одобрените разходи по бюджета на Министерския съвет за 2018 г. са в размер на 2,1 млн. лева. Те са за основен ремонт на Епархийската библиотека на Великотърновската света митрополия и на храм „Св. Петка“ в гр. Русе. Осигуряват се допълнителни средства в общ размер от 3,8 млн. лв. по бюджетите на Министерството на образованието и науката, Министерството на здравеопазването и на Министерството на младежта и спорта за реализирането на значими за тяхната дейност обекти.Предоставят се допълнителни трансфери по бюджетите на общини в общ размер 145,7 млн. лева. Средствата ще се използват приоритетно за ремонт на общински пътища и на улична мрежа на територията на редица населени места и за реализиране на инфраструктурни проекти – доизграждане на водопроводни мрежи, изграждане на комплекс за лица с увреждания и на дом за възрастни хора, изграждане на спортна зала и спортни площадки, ремонт и възстановяване на централната градска част на някои населени места.Одобрени са и 2,1 млн. лв. за основен ремонт на Епархийската библиотека на Великотърновската света митрополия и за ремонтно възстановителни дейност в храм „Св. Петка“, гр. Русе.Допълнителните разход и трансфери се осигуряват за сметка на преструктуриране на разходите и/или трансферите по централния бюджет за 2018 година.", "date": "2018.12.19", "title": "Одобрени са 151,7 млн. лв. допълнителни разходи ремонт на храмове и общини"}
{"url": "https://offnews.bg/futbol/tcska-s-interes-kam-petima-ot-parva-liga-694146.html", "text": "ЦСКА проявява интерес към петима футболисти от Първа лига. \"Червените\" имат желание да привлекат поне един местен играч с голяма перспектива пред себе си.Треньорът Нестор Ел Маестро заяви наскоро, че е учуден защо в по-нископоставените отбори има доста добри млади момчета, които не са в някой от грандовете.Това е индикация за намеренията на \"армейците\", пише \"Меридиан мач\". ЦСКА се интересува от двама футболисти на Ботев Пловдив, като за един от тях е известно, че е Тодор Неделев.\"Червените\" имат интерес и към друг от младите играчи на пловдивчани. Те са набелязали също по един състезател от Славия и Септември Сф, както и още едно име.\"Армейците\" са искали футболист от \"Овча купел\" и през лятото, но поставената му трансферна цена ги е отказала.", "date": "2018.12.19", "title": "ЦСКА с интерес към петима от Първа лига"}
{"url": "https://offnews.bg/112/dvama-mladezhi-zaginaha-pri-udar-na-kola-v-kamion-kraj-razgrad-694155.html", "text": "Двама души загинаха, а трима са тежко ранени след катастрофа на главен път Е-70 (Разград-Шумен), до разклона за Самуил късно във вторник вечерта, съобщава Нова тв.Движейки се в посока от Разград към Шумен, лек автомобил, управляван от 25-годишен мъж, се ударил в ремаркето на тир, усукал се и препречил пътното платно. В колата пътували петима младежи. На място загинали момче на 18 и жена на 24 години. Нейният брат и още един млад мъж са откарани в болница с тежки травми и опасност за живота, уточнява „24 часа”.Водачът на лекия автомобил е настанен в Ортопедично отделение на МБАЛ-Разград с фрактура на дясната ръка. На него и на шофьора на камиона са взети кръвни проби за алкохол.Причините за тежкото произшествие са в процес на изясняване. По случая се води досъдебно производство.", "date": "2018.12.19", "title": "Двама младежи загинаха при удар на кола в камион край Разград"}
{"url": "https://offnews.bg/obshtestvo/zimnata-smetka-za-tok-kakvo-da-napravim-pri-po-dalgo-otsastvie-ot-dom-694137.html", "text": "Традиционно месец декември се характеризира с повишена консумация на електроенергия от домакинствата, а оттам и сметките набъбват неприятно. Какво да направим при по-дълго отсъствие от дома през празничните дни. Публикуваме няколко съвета от енергоразпределителното дружество EVN.• Изключете всички електроуреди, които не е необходимо да работят във Ваше отсъствие. Важно е да се знае, че уреди като хладилник или фризер, които не винаги е подходящо да се изключват, ще продължат да консумират електроенергия.• Изключете от щепсела уреди като телевизор, аудио-уредба и монитор, защото и в режим на stand-by те ще продължат да консумират електроенергия.• Уверете се, че външни хора нямат достъп до електрически контакти, които са част от ел.инсталацията на Вашия имот.• Запишете показанията на електромера си преди да заминете и сравнете данните при завръщането си.• Ако във Ваше отсъствие няма достъп до Вашия електромер, можете да заявите посещение на отчетник на денонощен телефон 0700 1 0007 в удобно време.ЕVN напомня, че традиционно месец декември се характеризира с повишена консумация на електроенергия. Тази тенденция става още по-изразена по време на коледните и новогодишни празнични и почивни дни. Регистрираните по-ниски температури и по-трайно застудяване от началото на декември са предпоставка за по-висока консумация на електроенергия от домакинствата спрямо ноември. В тази връзка всеки клиент следва да обърне внимание на начина си на потребление, което би дало директно отражение в стойността на неговата фактура за електроенергия.", "date": "2018.12.19", "title": "Зимната сметка за ток: какво да направим при по-дълго отсъствие от дома по празниците"}
{"url": "https://offnews.bg/112/otkriha-tialoto-na-novorodeno-v-iazovira-na-kardzhali-obnovena-694154.html", "text": "Тялото на новородено е открито в язовира на Кърджали.По-рано днес стана ясно, че МВР разследва убийство на новородено дете от неговата майка. Образувано е досъдебно производство по чл. 120 от НК в РУ - Кърджали.Разследването започва след подаден сигнал на 18 декември за това, че млада жена е потърсила помощ след раждане, но не е известна съдбата на бебето.Предприети са процесуално-следствени действия и оперативно-издирвателните действия на полицаите продължават. Случаят е докладван в Районна прокуратурата и работата продължава под наблюдение на прокурор.Заради търсенето тази сутрин службите източиха Водното огледало до кота нула, предаде БТВ.Полицията издирва бебето, предполага се, че тялото му може да е било хвърлено във водата.", "date": "2018.12.19", "title": "Откриха тялото на новородено в язовира на Кърджали (обновена)"}
{"url": "https://offnews.bg/112/verizhna-katastrofa-na-patia-burgas-sozopol-ima-raneni-694139.html", "text": "Верижна катастрофа стана на пътя Бургас-Созопол край Атия тази сутрин.Пет автомобила и автобус са се ударили. Мъж и жена са ранени, съобщават от полицията.Инцидентът е станал на заснежена пътна настилка. Пострадалите са откарани в болница. Мъжът е с травми на главата, а жената с болки в кръста. Правят им се изследвания в болницата в Бургас. На мястото на катастрофата работят полицейски екипи, съобщава \"24 часа\".Пътищата в Бургаско са проходими, но ситуацията е усложнена заради падналия рано тази сутрин сняг.", "date": "2018.12.19", "title": "Верижна катастрофа на пътя Бургас-Созопол, има ранени"}
{"url": "https://offnews.bg/politika/tcvetanov-za-vetoto-na-radev-tarsi-konfrontatcia-i-zabluzhdenie-694142.html", "text": "Стилът на президента е да налага вето, за да търси конфронтация или да се поднесе заблуждение в публичното пространство, заяви Цветан Цветанов по повод наложеното от президента  върху промените в Наказателния кодекс.Приетите мерки, върху които Радев наложи вето, предвиждат задържане на лица до 48 часа без уведомяване на близките им, както и на деца до 24 часа без да се известяват родителите им.Депутатът от ГЕРБ заяви, че все още не е запознат с мотивите на президента, но промените в кодекса били наложителни в резултат на приета европейска директива, която задължава всички държави-членки на ЕС да гласуват подобна нормативна актуализация. \"България беше в наказателна процедура или имаше предпоставка да се започне наказателна процедура. Това, което ние направихме, е да се запознаем с директивата и да подготвим съответните законодателни промени\", обясни Цветанов.Той също така подчерта, че промените не предвиждат ограничаване на правата на задържаните да ползват адвокатска защита от самото начало на процеса при наличието на такъв. По думите на Цветанов приетата мярка ще се ползва само по изключение в случай на тежко организирано престъпление или терористичен акт, за да може да се предотврати укриване на доказателства или комуникация със съучастниците. \"Всяка друга теза мисля, че може да бъде доста манипулативно поднесена на обществото, и затова смятам, че българския парламент предприе най-либералната форма, с която можеше действително да приемем тази нормативна актуализация\", допълни той.Цветанов заяви, че парламентът и министърът на правосъдието са в състояние да информират президента по мотивите на законопроекта. На въпроси за мярката за задържане на деца за 24-часов срок без уведомяване на родителите им, Цветанов отговори, че това ще бъде обсъдено по време на дебатите. Депутатът от БСП Крум Зарков обяви подкрепата си за ветото на президента и подчерта, че от партията са предложили отпадането на текста още между първо и второ четене. По негови думи реакцията на Румен Радев е напълно основателна, тъй като текстът е непълен и има нужда от допълнително обсъждане.\"Директивата, която е основа на този текст, ясно определя при кои престъпления - тежки престъпления, като тероризъм и престъпни групи - може да бъде използвано такова изключение. В българския закон такова нещо няма и много правилно президентът го връща за повторно обсъждане - надявам се да бъде чут\", допълни Зарков.Предвижда се законът бъде преразгледан след коледната ваканция на депутатите.  ", "date": "2018.12.19", "title": "Цветанов за ветото на Радев: Търси конфронтация и заблуждение"}
{"url": "https://offnews.bg/zvezdi/dzhordzh-lukas-e-naj-bogatata-znamenitost-spored-klasatciata-na-forbs-694145.html", "text": "Списание \"Форбс\" публикува класацията си за най-богатите знаменитости за 2018 г.С цели 5.4 млрд. долара, първото място заема режисьорът и създател на култовата сага \"Междузвездни войни\" Джордж Лукас.На второ място по богатство е  Стивън Спилбърг, с 3,7 млрд. долара.Телевизионната водеща Опра Уинфри е третата най-богата знаменитост с 2,8 милиарда долара.След нея се нарежда Майкъл Джордан, който е спечелил 1,7 милиарда долара, въпреки че е приключил активната си спортна кариера.Нова в класацията тази година е Кели Дженър, чието богатство от 900 милиона долара е напът да я превърне в най-младия милиардер досега. Кели Дженър и рапърът Джей Зи се делят петата позиция.Според престижното издание, най-богатите известни личности в Америка притежават общо богатство от 18,7 милиарда долара.", "date": "2018.12.19", "title": "Джордж Лукас е най-богатата знаменитост според класацията на 'Форбс'"}
{"url": "https://offnews.bg/futbol/ofitcialno-ole-gunar-solskiaer-shte-vodi-iunajted-do-kraia-na-sezona-694147.html", "text": "От Манчестър Юнайтед официално обявиха назначението на Оле Гунар Солскяер начело на тима. Той ще води \"червените дяволи\" до края на сезона.Норвежецът наследява на поста уволнения вчера Жозе Моуриньо. Помощници на новия мениджър ще бъдат Майк Филан, Майкъл Карик и Киърън Маккена, съобщиха от клуба.\"Манчестър Юнайтед е в сърцето ми и е страхотно да мога да се върна в клуба в тази роля. Очаквам с нетърпение да започна да работя с изключително талантливия състав, който имаме, с щаба и с всички в клуба\", сподели 45-годишният Солскяер.Още сутринта името на норвежецът витаеше около \"Олд Трафорд\", след като на официалния сайт на рекордьора по титли във Висшата лига беше пусната новина, че норвежецът е временен наставник до края на сезона. Малко след това обаче публикацията беше изтрита.Скандинавецът се превърна в легенда на клуба и според мнозина е най-добрата резерва, вкарвайки 128 гола в 367 мача за 10 сезона на \"Олд Трафорд\".След като прекрати кариерата си Солскяер стана треньор на нападателите в Манчестър Юнайтед, след това водеше и втория отбор на \"червените дяволи\". През 2011 година той се завърна в Норвегия и спечели две титли с Мьолде.Оле Гунар се завърна на Острова и пое Кардиф, но беше уволнен през 2014 година. След това отново пое Мьолде и сега очевидно и на път да направи сериозна крачка в треньорската си кариера.", "date": "2018.12.19", "title": "Официално: Оле Гунар Солскяер ще води Юнайтед до края на сезона"}
{"url": "https://offnews.bg/zvezdi/selena-gomes-izglezhda-zdrava-i-shtastliva-parvi-snimki-sled-prestoi-694138.html", "text": "Два месеца след престоя си в психиатрична клиника, Селена Гомес изглежда по-добре от всякога.Приятели на звездата публикуваха снимки в Instagram от общата им зимна ваканция, на които Гомес видимо се забавлява и изглежда здрава и щастлива.Близки до певицата споделят, че тя се връща към нормалния си начин на живот, заобиколена от семейството и приятелите си.До терапията се стигна, след като Селена беше хоспитализирана два пъти през октомври, заради усложнения след бъбречна трансплантация. След последния престой в болницата, тя получи емоционален срив и панически атаки.През последните няколко години, освен с автоимунното заболяване Лупус, Селена се бори с депресии и безпокойство.Наскоро тя обяви, че си взима почивка от социалните медии, като призова феновете си да бъдат внимателни в изказванията си, защото \"негативните коментари могат да наранят всеки\".", "date": "2018.12.19", "title": "Селена Гомес изглежда здрава и щастлива - първи снимки след престоя в психиатрична клиника"}
{"url": "https://offnews.bg/futbol/slavisha-stoianovich-e-glasen-za-selektcioner-na-latvia-694149.html", "text": "Треньорът на Левски Славиша Стоянович е гласен за селекционер на латвийския национален отбор, гръмна местното издание \"Спортацентрс\".Специалистът намекна за раздяла със \"сините\" след загубата с 1:2 от Берое и дори проведе среща с изпълнителния директор на Левски Красимир Иванов. Поне засега наставникът остава на поста си, но не е изключено да си тръгне при добра оферта.Латвийците очевидно гласят Стоянович за заместник на Мик Пателайнен, който напусна поста начело на балтийската страна преди дни.Медиите в Латвия твърдят, че фаворит остава Славиша, тъй като президент на местната федерация е Каспарс Горкшс. Той игра във ФК Рига под ръководството именно на треньора на Левски.Горкшс се надява също така да не се плаща обезщетение на \"сините\" за Стоянович, като заплатата му би била, колкото на Мик Пателайнен.", "date": "2018.12.19", "title": "Славиша Стоянович е гласен за селекционер на Латвия"}
{"url": "https://offnews.bg/obshtestvo/polaznik-na-ignazhden-tramvaiat-po-grafa-tragva-utre-694140.html", "text": "Трамвайните мотриси по столичната улица \"Граф Игнатиев\" тръгват от утре. След ремонта ще бъдат възстановени линиите 10, 12 и 18.Комисията от ДНСК е приела ремонтираните релси и трамваят ще бъде пуснат на Игнажден.Временната автобусна линия 10 -ТМ се закрива.Релсовият път в целия участък бе напълно завършен на 28 ноември и мотрисите бяха пуснати пробно за 24 часа. Преди дни започна монтирането на новите , които разделят пешеходната зона от трамвайните релси. Ще бъдат поставени общо , до залепянето им по цялото трасе, ще има временна сигнализация с бализи, за да не са бави пускането на трамвая. ", "date": "2018.12.19", "title": "Полазник на Игнажден: Трамваят по Графа тръгва утре"}
{"url": "https://offnews.bg/zimni/olimpijski-shampion-prikliuchi-sas-skite-694152.html", "text": "Олимпийският шампион в Сочи 2014 Сандро Вилета прекрати състезателната си кариера в алпийските ски заради тежки контузии, които го сполетяха в последните години.32-годишният състезател скъса кръстни връзки на коляното два пъти в последните две години, което е основна причина за решението му да спре със спорта.Вилета спечели олимпийско злато в суперкомбинацията на Игрите в Сочи през 2014 година. За Световната купа има една победа в супергигантски слалом в Бийвър Крийк през 2011 година.Швейцарецът обмисля в бъдеще да се заеме с треньорска кариера.", "date": "2018.12.19", "title": "Олимпийски шампион приключи със ските"}
{"url": "https://offnews.bg/obshtestvo/vodata-spira-v-chasti-ot-liulin-lagera-i-banishora-694111.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Заради изграждане на канализация и подмяна на уличен водопровод на ул. „Балатон“ в жк „Люлин“ 9 се налага спиране на водоподаването от 9:00 до 21:00 ч. наул. „Крим “ от бул. „Луи Пастьор“ до ул. „Поручик Коста Милев“, ул. „Илия Цанов“ №2 и 2А, бл. 983 вх. А, Б, В, Г, Д, бл. 984 вх. А, Б, В, Г, Д, бл. 986 вх. А, Б, В, Г, Д.Изграждане на сградно водопроводно отклонение на ул. „Житница“ в жк „Лагера“ налага спиране на водоподаването от 10:00 до 22:00 ч. в района на ул. „Житница“ от ул. „Костенец“ до ул. „инж. Иван Иванов“.Прекъсване на сградно водопроводно отклонение на ул. „Свищов“ в жк „Банишора“ налага спиране на водоподаването от 10:00 до 19:30 ч. на ул. „Свищов“, ул. „Яворова чука“, ул. „Враня“, ул. „Опълченска“.", "date": "2018.12.19", "title": "Водата спира в части от Люлин, Лагера и Банишора"}
{"url": "https://offnews.bg/obshtestvo/vielitci-v-severoiztochna-balgaria-valezhite-spirat-v-zapadnata-chast-694105.html", "text": "Жълт код за е обявен за 9 области в Източна България за днес. В Силистра, Разград, Търговище, Шумен, Добрич и Варна, както и в Бургас, Ямбол и Сливен ще духа силен северен вятър, ще има условия за виелици и снеговалежи.  Над Западна България облаците намаляват. Максималните температури ще варират от минус 2-3 до 6 градуса в крайните югозападни, в София - около 0 градуса, според прогнозата на НИМХ. В планините ще е облачно, ще превали слаб сняг и ще духа умерен вятър. Максималната температура на 1200 м ще бъде минус 2 градуса, на 2000 м - около минус 6 градуса. В морето ще се вдигат вълни от 3-4 бала, но водата ще се стопли до 8 градуса, а въздуха - до 2 градуса. Температурите тръгват нагоре и ще достигнат до около 10 градуса през уикенда, на Коледа сняг няма да има. До края на годината също не се очакват съществени снежни обстановки.", "date": "2018.12.19", "title": "Виелици в Североизточна България, валежите спират в западната част от страната"}
{"url": "https://offnews.bg/politika/kabinetat-dava-20-mln-za-nova-detska-bolnitca-kam-aleksandrovska-pra-694144.html", "text": "Правителството е взело решение да финансира с 20 млн. лв. изграждането на нова многопрофилна национална детска болница. Това стана ясно от думите на премиера Бойко Борисов.Взехме решение с министър Кирил Ананиев да подсигурим необходимото финансиране от 20 млн. лева за 13-етажната страда на територията на УМБАЛ „Александровска“, за да бъде превърната в многопрофилна национална детска болница, каза той в началото на заседанието на правителството. Премиерът уточни, че сградата в университетската болница е в груб строеж и екип от инженери вече са проверили нейното състояние, което е отлично.Министърът на здравеопазването Кирил Ананиев поясни, че обследването, което трябва да се направи на грубия строеж, ще продължи около 1 месец, а след това предстои препроектирането, тъй като сградата е имала първоначален проект. По думите му то ще продължи около 3 месеца. „Това означава, че в началото на лятото можем да обявим обществена поръчка за строителството, което на практика означава, че може би до 1 година максимум, тоест до средата на 2020 година, ще имаме готова многопрофилна национална детска болница“, уточни той.Тази идея бе разгледана, след като отпадна предложението дългогодишната Правителствена болница (\"Лозенец\") да мине от Министерския съвет към Министерството на здравеопазването и да бъде профилирана в педиатрична. Към днешна дата решението на кабинета е болница \"Лозенец\" да се прехвърли към Софийския университет, потвърди Кирил Ананиев. Сега тя служи като академична база на Медицинския факултет на СУ.Решението болница „Лозенец” да бъде преструктурирана в първата национална педиатрична болница предизвика недоволството на студентските по медицина в СУ, затова кабинетът се отказа от идеята.", "date": "2018.12.19", "title": "Кабинетът дава 20 млн. за нова детска болница към Александровска, Правителствена минава към СУ"}
{"url": "https://offnews.bg/sviat/gratckiat-parlament-prie-parvi-biudzhet-sled-spasitelnata-programa-694127.html", "text": "Гръцкият парламент одобри бюджетът за 2019 година - първият след края на спасителната програма, с помощта на която страната се справи с дълговата криза, започнала през 2010 година. Това стана след пет дни дебати и с подкрепата само на двама депутати извън управляващата коалиция. Премиерът Ципрас заяви, че това е първият бюджет на една отново свободна Гърция. Опозиционната партия Нова демокрация обаче остро критикува финансовата рамка, а лидерът ѝ Кириакос Мицотакис предупреди Ципрас, че това е последният му бюджет. Прогнозата за ръст на икономиката е 2,5 на сто, очаква се спад на безработицата до 16,7 на сто от сегашните 18,6 на сто.Гласуването в парламента стана на фона на протести в центъра на Атина на недоволни от икономическата политика на правителството.", "date": "2018.12.19", "title": "Гръцкият парламент прие първи бюджет след спасителната програма"}
{"url": "https://offnews.bg/obshtestvo/konkursat-za-nova-vizia-na-pl-sveta-nedelia-tragva-za-vtori-pat-694125.html", "text": "Конкурсът за столичния пл.\"Св. Неделя\" ще бъде обявен отново, процедурата за нова визия на площада ще тръгне отново след Нова година, след като бе прекратена през октомври заради  от Камарата на архитектите в България. Това съобщи главният архитект на София Здравко Здравков. Условията в конкурса вече бяха променяни веднъж, заради възражения на КАБ. Първоначално критериите бяха общ оборот от 1,5 млн. лв. и оборот от 750 хил. лв. по подобни проекти за последните 3 г., както и 15-членен екип. Камарата оспори тези и още няколко условия в конкурса. Финансовите изисквания бяха намалени наполовина, а екипът беше редуциран до 5 души. Изискването екипът да е проектирал подобно градско пространство с площ 25 000 кв. м също беше намалено – на 15 000 кв. м, но и в този размер то все така рязко стеснява кръга на участниците и избора на идеи, обясниха тогава от КАБ.При старта на конкурса арх. Здравков обяви, че е разговарял в конкурса да се включат бюрата на световноизвестните архитекти Масимилиано Фуксас, проектирал стъкления фенер в Рим и терминал 3 на летището в Шенжен, Стефано Боери - известен с вертикалните си гори по фасадите и автор на идеята за градове гори в Китай, Жан-Мишел Вилмот, проектирал руския православен център в Париж и кулата на мира в Санкт Петербург, Рем Колхас - носител на най-високата награда в архитектурата “Прицкер”, и Вини Маас, проектирал небостъргач, наподобяващ кристал. При първата процедура интерес за участие е имало от руски, френски и американски архитекти, уточни сега арх. Здравков. “Готови сме с преработеното задание. Ще дадем възможност повече проектантски екипи да се включат в конкурса. След това от тях ще се изберат нечетен брой екипи - 7, 9 или 11, които ще останат да се състезават на втория етап. Жури ще избере сред тях победителя, който \"трябва да може да се справи със задачата до най-дребния детайл\", обясни арх. Здравков. Наградният фонд в конкурса е общо 250 хиляди лева.", "date": "2018.12.19", "title": "Конкурсът за нова визия на пл. Света Неделя тръгва за втори път"}
{"url": "https://offnews.bg/obshtestvo/evropejtci-poiskaha-kraj-na-nasilstvenoto-ugoiavane-na-patitci-i-gaski-694130.html", "text": "В пет от 28 страни членки на ЕС все още се практикува насилственото угояване на гъски за добив на гъши дроб (foie gras).Признатата за жестока и нехуманна практика включва пъхане на тръба в гърлото на птицата, през която тя се храни с огромно количество храна. Това предизвиква мутация и прекомерно нарастване на черния дроб.23 европейски държави вече са отменили тази практика. 79 евродепутати пък са инициирали комисия, която да работи по темата, съобщава EU Observer.От българското природозащитно движение \"КАЖИ\" припомнят, че поради изискването за минимално тегло на черния дроб, въведено в законодателството на Европейския съюз още през 1991 г. (300 г за патиците и 400 г за гъските), черният дроб вече се произвежда в резултат на т.нар. \"гаваж\" (принудително угояване, известно на български като \"гушене\"). \"На практика производителите пъхат специални тръби в гърлото на птиците и в течение само на няколко седмици натъпкват в стомаха им повече храна, отколкото нормално биха изяли за целия си живот. В резултат на това в черния дроб се развива патология, известна като чернодробна стеатоза, и той нараства до 10 пъти от нормалния си размер, с големи запаси от мазнини. Неспособни да се движат или дори да дишат нормално, птиците живеят в постоянна агония и с нестихващи инфекции. Ако направим сравнение с човешкото тяло, това би се равнявало на това да изяждаме по 20 кг спагети всеки ден\", обясняват от сдружението.Само пет от страните-членки все още продължават да допускат принудителното угояване на птици за производство на черен дроб. Това са Франция, Унгария, България, Испания и Белгия (провинция Валония).От сдружение \"КАЖИ\" цитират изследване на \"Евробарометър\" за хуманното отношение към животните в селското стопанство от 2016 г., според което 94% от гражданите на Европейския съюз смятат, че осигуряването на хуманно отношение към селскостопанските животни е важно, а 82% смятат, че те трябва да бъдат по-добре защитени, отколкото са към момента. Европейският съюз има неоспорими закони за хуманно отношение към животните, като например Директива 58/98, в които се посочва, че \"на никое животно не трябва да бъде давана храна или течност по начин, който може да причини излишно страдание или нараняване\".Белгийската организация за защита на животните Global Action in the Interest of Animals (GAIA) и Еврогрупата за животните, заедно със 79-те членове на Европейския парламент, призоваха еврокомисаря за селското стопанство Фил Хогън и еврокомисаря по здравеопазване и безопасност на храните Витянис Андрюкайтис – в отговор на стремежа на днешното европейско общество към етичност, на член 13 от Договора за функциониране на Европейския съюз и на волята на гражданите на ЕС – да подкрепят едно просто, неизискващо разходи предложение: заличаване на изискването за минималното тегло на черния дроб, съдържащо се в Регламент 543/2008. Това би дало възможност на потребителите да започнат една важна промяна в своето поведение в магазините, което ще доведе до значително намаляване на излишното страдание на животните, допълват от сдружението.", "date": "2018.12.19", "title": "Европейци поискаха край на насилственото угояване на патици и гъски в ЕС, вкл. в България"}
{"url": "https://offnews.bg/kultura/peeping-tom-se-zavrashtat-v-plovdiv-s-dete-694148.html", "text": "PEEPING TOM - една от най-вълнуващите и разпознаваеми танцови компании в света, ще представи най-новия си спектакъл ДЕТЕ в рамките на фестивала ONE DANCE WEEK 2019. Публиката в Пловдив ще има възможност да гледа дългоочакваната танцова интерпретация на заплетения детски свят от хореографите Габриела Каризо и Франк Шартие на 20 септември 2019 в Дом на културата „Борис Христов“.Ограничено количество билети е в продажба онлайн на Epaygo.bg:  , и на касите на EasyPay на специални цени от 20 и 30 лв., валидни до 1 януари 2019. Лица под 18 години няма да бъдат допускани в залата. За повече информация следете събитието във Facebook: . Публиката на фестивала за съвременен танц и пърформанс вече се докосна до хиперреалистичната естетика на PEEPING TOM по време на ONE DANCE WEEK 2017 със спектакъла МАЙКА.ДЕТЕ ще смае българската публика броени месеци след световната си премиера в Les Théâtres de la Ville, Люксембург (23 април 2019) и е един от акцентите от програмата на специалното издание на ONE DANCE WEEK по време на Пловдив - Европейска столица на културата.След фурора на МАЙКА в рамките на юбилейното издание на фестивала, белгийската компания за танцов театър PEEPING TOM се завръща в Пловдив с ДЕТЕ, последната част от забележителната им трилогия, посветена на семейните отношения. След БАЩА (2014) – емоционален и наситен разказ за остаряването, и разтърсващия психологически портрет МАЙКА (2016), идва ред на най-важния „елемент“ в семейството – детето.Хореографите Габриела Каризо и Франк Шартие режисират третата част през призмата на често неразбрания, често подценяван от възрастните флуиден и оплетен във фантазии свят на детето. Спектакълът показва как перспективите му се променят, докато тялото расте, как личността се трансформира и оформя, докато детето става възрастен. Всяко движение в този забележителен танцувален портрет е продиктувано от мечтите, изборите, страховете, съмненията, несигурността…Възрастните предполагат, но дали наистина разбират децата? Когато няма на кого и на какво да се опрат. Когато приемат кое е истина и кое е лъжа, кое е правилно и кое е грешно. Когато преминават през травмиращи ситуации.Как подрежат своя детски свят чрез измислиците, ролевите модели или подражанието на родителите си, за да се справят в дадени ситуации. Каква е ролята на бащата и майката в тези сложни процеси? Промените във времето и пространството, толкова типични за творчеството на PEEPING TOM, присъстват и в ДЕТЕ.", "date": "2018.12.19", "title": "Peeping Tom се завръщат в Пловдив с ДЕТЕ"}
{"url": "https://offnews.bg/politika/prezidentat-nalozhi-veto-na-48-chasovia-arest-bez-uvedomiavane-694134.html", "text": "Президентът Румен Радев наложи вето на промените в Наказателния кодекс, които предвиждат задържане на лица до 48 часа без да бъдат уведомявани близките му. С тях се дава възможност властите да не уведомяват родителите на задържани за 24 часа деца.\"Още по-тревожна е възможността задържани непълнолетни лица да бъдат в неизвестност за техните родители в срок до 24 часа. Конституцията вменява на родителите да се грижат за децата си до тяхното пълнолетие и задължава държавата да ги подпомага\", посочва държавният глава.Президентът подкрепя усилията и мерките в борбата срещу тероризма, организираната престъпност и други форми на усложнена престъпна дейност като уместни и оправдани, но не е съгласен с подхода на законодателя. Без да е очертан кръгът на лицата и на конкретните престъпления, за които може да се отлага уведомяването, се открива възможност за непропорционално засягане на права и се създава риск изключението да се превърне в правило.Спазването на високи стандарти за защита на основните права на гражданите е неизменна насока в развитието на европейските правни системи.Пълен текст на Мотивите за налагане на вето върху разпоредби от Закона за изменение и допълнение на Наказателния кодекс:М О Т И В ИЗА ВРЪЩАНЕ ЗА НОВО ОБСЪЖДАНЕ В НАРОДНОТО СЪБРАНИЕ НА РАЗПОРЕДБИ ОТ ЗАКОНА ЗА ИЗМЕНЕНИЕ И ДОПЪЛНЕНИЕ НА НАКАЗАТЕЛНИЯ КОДЕКС, ПРИЕТ ОТ 44-ТО НАРОДНО СЪБРАНИЕ НА 13 ДЕКЕМВРИ 2018 Г.Уважаеми народни представители,Република България е демократична и правова държава и повече от десетилетие е член на Европейския съюз, като споделя целите за поддържане и развитие на пространството на свобода, сигурност и правосъдие. Отстояването на високи стандарти за защита на основните права на гражданите е неизменно условие за развитие на европейските правни системи.За повишаване на доверието в наказателното правосъдие на държавите членки, което да доведе до по-ефективно съдебно сътрудничество, в Европейския съюз са установени минимални правила във връзка с правото на достъп до адвокат в наказателното производство, правото на уведомяване на трето лице при задържане, както и правото на осъществяване на връзка с трети лица и консулски органи през периода на задържане. Част от разпоредбите на Закона за изменение и допълнение на Наказателния кодекс (ЗИД НК) са насочени именно към тези права. Тяхната значимост е извън съмнение и именно поради това не мога да споделя подхода на законодателя към въвежданите ограничения на правото за уведомяване на трето лице при задържане. Тези ограничения се съдържат в § 7, т. 5, б. „в“ и т. 19 от ЗИД НК, с които се създават съответно ал. 9 в чл. 63 и ал. 5 в чл. 386 от Наказателно-процесуалния кодекс (НПК). Новата уредба допуска уведомяването за задържане да може да се отложи за срок до 48 часа, „когато е налице неотложна необходимост да се предотврати настъпването на тежки неблагоприятни последици за живота, свободата или физическата неприкосновеност на лице или когато е наложително предприемане на действия от разследващите органи, чието възпрепятстване би затруднило сериозно наказателното производство“. При същите хипотези и с цел да се защити най-добрият интерес на задържан непълнолетен, уведомяването по новата уредба може да се отложи за срок до 24 часа. За сравнение - досегашната уредба изисква незабавно уведомяване на семейството на обвиняемия за задържането му и, ако обвиняемият желае – на работодателя (чл. 63, ал. 7 НПК), а по отношение на непълнолетните незабавно се съобщава на техните родители или попечители, както и на директора на учебното заведение, когато задържаният е ученик (чл. 386, ал. 4 НПК). Така с възможността за отлагане новата уредба въвежда изключения от съществуващите досега правила за уведомяване при задържането.Подкрепям всички усилия и мерки в борбата срещу тероризма, организираната престъпност и други форми на усложнена престъпна дейност, за които считам приетите промени за уместни и оправдани. Не съм съгласен, обаче, с подхода на законодателя, който не очертава кръга на лицата и на конкретните престъпления, за които може да се отлага уведомяването. Следва да се подчертае, че правото на уведомяване е част от гаранциите за задържаните лица срещу малтретиране, признати в практиката на Европейския съд по правата на човека. Тази практика обхваща и държави членки на Европейския съюз и утвърждава осигуряването на своевременна възможност задържаният да се свърже с близките си като гаранция за спазване на основни права по Конвенцията за защита на правата на човека и основните свободи (в този смисъл Boyle and Rice v. the United Kingdom; Golder v. the United Kingdom; Silver and Others v. the United Kingdom,; Szuluk v. the United Kingdom; A.B. v. the Netherlands; Davison v. the United Kingdom; Lebois v . Bulgariа).", "date": "2018.12.19", "title": "Президентът наложи вето на 48-часовия арест без уведомяване"}
{"url": "https://offnews.bg/temida/snima-me-ohranata-na-geshev-tvardi-tcenko-chokov-694132.html", "text": "Докато чаках платото ми да стане, срещу мен имаше двама здрави мъже, видимо охранители, и постоянно ме снимаха с телефон. Подпитах сервитьора какви са тези господа и той ми каза, че са охраната на г-н Гешев (визира зам.-главния прокурор Иван Гешев). Това каза пред bTV бившият кмет на Галиче Ценко Чоков.Преди два дни той е  в луксозен ресторант в столичния кв. „Драгалевци”, докато е под домашен арест.„Чаках да ми се донесе храна, смятам, че нищо престъпно не съм направил. Смятам, че като имам разрешение да изляза, имам и право на храна. Поради това, че ми беше паднала кръвната захар, трябваше по най-бързия начин да хапна”, уточни Чоков.Той разказа още, че снимащите повикали полиция, проверили го и след това с повечето поръчана храна се прибрал вкъщи.Малко по-рано в интервю за предаването „Тази сутрин” неговата съпруга Цветелина Нелова също заяви, че Чоков е влязъл в заведението, за да си вземе храна за вкъщи.Говорителят на прокуратурата Румяна Арнаудова пък коментира, че Чоков нагло се е отклонил от домашния арест. Обвинението ще поиска той отново да бъде задържан под стража.Съпругата на Чоков Цветелина Нелова коментира, че мъжът ѝ има диабет, което изисква специална диета. \"Той има разрешение да излезе, има медицински документ. Той излиза постоянно да ходи на доктори. Миналата седмицата му отстраниха полипи от дебелото черво”, каза Нелова пред bTV.Тя твърди, че съпругът ѝ е влязъл в заведението, за да си купи храна за вкъщи. Информацията, че на снимката до него е охранител на семейство Чокови тя коментира така: „Нашето семейство няма охрана, не се нуждаем от охрана”.", "date": "2018.12.19", "title": "Снима ме охраната на Гешев, твърди Ценко Чоков"}
{"url": "https://offnews.bg/temida/v-spetcsada-reshavat-da-pusnat-li-ivancheva-ot-kiliata-da-priberat-l-694126.html", "text": "Специализираният наказателен съд ще се произнесе по поредното искане на подсъдимите за корупция Десислава Иванчева и Биляна Петрова да излязат на свобода. Според адвокатите им, здравословното им състояние се влошава в условията на ареста. Прокуратурата обаче твърди, че, ако не са под стража, отстранената кметица на Младост и нейната заместничка могат да извършат друго престъпление. Апелативният специализиран съд пък ще се произнесе по искането на държавното обвинение да бъде отменен домашния арест на бившия кмет на Галиче Ценко Чоков, съобщи БНР. Спецпрокуратурата поиска от съда да промени мярката му в задържане под стража, след като Нова тв разпространи снимки на Чоков, който е с невлязла още в сила присъда от 4,6 години, от столично заведение. По-късно стана ясно, че Чоков е имал разрешение на напусне домашния арест, за да отиде на зъболекар, но се отбил и в кръчмата. Според съпругата на Чоков той е минал през ресторанта в Драгалевци, за да си купи храна за вкъщи, след като е бил на стоматолог, заяви тя по Нова тв. Това се налагало, заради поставени му импланти. На масата не е имало алкохол, каза още Цветелина Нелова. Установили сме доказателства за отклонение и неизпълнение на задълженията на подсъдимото лице по мярката. Тези обстоятелства, които станаха публично известни, категорично сочат, че в 19.30 ч. Ценко Чоков е бил в столично заведение в „Драгалевци”, обясни говорителят на главния прокурор Румяна Арнаудова.„Изготвени са няколко експертизи. Последната е комплексна, но към този момент няма да съобщим имената на вещите лица, определили здравословното състояние на Чоков. Когато бъдат събрани доказателства и можем убедително да твърдим, че са извършили престъпление, тогава ще обявим и нашите следващи действия”, поясни Арнаудова.По думите й според закона полицията няма задължението да охранява жилището, в което дадено лице е под домашен арест. МВР има задължението да контролира изпълнението и спазването на тази мярка, но като разпоредби в нормативен акт това не е разписано, обясни Арнаудова. ", "date": "2018.12.19", "title": "В спецсъда решават: Да пуснат ли Иванчева от килията, да приберат ли Ценко Чоков в ареста"}
{"url": "https://offnews.bg/evropa/britanskiat-biznes-uzhasen-ot-haosa-s-brekzit-694135.html", "text": "Британски компании разкритикуваха управляващите, че се фокусират във вътрешни битки вместо да се подготвят за Брекзит. Няма достатъчно време да подготовка при сценарий, в който Великобритания излиза от ЕС без сключена сделка, алармира бизнесът.Няколко големи бизнес групи обявиха, че \"наблюдават с ужас\" случващото се в Уестминстър, пише Би Би Си.В съвместно изявление Британската търговска камара, Конфедерацията на индустриалците във Великобритания, организацията на производителите EEF, Федерацията на малкия бизнес и Института на директорите пишат: В същото време правителството обяви, че е изпратило писма до 140 000 компании, в които ги призовава да имат готовност с план за действие за \"Брекзит без сделка\".Компаниите, от своя страна, коментираха, че вместо да инвестират пари и да повишават производителността, вече трябва да отклоняват капитал за планиране на непредвидени извънредни ситуации, а оставащите 100 дни до 29 март не са достатъчни за това.", "date": "2018.12.19", "title": "Британският бизнес 'ужасен' от хаоса с Брекзит"}
{"url": "https://offnews.bg/obshtestvo/kt-podkrepa-noshten-trud-samo-v-otraslite-kadeto-e-krajno-nalozhitel-694128.html", "text": "КТ \"Подкрепа” настоява нощен труд да се полага само в отраслите, в които това е крайно наложително.Това каза президентът на конфедарацията Димитър Манолов по бТВ. Не съм песимист относно увеличаването на добавката за нощен труд, уточни той. На заседанието на Националния съвет за тристранно сътрудничество (НСТС) вчера КТ \"Подкрепа\" поиска заплащането на нощния труд да се увеличи от 25 ст. на час сега на 0,5% от минималната работна заплата или 2,55 лв. за 2019 г. НСТС обаче отхвърли идеята. „Нямаше ясни аргументи \"срещу\" – новият вицепремиер Марияна Николова каза, че бюджетът е приет, социалният министър Бисер Петков говори за някаква работа група. Но ние няма да оставим таза работа така. Промяната може да стане през подзаконов нормативен акт”, заяви Манолов.Той коментира и увеличаването на минималната работна заплата, която от догодина става 560 лв.:”Политиците си дадоха сметка, че България нищо добро не я чака с ниски доходи – нито ще влезем в Шенген, нито в Еврозоната”. На редовното си заседание днес правителството ще гласува нов размер на минималната работна заплата за страната - предвидено е от 1 януари тя да се увеличи от 510 лв. на 560 лв. От 1 юли 2019 г. минималната пенсия ще нарасне с 5,7% и ще стане 219 лв.", "date": "2018.12.19", "title": "КТ Подкрепа: Нощен труд само в отраслите, където е крайно наложително"}
{"url": "https://offnews.bg/obshtestvo/klinikata-po-izgariane-na-pirogov-shte-bade-napalno-obnovena-s-4-3-mln-694150.html", "text": "Правителството отпуска 4 358 000 лева за пълно обновяване на Клиниката по изгаряне и пластична хирургия на УМБАЛСМ „Н. И. Пирогов\" (реанимация за деца и възрастни и операционен блок), съобщиха от болничното заведение.Със средствата клиниката ще бъде осъвременена и ще добие нов облик и възможности, посочи изпълнителният директор на университетската спешна болница проф. д-р Асен Балтов.Сградата е построена през 1976 г. Пациентите, които преминават годишно през звеното, са над 5200, а се хоспитализират 1800 възрастни и 1000 деца. Извършват се 4700 оперативни интервенции, от които 1700 при деца от 0 до 18 г.В момента на сградата се извършва основен ремонт по програма Jessica – фонд за устойчиво градско развитие, включително и енергийна ефективност.\"От името на цялото ръководство на лечебното заведение проф. Балтов изказва благодарност на Правителството и лично на министър-председателя Бойко Борисов. С тези средства екипът на Клиниката по изгаряне и пластична хирургия в „Пирогов\" ще може да прилага по-успешно знанията и възможностите си, както и ще подобри лечебния и възстановителен процес по време на болничния престой\", се казва в съобщение на \"Пирогов\".", "date": "2018.12.19", "title": "Клиниката по изгаряне на Пирогов ще бъде напълно обновена с 4,3 млн. лева"}
{"url": "https://offnews.bg/ikonomika/gazprom-ne-odobriava-predlozhenite-tranzitni-taksi-za-turski-potok-694153.html", "text": "'Газпром' не одобрява разчетите на \"Булгартрансгаз\" за размера на транзитните такси по бъдещото трасе на тръбата Турския поток, която трябва да пренася газ през България до Европа.Това стана ясно от изказване на началника на отдел \"Логистика\" в \"Газпром Експорт\" Дмитрий Грачов по време на заседание на КЕРВ. В комисията се проведе обществено обсъждане на готвените от държавния газов оператор \"Булгартрансгаз\" правила за преноса на газ от турската до сръбската граница.Нормата на доходност е завишена, което води до по-високи тарифи. Това каза началникът на отдел \"Логистика\" в \"Газпром Експорт\" Дмитрий Грачов по време на заседанието на КЕВР за провеждането на третата и ангажираща фаза 3 от процедурата Оpen season за разширение на газопреносната система на \"Булгартрансгаз\" ЕАД.Представителят на руската компания смята, че всичките разходи по създаването на газопреносните мощности ще бъдат покрити за сметка на дългосрочното резервиране.Дмитрий Грачов счита, че дружества, които са в добро финансово положение, не са длъжни да предоставят финансово обезпечаване. По думите му това е прекалено високо изискване.", "date": "2018.12.19", "title": "'Газпром' не одобрява предложените транзитни такси за Турски поток"}
{"url": "https://offnews.bg/temida/advokati-do-danail-kirilov-takova-pravo-kakvoto-ns-sazdava-nie-ne-s-694156.html", "text": "Грубото погазване на гражданските права, създаването на извънредни съдилища и успешните опити на прокуратурата да влияе върху работата им, както и да се меси в законно регламентирана проверка от висшестоящ съд, говорят за тръгване на законодателството в тоталитарна посока, а това е нещо недопустимо за държава, членуваща в ЕС.Това се посочва в отворено писмо до председателя на правната комисия Данаил Кирилов, подписано от 70 адвокати. Повод за недоволството им е даването на свръхправомощия на комисията за конфискация, изваждането на общинските съветници от обхвата на антикорупционния закон, както и . Според адвокатите, които ще внесат писмото днес следобед в Народното събрание, последните промени в антикорупционния показват, че декларираната с него цел не е реалната и че той ще се явява \"бухалка\" срещу неудобните личности. \"Избирателното прилагане на закона, както и извършваните проверки по него, които няма да имат срок, говорят за други цели\", посочват те.Пълен текст на писмото:Отворено писмоот група адвокати до Данаил КириловГ-н Кирилов, предвид последните Ви действия и публични изявления, с настоящето отворено писмо като адвокати, призвани да защитават конституционните права и свободи на гражданите, заявяваме:Извънредното законодателство, придружено от обиди и намеци срещу Върховния касационен съд, не кореспондират със статута Ви на председател на правната комисия в НС.Грубото погазване на гражданските права, създаването на извънредни съдилища и успешните опити на прокуратурата да влияе върху работата им, както и да се меси в законно регламентирана проверка от висшестоящ съд, говорят за тръгване на законодателството в тоталитарна посока, а това е нещо недопустимо за държава, членуваща в ЕС.Последните идеи на ГЕРБ да бъдат освободени от действието на антикорупционния закон общинските съветници показва, че всъщност декларираната цел на горепосочения закон не е реалната, а този закон се явява бухалка срещу неудобните за властта личности или освобождава от отговорност удобните. Избирателното прилагане на закона, както и извършваните проверки по него, които няма да имат срок, говорят за други цели.Това, че законодателят отказва да види проблема в работата на прокуратурата и едва ли не дава индулгенция чрез антикорупционния закон срещу наказателно преследване за корупция по високите етажи на властта в едни случаи, а в други бива ползван като репресия срещу неудобни на властимащите хора, опитвайки се да внуши на обществото виновността на проверявания не кореспондира с основните правни норми.Приетите поправки за 48 -часовия арест без уведомяване на близките, които не ограничават прокуратурата в изчерпателно изброени конкретни случаи реално може да доведе до произвол, за който отново да плаща данъкоплатеца в Страсбург.Опитите Ви за внушение, че ЕС и Венецианската комисия са видели проблем в безконтролната власт на т. нар. трима големи- председателят на ВКС, председателят на ВАС и гл. прокурор са груба инсинуация. ЕС и Венецианската комисия говорят през цялото време за безкронтролната власт само на гл. прокурор, но за съжаление премиера Борисов подчерта, че промени в тази посока може да се очакват след мандата на Сотир Цацаров.Има значителна разлика в статута на председателите на двете върховни съдилища, които биват избирани не от подчинени, а от равни по ранг съдии, и се явяват адм. ръководител и пръв сред равни, а не както е в прокуратурата, където избрания за гл.прокурор се явява с еднолична власт над всички останали прокурори.Възразяваме срещу приемане на законодателство без обществено обсъждане.Изказванията Ви, че тълкувателните решения на ВКС не се съгласували с обществото не кореспондират с основни правни принципи както и внушават, че съдиите извършват нещо нередно, което на практика не е така. Недопустима е намесата Ви в работата на съдебната власт, както и намеците, които имат за цел да моделират общественото мнение в негативна посока за работата на върховните съдии, както и да свалят и без това ниското доверие в съдебната власт.Тълкувателните решения на върховните съдилища са подчинени на правото, а не на интереса на управляващите!Настояваме да се съблюдават демократичните принципи и разделението на властите, както и да се спазват правилата при приемане на закони, в противен случай ще изпратим копия от дипломите си в НС в знак на протест, тъй като те не биха ни вършили работа в държавата, която нарушава граждански права и основни принципи на правото.Такова право, каквото НС създава, ние не сме учили!1. Адв. Вангел Колев, л. № 14000099402. Адв. Христо Ц. Христов- л.№19000388103. Адв. Васил Глинджурски, л.№. 1200053127, АК-Благоевград4. Адв. Валя Разпопова, САК, л. № 12001999105. Адв. Явор Калчев л № 19001144906. Адв. Деляна Валериева ВАК, л.№15001466907. Адв.Методи Димов, АК- Благоевград, л.№ 12000550278. Адв.Анна Димитрова, АК Бургас, л.№17000017809. Адв. Николай Хаджигенов, л.№ № 1300013934 10. Адв.Стела Николова, л.№1400091990, ВАК11. Адв. Йордан Нешков, Софийска адвокатска колегия л.№ 1000449110, адвокатска колегия на Англия и Уелс рег. ном. 63624612. Адв. Андон Великов, АК Смолян, 110001504713. Адв. Мариана Стефанова Трифонова, АК Бургас, л.№ 170002648014. Адв.Маринела Иванова Петрова - Ашикова, САК, л.№.160061981015. Адв. Александрина Тотева Танева, ПАК, л.№ 160000052316. Адв. Росица Димитрова , л.№1000316210, САК17. Адв. Борислав Станков Вълчев л.№ 120035101018. Адв. Крум Ангелов Конов, л.№ 100042181019. Адв. Тони Георгиев Вълчев, ВАК, 110010009020. Адв. Камен Добринов Добрев , л.№ 1100581210, САК21. Адв. Людмила Костова Христова, САК, л. № 120017221022. Адв. Анастасия Валентинова Терзиева23. Адв. Веселка Генова, л.№ 1800004010, САК24. Адв. Анатолий Леков , л.№1600012463,ХАК25. Адв.Елка Йорданова Стоева, л. № 1300173410,САК26. Адв. Галина Пеева Пенчева, л.№1200003793 АК-Добрич27. Адв. Милена Иванова Бондокова ,АК Плевен , л.№ 130002045828. Адв. Даниела Андреева, САК , л.№ 110024651029. Адв. Мария Ив.Димитрова – ВАК30. Адв.Ивалина Кирчева Димитрова, ШАК, л.№ 170000629731. Адв.Иван Георгиев Велов, САК, л.№16045091032. Адв. Ана Босолова, САК, л.№ 180044821033. Адв. Калин Апостолов Ангелов, САК , л.№ 140027731034. Адв. Ивона Йотова, САК, л.№ 100028861035. Адв. Милена Колева Димитрова, ВАК, л.№ 100006419036. Адв. Стефан Ангелов Левашки, АК Пловдив, л. № 120008884037. Адв.Детелина Кирилова Филипова, л.№ 1300103990, АК Варна38. Адв. Адриан Димитров Хаджииванов, АК Хасково, л. № 100003786339. Адв. Росица Ангелова Кирова, АК Перник, л.№100002442340. Адв. Силвия Мартинова Севдалинова, АК -Силистра, л.№ 130001387541. Адв. Женя Недкова Недева, САК, л.№ 190059941042. Адв.Татяна Любомирова Иванова, АК-Бургас, л.№ 100005008043. Адв. Георги Кънчев Михов , БАК, л. №130000948044. Адв.Албина Анева-Томова -АК-Благоевград , л.№180000052745. Адв.Велик Илиев Гогов, АК Благоевград, л.№ 190004922746. Адв. Любомир Митков Георгиев, АК-Благоевград, л.№ 110005002747. Адв. Станимир Петров Стоев, АК Хасково, л.N 110003186348. Адв. Розалина Димова Апостолова, САК, л. №100042591049. Адв. Десислава Георгиева Матева, САК, л.№ 150037891050. Адв. Иванка Георгиева, САК, л.№130000251051. Адв. Нели Цончева Василева, АК - гр.Търговище, л.№ 190001007752. Адв. Георги Дианов Гайдаров, л.№ 130043021053. Адв. Теодор Артуров Божинов , САК, л. № 100023601054. Адв.Невена Николова Христова ,АК-Варна, л.№ 180006889055. Адв. Николай Бенчев Йочколовски, АК Плевен, л. №110001935856. Адв. Кирил Димчев, ПзАК, л.№ 190003694457. Адв. Петьо Димитров Славов , САК, л. № 100002281058. Адв. Христина Христова, САК, л. № 430016711059. Адв. Стефания Гичева, САК, личен № 170013871060. Адв. Адриана Петкова Балева, САК, л. № 120024581061. Адв. Иво Александров Стефанов, Благоевградска колегия ,л.№ 140001412762. Адв.Ивелина Владимирова, ВАК, л.№120004419063. Адв. Станислав Любенов Бахчеванов, АК Пловдив, л.№160011754064. Адв. Елена Николова Бистричка, Благоевградска колегия ,л.№140003502765. Адв.Милена Драганова Спасова, л. № 170006978066. Адв. Пламен Кирилов Киров, САК, л.№ 100035571067. Адв. Станимир Георгиев Иванов - АК-Ямбол68. Адв. Мария Райчева, АК- Стара Загора , л.№ 100001966069. Адв.Стефан Петров Гайдарски, САК, личен № 1000614110.70. Адв. Светослав Огнянов Симеонов , САК, л.№ 1300036510", "date": "2018.12.19", "title": "Адвокати до Данаил Кирилов: Такова право, каквото НС създава, ние не сме учили!"}
{"url": "https://offnews.bg/sviat/velikobritania-otpuska-2-mlrd-paunda-za-stcenaria-brekzit-bez-sdelka-694131.html", "text": "Британското правителство съобщи вчера, че отпуска два милиарда лири стерлинги на 26 министерства и други ведомства, за да подготвят почвата за евентуално излизане на Обединеното кралство от ЕС без споразумение, предаде Франс прес, цитирана от БТА.\"Едно отговорно правителство се готви за всякакви възможности. Поради тази причина ние засилваме подготовката, в случай че няма споразумение\", заяви в комюнике министърът на финансите Филип Хамънд.Министерството на вътрешните работи и митническата служба ще получат съответно 480 и 375 милиона лири, за да наемат \"стотици\" служители на гранична полиция и 3000 служители на митниците.Министерството на селското стопанство ще получи 410 милиона лири за подпомагане на ключови сектори като риболова, химическата и хранително-вкусовата промишленост.Хамънд каза, че от 2016 г. финансовото министерство е отпуснало общо над 4,2 милиарда лири за подготовката за Брекзита.", "date": "2018.12.19", "title": "Великобритания отпуска 2 млрд. паунда за сценария 'Брекзит без сделка с ЕС'"}
{"url": "https://offnews.bg/kakvi-sa-pravata-ni-kato-potrebiteli/zachestiava-zabavianeto-na-dostavki-pri-porachki-onlajn-predupredi-pr-694133.html", "text": "В последните седмици се наблюдава зачестяващ проблем, свързан със забавянето на доставката на поръчани онлайн стоки, потвърди председателят на Комисията за защита на потребителите (КЗП) Димитър Маргаритов в интервю за Bulgaria On Air.Причините вероятно се коренят в бурното развитие на онлайн търговията и невъзможността на търговците да отговорят на темпото на поръчките, особено в кампании като \"Черен петък\" и преди Коледно-новогодишни празници, смята Маргаритов.КЗП внимателно следи дали онлайн магазините спазват сроковете за доставка. В противен случай те подлежат на санкция.Той препоръча в предстоящите по-натоварени дни търговците да осигурят необходимия капацитет, за да спазят сроковете и увери, че ако не го направят, ще бъдат глобявани, \"дори и да се опитат да се измъкнат по някакъв начин\".А потребителите съветва да пазаруват от надеждни електронни магазини и да проверят предварително е куриерът. Хората могат да претендират за обезщетение при претърпени вреди, които трябва да бъдат доказани.Председателят на КЗП предупреди и за рискове при резервации на празнични пакети в последния момент. Например, потребителят може да бъде заблуден, че му се предлага намаление, а после да установи, че стаята няма изглед към планината и че нейната цена е такава по принцип.Внимавайте и за намалени хранителни стоки - те може да са с изтекъл или изтичащ срок на годност, предупреди Димитър Маргаритов.", "date": "2018.12.19", "title": "Зачестява забавянето на доставки при поръчки онлайн, предупреди председателят на КЗП"}
{"url": "https://offnews.bg/knigi/valter-bonati-bratat-kogoto-ne-poznavah-italianskiat-pisatel-694098.html", "text": "„Истината трябва да бъде разказана“. Италианският журналист и писател Сандро Филипини разкрива истината за една от най-коментираните истории в алпинизма.През годините спомените и историите на Меснер и Бонати се преплитат или вървят успоредно, докато междувременно рисуват цялата картина на световния алпинизъм. Книгата, написана от Райнхолд Меснер и Сандро Филипини, „Валтер Бонати – братът, когото не познавах“, разказва за впечатляващите им постижения като алпинисти и необикновените им преживявания като личности. Историята на Бонати е вдъхновяваща и затрогваща, а нишката на съдбата в нея е формирана от последиците на една дълга нощ, прекарана на К2 през юли 1954 г.Освен да опознаят двама от най-великите алпинисти, читателите на книгата ще научат истории от личния живот и голямата любов между Бонати и Росана Подеста.Как се стигна до създаването на тази книга?Както казва и самият Меснер, „идеята за тази книга се роди в момента, в който чух как Бонати се обръща към мен с думата брат“. Спомням си, че в последните години от живота си Бонати казваше, че има двама братя – Пиер Мазо, с когото заедно са преживели трагедията на Френей през 1961 г., и Меснер. В деня, когато научих трагичната новина за смъртта на Бонати, бях заедно с Меснер. В този момент решихме, че трябва да създадем тази книга, за да останат всички разказвани и неразказани истории за тези, които никога няма да познават Валтер Бонати. Така започна всичко.Книгата разкрива много лични моменти, но и непознати истории за света на алпинизма, какво е по-специалното в нея? Книгата „“ (издателство „Вакон“) разказва историята на взаимоотношенията между Меснер и Бонати, двамата най-големи алпинисти от две различни генерации в алпинизма. Между тях има 14 години разлика и когато Бонати завършва своята кариера на алпинист през 1965 г. със соловото си изкачване на Северната стена на Червино, Меснер постепенно започва да подрежда своите постижения сред тези на най-добрите. Въпреки че до този момент не са се срещали, между двамата има приемственост. Не се срещнаха и през следващите 40 години, защото през това време много хора „помогнаха“ разстоянието между тях да се увеличава, като непрекъснато създаваха различни задочни спорове между двамата на терена на алпинизма. Докато през 2004 г. двамата най-велики се срещат. Това е паметна среща, белязала началото на близко приятелство, продължило до смъртта на Бонати.В глобален план по отношение на историята на алпинизма в тази книга се разказват и редица малко познати на широката публика моменти, отнасящи се до първото изкачване на К2. Това е историческо изкачване, познато в цял свят, което в Италия е било помрачено от много спорове и неизказани истини, някои от тях стигнали до съд. Всичко това бележи живота на Бонати. Затова той толкова държеше истината да бъде разказана, да се знае от всички. Истината за всичко, което се е случило на К2 и което Бонати е преживял по време на това историческо изкачване.С тази книга Меснер прави цялата истина достояние на света. Едва през 2008 г. историята, описана в книгата, е официално призната и от Италианския алпийски клуб. Петдесет и четири години след изкачването на К2.Какво е усещането да се съберат двама от най-великите алпинисти в една книга – единият като автор, а другият като герой на повествованието?Между двамата имаше една специална енергия, която според мен се усеща и между страниците. За съжаление вече няма да имаме възможност да слушаме историите за велики изкачвания от самия Бонати, но ще остане книгата, с която неговата история ще продължи да живее. Това не е само книга за алпинизъм, това е книга за любовта.„През 2004 г. двамата най-велики се срещат. Това е паметна среща, белязала началото на близко приятелство, продължило до смъртта на Бонати.“Отделни моменти в живота и на Меснер, и на Бонати сякаш се повтарят, преди двамата да се срещнат и запознаят? Техните успехи са били причина и за техните най-големи огорчения. Защото е трябвало да доказват своята истина и да се борят срещу несправедливите обвинения. Бонати заради историята на К2, а Меснер заради трагедията на Нанга Парбат, където губи брат си и трябва да доказва в съда, че не го е изоставил. Тези истории още повече сближават двамата мъже.Ти как се свърза с алпинизма?Открай време са ми харесвали планините, но малко по малко започнах да се интересувам от историята на алпинизма и да пренасям любовта си към планините върху алпинизма. Това продължи до момента, в който имах щастието да се запозная с Меснер и другия голям алпинист Алесандро Гоня. Това приятелство ме накара да навляза по-дълбоко в историята на спорта и да се задълбоча върху историите на тези двама велики алпинисти. Започнах да включвам алпинизма и в статиите си за различните медии, в които работех. Познавайки лично двамата алпинисти, се превърнах в нещо като хроникьор на техните постижения. Това бяха точно годините на големите постижения на Меснер, свързани с осемхилядниците. Познавайки Меснер, се запознавах с все повече от големите имена в алпинизма, така научих много от историите в световния алпинизъм.Книгата „Валтер Бонати – братът, когото не познавах“, издателство „Вакон“ може да поръчате на:   ", "date": "2018.12.19", "title": "'Валтер Бонати – братът, когото не познавах' - италианският писател Сандро Филипини за една от най-коментираните истории в алпинизма"}
{"url": "https://offnews.bg/tenis/nastavnikat-na-dzhokovich-e-trenior-1-za-2018-godina-694159.html", "text": "Треньорът на сръбската суперзвезда Новак Джокович - Мариан Вайда бе определен за треньор №1 на 2018 в годишните награди на \"ATP World Tour\".Специалистът бе с ключова роля за прогреса на Ноле от номер 22 в световната ранглиста през юни до първата позиция в края на сезона.\"Искам да посветя този приз на целия ни екип. Радостен съм, че след завръщането си Новак достигна до №1 в света\", каза Вайда.Двамата с Джокович бяха разделени близо година. След като имаше проблеми с лакътя, сърбинът записа 6 победи от 12 мача в началото на сезона.Благодарение на завръщането на Вайда, Новак успя да триумфира на Уимбълдън и US Open, а освен това спечели \"Мастърс 1000\" турнирите в Синсинати и Шанхай.Сред останалите номинирани бяха Ян де Вит, който работи с Николоз Басилашвили, Карлос Моя за подкрепата му на Рафаел Надал, Себастиан Прието и Симоне Ваньози, които си сътрудничат съответно с Хуан Мартин дел Потро и Марко Чекинато.", "date": "2018.12.19", "title": "Наставникът на Джокович е треньор №1 за 2018 година"}
{"url": "https://offnews.bg/obshtestvo/kmetat-na-plovdiv-niama-da-razfasova-praseta-napravil-sotcialen-ekspe-694129.html", "text": "Кметът на Пловдив Иван Тотев се отказа от поканата към съгражданите си да хапнат пържоли от разфасовани прасета в центъра на града. Коледното тържество на открито на 26 декември трябваше \"да пренесе традициите от село в града, защото много млади хора и деца не ги познават\", по думите на Тотев от вчера. \"Това бе провокация и социален експеримент\",обясни днес градоначалникът по Нова тв.Идеята му за коледен купон на открито с разфасоване на две цели прасета и печене на пържоли срещна люта съпротива сред част от гражданите. които обявиха, че е недопустимо в европейската столица на културата да има подобни прояви. ", "date": "2018.12.19", "title": "Кметът на Пловдив няма да разфасова прасета, направил социален експеримент"}
{"url": "https://offnews.bg/sviat/dzhordzh-soros-stana-lichnost-na-godinata-v-klasatciata-na-fajnenshal-694158.html", "text": "Американският финансист Джордж Сорос беше определен за Личност на годината от британския в. \"Файненшъл таймс\" заради своята \"активна позиция и либерално виждане за света\", съобщи БТА.Изданието отбелязва, че изборът му на Личност на годината обикновено отразява постиженията на съответния човек, а в случая със Сорос е свързан и с ценностите, които той представлява.\"Той е знаменосецът на либералната демокрация и отвореното общество. Тези идеи победиха в Студената война. Днес те са под обсада от всички страни - от Русия на Владимир Путин до Америка на Доналд Тръмп\", изтъква вестникът.\"Повече от три десетилетия г-н Сорос използва филантропията, за да се бори с авторитаризма, расизма и нетърпимостта. Въпреки отдавнашния си ангажимент към отвореността, медийната свобода и човешките права той привлича гнева на авторитарните режими и все повече на националните популисти, които продължават да печелят позиции, особено в Европа\", пише \"Файненшъл таймс\".", "date": "2018.12.19", "title": "Джордж Сорос стана личност на годината в класацията на 'Файненшъл таймс'"}
{"url": "https://offnews.bg/politika/kornelia-ninova-obvini-gerb-v-antievropejsko-povedenie-694141.html", "text": "За да оправдае бездействието, некадърността, нарушаването на европейските и българските закони на правителството си, премиерът на държавата си позволи да излъже, че му е поставено условие за приватизация. Както е видно от изявлението на европейския комисар, такова условие не е имало.Това каза лидерът на БСП Корнелия Нинова в декларация на партията си по повод наложената от Европейската комисия глоба на Българския енергиен холдинг (БЕХ) в размер на 150 млн. лв. Според по-ранни изказвания на министъра на енергетиката Теменужка Петкова и премиера Борисов, глобата е наложена в резултат на отказа на правителството да изпълни поставено от ЕК условие БЕХ да бъде приватизиран.\"Да критикуваш Европейския съюз не е антиевропейско, а е нормално. Така направихме с Истанбулската конвенция, с въпроса за миграцията, за двойните стандарти в храните. Но да набеждаваш ЕК в нещо, което не е искала от България, за да си спасиш собствената кожа - ето това е антиевропейско\", допълни Нинова.Тя също така обвини Борисов, че заблуждава обществото с твърдението си, че глобата няма да бъде платена от българските граждани, тъй като според нея друг вариант няма. \"Българският енергиен холдинг откъде ще вземе тези пари? От кредити, които ще трябва да се връщат. Или от собствени приходи - от услуги на граждани и фирми. А тези услуги кой ги плаща? Ами, пак същите граждани\", възмути се Нинова.Лидерът на социалистите също така обвини правителството, че не санкционира служители, чиито действия са довели до парични загуби за държавата. Според поискана от БСП справка в Министерството на финансите, български граждани са осъдили представители на правителството за нарушаване на техните права за сума в размер на 15 563 761 лв. Нинова изиска от управляващите да последват закона и да заведат регресни искове срещу въпросните служители, които са коствали ресурс на държавата.Депутатът от ГЕРБ и председател на енергийната комисия Делян Добрев излезе с декларация в отговор, в която обяви, че това е казус, който се разисква вече 3-4 години, и е бил обсъждан на редица изслушвания на открити и закрити заседания. \"Това е нарушение, което ЕК твърди, че България е направила в периода 2007-2015 г. - през тези години са управлявали всички правителства. Много е жалко да се използват такива важни за държавата теми, за да се трупат политически дивиденти\", отговори на Нинова той.По негови думи Народното събрание два пъти е взело решение по този въпрос и е отхвърлило варианта България да признае вина по делото, защото депутатите сметнали, че държавата не била нарушила европейски правила. \"Народното събрание задължихме Министерски съвет да обжалва едно евентуално негативно решение на ЕК за налагането на глоба\", допълни той.Добрев на свой ред също обвини Нинова, че заблуждава българските граждани, твърдейки, че те ще платят глобата, наложена на БЕХ. Според него глобите не са елемент, който КЕВР взима предвид при процеса на ценообразуване.\"Глобите ще се платят от неразпределени печалби на дружества, от приходи от транзит, които се плащат от транзитираща компания, от износ на електроенергия, но не и през цената на тока или на газа или която и да е друга цена, която плащат потребителите\", заяви Добрев. ", "date": "2018.12.19", "title": "Корнелия Нинова обвини ГЕРБ в антиевропейско поведение"}
