{"url": "https://offnews.bg/112/s-214-kilometra-po-okolovrastnoto-politciata-si-niama-ideia-koj-e-sho-702482.html", "text": "Видео, публикувано в интернет, показва как шофьор вдига 214 километра в час на Околовръстното в София по време на почивните дни. Ограничението на скоростта там е 80 километра в час.Сигналът до МВР е подаден от Денис Тургут, според когото видеото е изтрито вече от социалните мрежи. Пред бТВ от пътна полиция обясняват, че си нямат идея кой е нарушителят, кой е автомобилът, в колко часа и в кой ден е станало нарушението. Не е сигурно дали са наясно кои са градът, държавата и планетата, където е фучал шофьорът.", "date": "2019.05.02", "title": "С 214 километра по Околовръстното, полицията си няма идея кой е шофьорът"}
{"url": "https://offnews.bg/analizi-i-komentari/su-ne-e-dupka-a-naj-uvazhavaniat-balgarski-universitet-702478.html", "text": "На 24 август 2018 година OFFNews публикува текста на Калоян Константинов, озаглавен . Сега Симона Петева, докторант в СУ, се свърза със сайта с молба да изрази своята контра позиция по темата. Макар да са минали вече 8 месеца, все пак решихме да ѝ дадем право на отговор. Публикуваме целия текст на Симона Петева без редакторска или коректорска намеса: така, както тя ни го е изпратила на нас. Единствено заглавието е сложено от редакцията:Уважаеми читатели и колеги, казвам се Симона Стоянова (Петева) и съм Докторант на годината на Софийски университет за 2018 – второ място. Първо, искам да благодаря на OFFNEWS за правото на отговор във връзка със статия на колегата Калоян Константинов. Когато прочетох статията „СУ е дупка, в която прекарах 4 години от живота си“, написана от споменатия вече колега, останах много изненадана и дори лично засегната от написаното. Свързах се още същата седмица с г-н Калоян Константинов и си разменихме позициите по темата под формата на лични съобщения във Facebook. Той ме призова да се свърза с редакцията на OFFNEWS. Така и направих…Не смятам, че Софийски университет „Св. Климент Охридски“ е „дупка“ както се изрази колегата Калоян Константинов и съм загубила 8 години от живота си като следвам/преподавам в този университет. Това е първият най-уважаван български университет и най-рейтингов в страната ни. За мен е чест да завърша двете си степени – бакалавър и магистър в СУ, а в момента да бъда и докторант. Хиляди млади хора кандидатстват всяка година в СУ, за да получат своето образование и да се реализират успешно в съответната област. Това само по себе си говори...Искам да уточня, че аз не съм докторант на Факултета по журналистика и масова комуникация, където е завършил колегата Константинов, а от Биологическия факултет. Въпреки това познавам много колеги - студенти, докторанти и преподаватели от ФЖМК и имам много добри впечатления за работата им! Освен това гръмките думи, които той написа според мен са базирани на някакви негативни емоции от негова страна. В така наречения анализ на колегата нямаше нито едно доказателство за думите му. Аз от своя страна говоря със факти колега Константинов. На церемония тази година, на която имах удоволствието да присъствам като Председател на Надзорната комисия на Студентски съвет, наградиха СУ на 1-во място в 17/28 професионални направления, а именно:1. Биологически науки2. Биотехнологии3. Информатика и компютърни науки4. История и археология5. Математика6. Науки за земята7. Педагогика8. Педагогика на обучението по9. Право10. Психология11. Религия и теология12. Социология, антропология и науки за културата13. Туризъм14. Физически науки15. Филология16. Философия17. Химически наукиКолега Константинов, разбирам че явно сте огорчен и обиден по някакъв начин. Това е Вашата позиция и както сме си писали – аз я уважавам! Писах Ви и застанах с името си, изразявайки моята позиция пред Вас. Вие от своя страна ме нарекохте „нахална“! Не смятам, че 8 години вече уча в „храмът на обречените – Софийски университет“ както сте кръстили своеобразно университета в своята статия. Ако човек иска да бъде успешен – ще бъде! Всичко останало е оправдание поне за мен! Още повече, че от вашата статия излезе, че тези, които учат, работят или преподават в СУ - сме някакви тъпаци. Аз също преподавам на студенти и давам максимума от себе си. Процесът е двустранен. Има стотици стойностни преподаватели и докторанти в този университет, които се стараят като мен. Сега колега Константинов и скъпи читатели, прочетете моята история за СУ и сами преценете....Годината е 2011, когато трябваше да избирам между много специалности и факултети в СУ. В крайна сметка избрах Биологическия факултет и специалност „Биомениджмънт”. Имах възможност да отида да следвам в чужбина, но вярвам в нашето образование макар да звучи наивно…И така изкарах страхотни 4 години, изпълнени с много емоции, учене за тежки изпити и опознаване на София. Аз съм обикновено момиче от провинциалното градче Севлиево или европейската столица на тиквата – Тиквенбург. Сега ще си кажете… звучи много розово. Може и така да е, но е факт, че срещнах страхотни колеги в университета, както и вдъхновяващи преподаватели, които също са били студенти като нас. Не съжалявам дори за миг за абсолютно нищо! Забавлявах се на макс с моите щури колеги от почти всички части на България, научавайки толкова много неща. Сега отново се срещаме, макар животът да ни е разпръснал в различни посоки, и си спомняме за университета с усмивка. Съветът ми е – изживейте си студентските години, учете и се забавлявайте.Да, вярно е! Не съм ходила много по дискотеки. Скъсвах се да уча, за да покажа, че мога. Тук ще цитирам Димитър Рачков, който казва „Ами нали съм от провинцията, затова съм амбициозен”. Това в кръга на шегата, разбира се. Гордея се, че завърших с 5.80 среден успех и 5.75 от държавен изпит. Това е за бакалавърската ми степен. Не смятам, че съм си пропиляла живота за едното учене…Истината е, че нищо не е лесно и не се дава даром. Поне аз съм на това мнение! Няма невъзможни неща, ако доразвиеш качествата си в университета, независимо кой е той и къде се намира по света, и ги подплатиш със съответните компетенции на дадена специалност! Разказвам ви тази история, за да покажа, че можеш да бъдеш успешен – стига да го пожелаеш. Единствената спирачка на човек може да бъде самият човек! В момента съм докторант в СУ „Св. Климент Охридски” – Биологически факултет, трета година и се занимавам с градска екология (на град Севлиево конкретно). Темата ми е свързана с това как даден град е сам по себе си екосистема, благодарение на зелените си площи, уличните дървета (системи), населението и, разбира се, икономиката. И как тази екосистема функционира и предоставя услуги.Като се замисля как отлетяха 8 години? Да, от 2011 досега….Скоро трябва да започна да пиша дисертацията си, за която работих много усърдно последните 2 години. Миналата година станах и докторант на годината на СУ – 2-ро място. Не можах да повярвам, честно казано. Това допълнително ме притеснява да не се изложа. Разбираемо е, знам!Истината е, че да си докторант изобщо не е лесно. Първо парите са малко. Държавната стипендия е 500 лева на месец, а отговорността, която носим, е голяма. За сравнение, в другите държави от Европейския съюз като Германия, Франция и т.н. е поне 2000 евро. Дори в съседна Турция е около 3000 лири на месец или около 1000 лв. Допълнително, единствените осигуровки, които имаме като докторанти са само здравни. Това за мен е голям пропуск и трябва да се коригира. Някои колеги забременяват по време на следването си и се оказва, че нямат право на майчинство освен еднократна помощ като при колегите – студенти. Същевременно по закон докторантите нямат право да работят на трудов договор повече от 4 часа, а много малко работодатели ще те наемат в провинцията при такива изисквания. В големите градове ситуацията е по-различна, разбира се, но нека не забравяме, че университетите в България не са само в икономически стабилните и устойчиви градове София, Пловдив и Варна. До голяма степен тези фактори повлияват решението на всеки колега да запише докторантура в България! Последната година се отпуснаха от държавата допълнителни средства за докторанти, но това не е дългосрочно решение на проблема. По-устойчиво предложение е докторантската стипендия да се обвърже с повишението на минималната работна заплата и двете да вървят в синхрон. В момента минималната работна заплата е 560 лева, а стипендията 500 лева. Самата аз преподавам на студентите (имам да проведа 45 часа по закон, за които не ми се плаща допълнително) и се старая да им дам всичко от себе си. Радвам се, че те ми се радват и че попиват всяка моя дума като гъбки. В началото си мислех, че изобщо не ме отразяват, но се оказа тъкмо обратното. Не само ме слушат, но ме и цитират после. Обичам да им разказвам за „умните градове” и тяхната екология. Благодарна съм, че срещам всеки ден страхотни хора. През 2017 г. влязох в редиците на Студентски съвет на СУ като докторант и постоянно се изумявам колко се стараят колегите бакалаври и магистри и какви усилия полагат да организират дадено събитие или да защитят кауза. Наскоро бях гост като Председател на Надзорната комисия на Съвета на събитието „Всичко е любов“ в ресторант „Яйцето“ на СУ. Организираха го мои колеги от Съвета. Отидох с нормална нагласа, без да очаквам нещо грандиозно като концерт на Шакира или Джей Ло. Останах изумена. Организацията беше на много високо ниво, а говорим за студенти! Това ме убеди за пореден път, че искаш ли нещо, винаги можеш да го постигнеш! Така че благодаря Ви, ако сте прочели моята изповед и се надявам да съм вдъхнала надежда, че се случват хубави неща покрай нас – стига, разбира се, да ги видим! Смятам, че има надежда за българското образование и изобщо не сме загубена кауза! Обичам моята Алма Матер или Софийски университет и когато стана доктор, колкото и далеч да бъда – някъде по света – винаги ще си спомням за моите студентски и докторантски години. Затова реших да направя нещо за Университета, за моя СУ. Реших да нарисувам картина. Отне ми 6 месеца, но съм доволна от резултата. Не съм Пикасо, а еколог. Това е истината!", "date": "2019.05.02", "title": "СУ не е дупка, а най-уважаваният български университет"}
{"url": "https://offnews.bg/futbol/mesi-pokaza-kakvo-e-nauchil-ot-nejmar-702457.html", "text": "Престоят на Неймар в Барселона не е бил напразен. Бразилският маестро си тръгна с рекорден трансфер в посока Пари Сен Жермен, но е оставил дълбоко своя отпечатък по време на краткия си престой.Това си пролича в снощния двубой между Барселона и Ливърпул от полуфиналите на Шампионската лига, спечелен от каталунците с 3:0. През първото полувреме пробив на звездата на домакините Лионел Меси беше спрян от Джеймс Милнър.Ажентинецът падна и се претърколи на терена в най-добрите традиции на Неймар и за финал подсказа на съдията да даде жълт картон на английския футболист, но такъв не последва.Милнър игра чисто до края на мача, а Меси вкара две попадения през втората част и така Барселона даде сериозна заявка за участие във финала на 1 юни.", "date": "2019.05.02", "title": "Меси показа какво е научил от Неймар"}
{"url": "https://offnews.bg/obshtestvo/remontat-na-zapaden-park-shte-se-zabavi-s-6-mesetca-702474.html", "text": "Ремонтът на Западен парк ще се забави с 6 месеца - срокът за завършването му е удължен до 18 октомври. Това съобщи пред журналисти зам.-кметът на София по направление \"Зелена система, екология и земеползване\" Йоана Христова при инспектирането на ремонтните дейности по столичния парк.По думите ѝ ремонтът се удължава заради лошото време. Според организацията \"Спаси София\" обаче работите по парка се забавят, тъй като месеци наред там не се е работело въобще въпреки подходящите климатични условия. Оттам изтъкват, че това е пореден признак на немарливост, неспазване на сроковете и провал на Столична община.Санкциите, които са предвидени по договор за забавяне на ремонта на парка, са 42 000 лв. на ден. За некачествено изпълнение санкциите са 20%, но могат да достигнат и до 1,6 млн. лв., обясни Христова.В момента се работи по ремонта на парка. Ремонтни дейности се извършват и по езерото с алпинеума. Изпълнени са изцяло каналите, водопроводите и тръбните мрежи. Работи се и по сухия фонтан и зеленото училище, допълни тя. На въпрос за сигнали за необезопасени изкопи в парка Христова посочи, че този въпрос е поставян многократно и се работи по разрешаването му. \"Факт е, че трябва да се подсигури преминаването на гражданите, тъй като времето се стопля и има доста повече хора в парка\", подчерта тя и уточни, че обезопасяването на изкопите е споделена между всички участници в инвестиционния процес.Зам.-кметът увери, че когато се установи необезопасено място, ще се дават предписания и срок за възстановяването им, като ще се налагат санкции при неизпълнение. От Столичната община призовават и гражданите да пазят загражденията, тъй като е имало случаи сутрин да се намират разградени. ", "date": "2019.05.02", "title": "Ремонтът на Западен парк ще се забави с 6 месеца"}
{"url": "https://offnews.bg/sviat/london-ruskata-televizia-e-orazhie-za-dezinformatcia-702476.html", "text": "Британският външен министър Джереми Хънт нарече руската държавна телевизия „оръжие за дезинформация“, пише „Гардиън“.С помощта на манипулативни средства за масова информация и фейк-новини Русия се опитва да дестабилизира демокрацията на Запада, подчертава първият дипломат по време на визитата си в Етиопия. Той посочва, че след като руската държава извърши химическата атака в британския град Солсбъри миналата година, Кремъл е излязъл с над 40 версии, за да обясни този инцидент. „Техните оръжия за дезинформация се опитаха да ги излъчаат за света. Най-добрата защита срещу тези, които умишлено сеят лъжи, са независимите и сигурни новинарски медии“, казва Хънт.Според него е необходимо медийният регулатор независимо да реши дали руската станция трябва да бъде закрита. В края на миналата година руската телевизия бе призната за виновна заради 7 нарушения на британския кодекс за радио- и тв транслация на програмите, излъчвани след отравянето с новичок в Солсбъри. Говорител на медийния регулатор посочва, че все още не е взето решението за наказанието, което би могло да включва премахване на мрежата или заличаване на лиценза за излъчване в Обединеното кралство, макар последният вариант да се счита за малко вероятен.Коментарите на Хънт биха могли да влошат спора, Русия си отмъщава, като започна разследване на правото на Би Би Си да оперира извън Москва, а държавната й телевизия иска преразглеждане на решението на регулатора в британски съдилища, отбелязва изданието.Британските власти подозират Александър Петров и Руслан Баширов за отравянето на бившия полковник от ГРУ Сергей Скрипал и дъщеря му Юлия, открити на 4 март 2018 г. в безсъзнание на пейка в Солсбъри. В Лондон смятат, че Русия е съпричастна на атаката, а Москва многократно отхвърля всевъзможните обвинения по случая.", "date": "2019.05.02", "title": "Лондон: Руската телевизия е оръжие за дезинформация"}
{"url": "https://offnews.bg/leka-atletika/maratonat-vav-varna-privlicha-elitni-imena-702467.html", "text": "Десетки класни лекоатлети пристигат идната седмица, за да стартират в Маратон Варна. Поредното, четвърто издание е насрочено за следващата неделя, 12 май, събитието отново е част получилата вече огромна популярност атлетическа верига под мотото „Бягането като начин на живот“.Поредицата от маратони стартира на 31 март в Стара Загора и ще завърши есента с Wizz Air София Маратон на 13 октомври. Проектът е изцяло съобразен с политиката на Министерството на младежта и спорта за развитието и популяризирането на бяганията. Наред с любителите, на старт тази година ще застанат много елитни маратонци.Те пристигат в морската ни столица с престижни визитки и с амбиция да подобрят рекордите на трасето. В класическата дистанция на 42.195 км отново ще видим Ахмет Насеф. Представителят на Италия, който е с марокански произход и е женен за българка ще защитава титлата си от миналата година и ще гони трета победа за последните 4 години във Варна.Сред елитната група ще бъде и вторият от миналата пролет Абел Роб, представителят на кенийската школа е вицешампион на Софийския маратон. Кенийската армада се подсилва от победителя на Маратон Стара Загора преди месец Осеа Тюей, изпреварил тогава само с 3 секунди в инфарктен финален спринт Ахмет Насеф.Във Варна ще видим още Юсеф Сбаи от Мароко и Ендрю Мангата от Кения, които се наредиха съответно трети и четвърти в Стара Загора. Всички с изключение на Роб си осигуриха участие в битката за големия джакпот от 20 000 лв., тъй като завършиха под 2.25 ч. преди месец в града на липите при мъжете. С място в спора за джакпота може да се похвали и втората от Стара Загора Рут Матебо, финиширала под 2.45 ч. Кенийката сензационно бе изпреварена тогава от Вира Овчарук.„Страшно съжалявам, че не мога да опитам да продължа победната си серия и във Варна, но имам дългогодишен ангажимент към Маратона в Дъблин, който е на 5 май,“ заяви украинката. За сметка на това Рут Матебо ще преследва трета поредна победа по варненските улици и ще се опита да подобри собствения си рекорд на трасето. Припомняме, че Рут се прочу с това, че две поредни години спечели самостоятелно големите бонуси от по 20 000 лв., като най-добре представила се в българската маратонска верига.Тя обаче ще срещне мощната съпротива на сънародничката си Джейн Мбого, пристигаща като победителка на полумаратона в Клуж този месец с 1.16:15 ч. Още една атлетка допълва кенийската тройка – Каролин Чероно е с личен резултат 2.40 ч. от маратон в Италия. Мароканската школа ще бъде представена от Илхам Ел Маруди, спечелила бронз в Стара Загора преди месец. ", "date": "2019.05.02", "title": "Маратонът във Варна привлича елитни имена"}
{"url": "https://offnews.bg/futbol/katarskite-sobstvenitci-na-pszh-obmisliat-ottegliane-702468.html", "text": "Катарските собственици на Пари Сен Жермен обмислят шокиращо оттегляне от клуба, информира \"Льо Паризиен\". Те са недоволни от множество фактори, които според тях са неблагоприятни.Катарците смятат, че във Франция страната им твърде често е критикувана. От друга страна местните футболни власти не им показвали необходимото уважение.В същото време и резултатите на парижани не устройват катарците, тъй като въпреки много вложени средства тимът така и не успява да направи пробива в Европа. И не на последно място - високите данъци във Франция също отблъскват инвеститорите.За периода от 2011 година, когато поемат управлението на клуба, до сега, те са платили на френския фиск сума от 1 милиард евро. Засега обаче не се очакват големи промени, като евентуална продажба на клуба или намаляване на финансирането ще настъпи след световното първенство през 2022 година, на което Катар е домакин.", "date": "2019.05.02", "title": "Катарските собственици на ПСЖ обмислят оттегляне"}
{"url": "https://offnews.bg/kultura/prodavat-giginskia-manastir-na-targ-zaradi-dalgove-izgoreli-v-ktb-702481.html", "text": "Гигинският манастир е обявен за продажба на търг с тайно наддаване от синдиците на КТБ заради кредит от над 300 000 лева, предава бТВ.Парите са били необходими на светата обител за съфинансиране на ремонт с евросредства.„Съвкупно беше 790 000 лева. Този проект се изпълни от една фирма, която получи един кредит от 395 000 лева. При това кандидатстване манастирът, такъв е законовият ред, участва заедно с тази фирма и парите ги получи манастирът. Фирмата, след като получи парите напълно от манастира, просто затвори врати, банката КТБ фалира, отпуснатият кредит странно защо не е бил обезпечен. Манастирът остана да дължи такава сума, която не е харчена в този манастир по проекта”, обясни отец Никанор, игумен на Гигинския манастир.Съдът в Брезник през 2016 година изпраща заповед за изпълнение, която обаче поради законови изменения не може да конфискува принудително от манастира. Строителната фирма обаче фалира и банката не може да си върне 42 милиона лева и решава да предприеме мерки по набавянето им, като се оказва, че манастирът е длъжник.„Когато научихме това и аз се усмихнах, просто ми стана ясно. Това е животът, мога да кажа – Бог да пази всеки”, каза отец Никанор. Как обаче европроектът е бил изпълнен, след като парите за съфинансирането не са стигнали до манастира, коментира той пред телевизията.", "date": "2019.05.02", "title": "Продават Гигинския манастир на търг заради дългове, изгорели в КТБ"}
{"url": "https://offnews.bg/kultura/koj-grabva-dva-bileta-za-exit-fest-s-igrata-na-offnews-702477.html", "text": "Приключи играта на  и OFFNews, в която дадохме възможност на един от вас да спечели два 4-дневни билета за тазгодишното издание на мащабния , който ще се проведе между 4 и 7 юли в Нови Сад, Сърбия.Билетите дават достъп до всички дни на фестивала, но не покриват спането и транспорта. За да ги грабнете, просто трябваше да отговорите вярно на въпроса: Кой e хедлайнер на първия ден, 4-и юли, от Exit Fest 2019 в Нови Сад?Верният отговор беше в) The Cure.Избраният победител е потребител с име Moridin. Честито на печелившия. Предстои да се свържем с него/нея по електронната поща, с която се е регистрирал/а.Ако до 1 седмица след избирането му за победител не можем да се свържем с него, ще бъде избран друг печеливш.", "date": "2019.05.02", "title": "Кой грабва два билета за Exit Fest с играта на OFFNews"}
{"url": "https://offnews.bg/politika/volt-otkri-kampaniata-si-za-evroizborite-kato-zasadi-6-dravcheta-702479.html", "text": "Политическа партия ВОЛТ откри кампанията си за европейски избори като засади 6 дръвчета в градинката на столичната ул. \"Черковна\" 87. Броят на дърветата е избран, не само защото ВОЛТ е номер 6 в бюлетината за евроизборите, шест са и страните основателки на Европейския съюз, обясняват от партията.Според лидера Настимир Ананиев посланието е, че от политическата формация искат да \"пускат корени\" в българската и европейската политика. По негови думи обаче това е трудно, тъй като има проблем с медийното отразяване на малките партии.\"Самите социолози казват, че има около 25% от хората, които още не са решили за кого ще гласуват. А те откъде формират мнението си - 70% от телевизиите. И всъщност ако телевизиите показват само тези 5 партии... ще изберем най-малкото зло, но не и нещо ново, нещо, което да е по-различно, нещо, което да бъде алтернатива\", коментира Ананиев.ВОЛТ е първата общоевропейска партия и има структури във всички стани членки на ЕС, както и в Албания, в Швейцария и в Сърбия. Партията ще участва и в избори в 8 от държавите - България, Германия, Холандия, Испания, Швеция, Белгия, Великобритания и Люксембург.По думите на Ананиев в повечето от държавите се е оказало проблем партията да се регистрира за избори - \"има бариери и се спират всъщност новите играчи\", коментира той. \"Старите политици, политическите партии се опитват да се оградят и да са единственият избор, когато се стигне до избори. Ще ви дам само 2 примера - единият е в Италия, където трябва да се съберат 150 000 подписа, което звучи много лесно, тъй като Италия е около 80 млн., но те са разделени на 5 различни региона, в които трябва да се съберат по 30 000 човека, което го прави почти невъзможно. ВОЛТ Италия все пак събра 100 000 подписа за малкото време, което имаха\", коментира Ананиев.Той още обясни, че подобни трудности са срещнали и в Португалия, където трябва да се съберат 7500 подписа. Макар и да са малко като брой, подписите там трябва да са нотариално заверени.\"Това значи, че трябва да заведете всеки човек при нотариус, който да завери своя подпис - можете да си представите за каква логистика става въпрос.По думите на Ананиев сериозно предимство на партията е и че никой от листата няма политически опит. \"Аз съм единственото лице, което има някакъв политически опит. Всички, които виждате тук и другите 6, които в момента не присъстват, никога не са били част от политически проект. Всъщност нашата листа е най-гражданската от всички листи, които се явяват на изборите\", заяви той. Като свои главни приоритети, от ВОЛТ определят:- Европейско здравеопазване чрез въвеждане на електронна здравна карта и увеличаване средствата за здравеопазване до 6,9% от БВП- Гарантиране на европейски доходи чрез възстановяване на икономически изостаналите райони и насърчаване на иновациите във всички области- Силен микро и семеен бизнес чрез повишаване на прага за задължителна регистрация по ДДС и намаляване на административната тежестНомер 2 в листата Златомира Цолова коментира, че е важно да се работи за паневропейски решения за здравеопазването в страната - за дигитализирането на медицинския здравен файл, създаването на възможности българи да се лекуват в чужбина чрез финансирани канали между здравните каси на различните държави.Номер 10 в листата Светла Миланова очерта като приоритет да се работи за съдебна реформа в България, тъй като според нея правосъдието е абдикирало и не оказва необходимото влияние за баланса в обществените отношения. Партията също така ще работи за европейският парламент да има законодателна инициатива, защото това е най-демократично избраната институция. Според тях не е редно да е само в ръцете на Европейската комисия, но да има възможност да бъде диктувана и от представителите на страните членки.Начело е на листата е лидерът на формацията Настимир Ананиев, като сред лицата се забелязва и първият чужденец кандидат за евродепутатско място от България. Става въпрос за холандеца Дани Ван Сантен, който от 3 години живее и работи в София.Той ще сключи брак с българската си приятелка Поли ден преди европейските избори. Ван Сантен заяви, че иска да изравни жизненият стандарт в България с този в Холандия и определи като свои приоритети прозрачното харчене на средства за инфраструктурни проекти и развитието на микро и семейния бизнес.От партията също така имат полов баланс в листата, като сред кандидатите са номинирани 8 мъже и 8 жени. Сред тях са правните експерти Мартин Граматиков, Светла Миланова и Борислав Тасев, както и експертът по вътрешен пазар и икономика Златимира Цолова, която има дългогодишен опит в Европейската комисия и Европейския парламент. Сред останалите кандидати се нареждат предприемачи, директор на училище, студентка, търговец и пенсионер.Партията е сравнително нова - тя бе основана през 2018 г., като главните ѝ привърженици са студенти и млади работещи хора. ", "date": "2019.05.02", "title": "ВОЛТ откри кампанията си за евроизборите като засади 6 дръвчета"}
{"url": "https://offnews.bg/dw/triabva-da-povdignem-pohlupaka-na-turskoto-robstvo-702473.html", "text": "Провинциалната самооценка на българското общество е следствие от провинциализирания прочит на нашата история и култура. Трябва да повдигнем похлупака на \"турското робство\", казва Харалан Александров в интервю за .В средата на април Дойче Веле публикува  за фактите и митовете около темата за \"турското робство\".То предизвика разгорещен дебат. В ново интервю за Дойче Веле Харалан Александров анализира реакциите на читателите.Защо метафората за \"турското робство\" продължава да предизвиква и до днес неимоверно силен и крайно противоречив отзвук сред българите, както стана ясно от последния ни разговор?Честно казано, бях изненадан от силния отзвук на този разговор, в който казваме неща, които поне за мен са банални и самоочевидни. Стана ми интересно и използвах случая, за да се срещна с част от хората, които се бяха развълнували до степен да ми се обадят и да поискат да говорят с мен. Първото, което установих, е, че са развълнувани не толкова от самото интервю, колкото от развихрилия се след него дебат. Изглежда, че такъв дебат отдавна е трябвало да се състои, но дълго е бил отлаган - навярно поради несъзнаван страх от буйните страсти, които ще отключи. Радвам се, че макар и неволно дадох повод за неговото начало и се надявам той да продължи, макар и не с такава ожесточеност. Второто, и по-важно откритие, е, че в съчетание с \"турско\" думата \"робство\" добива особен смисъл за огромна част от съвременните българи, който отива далеч отвъд метафората. Макар да знаят, че нашите предци са били свободни поданици на султана, те настояват, че турското робство е реалност в един по-широк смисъл, който включва грабежите и беззаконията по време на войни, отвличанията на жени и деца, жестокостите при потушавне на бунтове и въстания, кърджалийските зулуми и пр. Накратко, \"турско робство\" е нещо като универсално понятие за страданията на българите през този период, и не само. Това семантично отместване е видимо в производната дума \"поробител\", която означава завоевател, а не робовладелец. Установих също така, че привързаността към турското робство не предполага лошо отношение към турците като общност, и слава Богу! Значи турците са си турци, робите са си роби, но турското робство е нещо трето, подобно на молекулите, които имат напълно различни свойства от съставящите ги атоми. Това е успокояващо откритие, което обаче повдига въпроса за особените свойства на тази смислова молекула, наречена \"турско робство\".И какви са тези особени свойства?За да ги изучим, е необходимо по-задълбочено изследване, но мога да предложа няколко работни хипотези. Първата хипотеза е, че турското робство е нещо повече от метафора, то представлява архаична мисловна парадигма, която затваря и провинциализира дискурса върху този период от нашата история. Конструктът \"турско робство\" има свойството да генерализира и опростява историческия опит и да го организира в кохерентен разказ. Това е голямо удобство, защото улеснява мисленето за тази епоха, като я слага под общ знаменател. Недостатъкът е, че блокира възможността за критична рефлексия върху случилото се през тези пет столетия от нашата история. Пленителният разказ за робството спестява на колективното въображение необходимостта да разграничава отделните периоди и исторически актьори в рамките на тази епоха. Проверете и ще видите, че не се прави особена разлика между завоевателя Лала Шахин от 14 век, отцепника Осман Пазвантоглу от 18 век и реформатора Мидхат паша от втората половина на 19 век - всички попадат в графата \"поробители\" въпреки различния контекст и противоположните им политически цели. Наличието на прецизни изследваня не променя ситуацията. Просто задълбоченото историческо познание остава затворено в академичната общност и слабо влияе върху масовото съзнание. Изглежда умовете не са подготвени да приемат и осмислят онези факти, които противоречат на големия национален разказ, осветен от традицията и подпечатан от авторитета на държавата.На какво се дължи устойчивостта на тази митологема в българската култура извън политическата пропаганда?На това, че е втъкана в родовата и семейна памет, която я прави близка по особен начин. Това е всъщност втората хипотеза. Историческите митове се поддържат и възпроизвеждат тъкмо чрез избирателно припомняне на епизоди от родовата история. Доста от хората, с които говорих, изтъкват като аргумент в подкрепа на турското робство разкази на техни предци за турските насилия. Тези разкази се отличават с общи сюжетни мотиви и рядко са закрепени към конкретни исторически събития, което е характерно за фолклорното мислене. Не казвам, че тези спомени не се базират на реални събития, а че заемат особено, привилегировано място в родовата памет. Тази памет е строго избирателна: онези събития и случки, които пасват добре в общата картина, биват акцентирани и валидизирани чрез различни наративни стратегии, а други се изтласкват и забравят. Има и такива, които са табу. Давам пример: в предишното интервю споменах между другото историята за българина, който си купува чернокожа робиня и се жени за нея. Оказа се, че тази история е подразнила някои от читателите не по-малко от проблематизирането на идеологемите за турското робство и за безкористната любов на Русия, нашата дежурна освободителка. Причината е, че този сюжет никак не се вписва в разказа за бедните поробени българи, които стенат под османски гнет. Нещо повече - нарушва архаичното табу върху междурасовата връзка, която в примитивното племенно съзнание се отъждествява с кръвосмешение. И тук проблемът не е, че нашата култура е неосъзнато расистка, а че подобен сюжет няма място в утвърдения разказ за епохата. Всъщност това е една красива история за любов и освобождение, която завършва с хепиенд. Нека припомня, че подобен хепиенд е немислим по същото време в юга на САЩ, където, за разлика от османската империя, робството е масова практика.Как си обяснявате, че 140 години след Освобождението на България травмите от преживяното продължават да тревожат новите поколения?Това е третата хипотеза - за капсулираната травма. Изглежда в писхологически план представата за турското робство функционира като символично вместилище на травматичния опит на много поколения. Явно общността не успява да преработи този опит и да се освободи от него, и затова го капсулира в културната си памет и го пренася в суров, архаичен вид от поколение на поколение. Травматичната капсула затваря в концетриран вид само част от историческия опит и затова нейното съдържание се различава съществено от обективната истина за епохата. Колективният травматичен опит резонира особено силно в индивидуалния психичен свят на някои хора поради собствените им нелекувани травми. Те преживяват болезнено разчупването на капсулата - ефекът е като при отлепването на марля от незараснала рана. Когато бъдат конфронтирани с историческата истина, те се чувстват разстроени, наранени и гневни, сякаш върху тях е упражнено насилие. Това са симптоми, типични за дълбоко травмирани хора. Ако такива хора преобладават в една общност, декапсулирането на колективната травма може да има опустошителен ефект върху индивидуалната и групова психика.Това откритие повдига методологически и етични въпроси: как в травматична култура историческата истина да бъде въведена по щадящ начин, който няма да предизвика страдание, яростно отхвърляне и вторично затваряне. В това отношение може да е от полза опитът на други общности - например на Германия, където процесът на преработване на травмите от нацизма, а в източните провинции и от комунизма, продължава няколоко поколения и поглъща огромен интелектуален и морален ресурс.Колко време ще е необходимо, за да извървим този път?Зависи кога ще започнем. Добре е да започнем веднага, ако искаме да се избавим от тягостното внушение, че сме вечно прецакани, недооценени и употребени, което ни обезсилва като общност и спъва развитието ни. Провинциалната ни самооценка е следствие от провинциализирания прочит на нашата история и култура, невъзможността тя да бъде видяна като част от разгръщането на голямата европейска цивилизация. Да вземем Чипровското въстание от 1688, което историческият канон разказва като изолиран епизод от героичната борба на българския народ срещу османския поробител. Този прочит не е неверен, но е непълен. Защото мобилизацията на българската католическа общност е резултат от политиката на Римската Конгрегация за пропаганда на вярата в контекста на Контрареформацията. Католическото въстание е смазано от полковете на размирния граф Имре Тьокьоли, лидер на унгарската протестантска опозиция срещу Хабсбургите и тактически съюзник на техните заклети врагове - османските султани и френските Бурбони. В този смисъл трагичните събития в България от 1688 могат да се разглеждат като епизод от голямата драма на европейския 17 век - религиозните и династични конфликти между католици и протестанти, които разкъсват и прекрояват християнския свят. Но ако искаме да видим собствената си история и култура в глобална перспектива, се налага да повдигнем похлупака на турското робство и да надникнем изпод него към широкия свят. Той не е чак толкова страшен.", "date": "2019.05.02", "title": "Трябва да повдигнем похлупака на 'турското робство'"}
{"url": "https://offnews.bg/obshtestvo/2-lavcheta-umriaha-v-haskovo-poradi-nemarlivost-702480.html", "text": "Две новородени лъвчета от зоопарка в Хасково са починали поради липса на правилни здравни грижи, съобщи бТВ.Те били родени във вторни, но служителите в зоопарка разбрали чак днес, че майка им не се грижи за тях. Лъвчетата са откарани в частна клиника, но поради тежкото си състояние са починали.От две години зоологическата градина чака лиценз, а според регионалната екоинспекция, този случай може да коства бъдещото разрешително за отглеждане на диви котки.", "date": "2019.05.02", "title": "2 лъвчета умряха в Хасково поради немарливост"}
{"url": "https://offnews.bg/ikonomika/vrashtame-tankera-badr-na-libia-702462.html", "text": "Спорният танкер Бадр (сега Бдин) трябва да бъде върнат на либийския си собственик GNMTC. Това регламентира постановление на Районен съд-Бургас, с което е отменена продажбата на кораба от ЧСИ, съобщи специализираният сайт Maritime.bg.Определението е окончателно и не може да се обжалва.Либийската държавна танкерна компания вече повече от 2 години се опитва да освободи плавателния съд, след като българско ДЗЗД опита да го придобие с твърдение, че има законна ипотека над него.Такава ипотека не съществува в правния мир, според нотариуса, изповядал сделката в Гърция.През цялото време либийската страна твърдеше, че е заложник на незаконосъобразна практика, осъществена с подкрепата на длъжностни лица от Изпълнителна агенция „Морска администрация“.През януари министър-председателят Бойко Борисов проведе телефонен разговор с либийския си колега Файез Сарадж, в който основна тема бе казусът със задържания в България кораб.Премиерът на африканската държава категорично заяви, че \"положителното решаване на казуса с кораба ще даде допълнителен импулс на двустранните и икономическите отношения между двете държави.\"", "date": "2019.05.02", "title": "Връщаме танкера Бадр на Либия"}
{"url": "https://offnews.bg/futbol/ograbiha-doma-na-rezerva-na-barselona-702454.html", "text": "Бразилският халф на Барселона Артур е бил ограбен, докато е гледал от резервната скамейка победата над Ливърпул с 3:0 в първия полуфинал на Шампионската лига.Крадците са проникнали в жилището му и са отмъкнали каквото ценно намерят, включително часовници Ролекс. По това време в жилището се е намирал братът на футболиста, който е бил заплашен от обирджиите със смърт.Те опряли отверка в гърлото му и му наредили да мълчи. Полицията смята, че крадците са проникнали през прозореца.Това не е първи, нито пък ще бъде последен грабеж на елитен футболист, докато е ангажиран с футболен мач, но за първи път се стига до директни заплахи за убийство.", "date": "2019.05.02", "title": "Ограбиха дома на резерва на Барселона"}
{"url": "https://offnews.bg/sviat/turtcia-se-gotvi-da-posreshtne-donald-tramp-702472.html", "text": "Президентът на САЩ Доналд Тръмп през юни ще посети Европа, за да се включи в проявите, посветени на 75-годишнината от съюзническия десант в Нормандия, а месец по-късно ще пристигне в Анкара, за което сам е изявил желание.Това съобщи турският външен министър Мевлют Чавушоглу. Според него Тръмп първоначално е планирал да съчетае визитата си във Великобритания и Франция с преговорите в Анкара, но по-късно американската страна е изразила желание да се организира отделно официално посещение в Турция. Датата все още не е определена.Чавушоглу припомни, че президентът Реджеп Ердоган и преди е отправял покани към Тръмп да посети Турция. Той отбеляза, че въпреки разногласията в отношенията между Анкара и Вашингтон, двамата държавни лидери поддържат тесни контакти. „Последният телефонен разговор на президента на Турция с ръководителя на Белия дом премина в позитивен дух. Нашият президент отново покани Тръмп. Има много теми за разговори с него – подкрепата на САЩ за кюрдските въоръжени отряди в Сирия, екстрадицията на Фетхуллах Гюлен и борбата срещу организацията му, сделките за руските комплекси С-400 и за американските изтребители F-35. Въпреки противоречията ни по тези въпроси, двустранният търговски обмен достигна 75 млрд. долара. В тази връзка очакваме вдигането на данъците, подписване на споразумението за свободна търговия, както и преговори за други приоритети“, посочи Чавушоглу.Той коментира и опита за държавен преврат във Венецуела. „Турция е против смяната на властта по пътя на превратите или военните интервенции. Проблемите могат и трябва да се решават по пътя на диалога и сътрудничеството“, подчерта той.", "date": "2019.05.02", "title": "Турция се готви да посрещне Доналд Тръмп"}
{"url": "https://offnews.bg/obshtestvo/spasiha-dete-sas-zabita-v-glavata-gradinska-nozhitca-702471.html", "text": "7-годишно момче със забита в главата градинска ножица беше спасено в УМБАЛ-Бургас.Родителите обясняват, че детето е паднало върху ножицата, докато си е играело в градината. Ръждясалото острие минало през цялата буза и опряло в черепа зад окото, съобщиха от болницата.Градинската ножица е с размер около 70 см. Веднага са направени всички образни изследвания и е свикан екип за спешна операция. Следват няколко дни възстановяване в отделенията по реанимация и УНГ и от вчера момчето си е вкъщи.\"Още няколко милиметра и изходът щеше да е фатален\", коментират дежурните лекари.\"В цялата си над 30-годишна практика не съм виждал подобна травма. Оприличавам я на нараняване от военно време, каквито наранявания в днешни дни са рядкост. Острието на ножицата прилича на копие, на щик\", посочва УНИГ-специалистът д-р Даниел Петков, който е извършил операцията.По време на интервенцията ножицата е извадена много бавно, а кървенето е овладяно. Наложило се е кръвопреливане. Щастливият изход е резултат от екипната работа на Спешно отделение в лицето на дежурния д-р Светослав Тодоров, анестезиолога д-р Валентин Кравченко, както и отделенията по образна диагностика и детски болести.Случаят ще бъде докладван на медицински научен форум.  ", "date": "2019.05.02", "title": "Спасиха дете със забита в главата градинска ножица"}
{"url": "https://offnews.bg/futbol/ruskinia-shte-sviri-finala-na-shampionskata-liga-702413.html", "text": "Руската съдийка Анастасия Пустовойтова получи престижния наряд за финала на женската Шампионска лига. Големият мач ще се проведе в Будапеща на 18 май, а до него достигнаха френския Лион и испанския Барселона.Помощнички на Пустовойтова ще бъдат сънародничката й Екатерина Курочкина и румънката Петруца Юголеско. Пустовойтова е международен съдия от 2009 година, а наскоро влезе и в списъка на арбитрите, които ще обслужват световното първенство при дамите по-късно през годината.Пустовойтова е родена на 10 февруари 1981 година, висока е 168 см и има зад гърба си кариера на защитник в националния отбор на Русия.Тя е играла на световното първенство през 2003 година, а досегашният връх в съдийската й кариера е участието на Европейското през 2017 година.", "date": "2019.05.02", "title": "Рускиня ще свири финала на Шампионската лига"}
{"url": "https://offnews.bg/futbol/bonuchi-torino-e-rajsko-miasto-702463.html", "text": "Защитникът на Ювентус Леонардо Бонучи се обясни в любов на града на \"бианконерите\" Торино. Футболистът има база за сравнение, тъй като изкара един сезон в Милано, който се превърна в негово огромно лично разочарование, а и наскърби феновете на \"Старата госпожа\".Той се завърна през 2018 година и вече всичко или почти всичко е забравено.\"Много ми харесва, че живея в Торино, това е райско място. Късметлии сме, че работим това, което обичаме, в такъв прекрасен град.Феновете са великолепни, държат се възпитано. Аз често се разхождам по улиците със семейството си и не съм имал никакви проблеми\", сподели Бонучи, който през настоящия сезон изигра 38 мача, в които отбеляза цели три гола и подаде за други четири. Ювентус вече стана шампион на Италия за осма поредна година, но отпадна в четвъртфиналите на ШЛ.", "date": "2019.05.02", "title": "Бонучи: Торино е райско място"}
{"url": "https://offnews.bg/kultura/balgarski-istoricheski-chetenia-zov-balgarski-na-12-maj-v-natcional-702441.html", "text": "На 12 май Националният природонаучен музей в София ще бъде домакин на „Български исторически четения“ 2019, посветени на темата „Зов Български“.„Зов Български“ – начинът, по който зовем за опазване на българското културно-историческо наследство – чрез историята на дадена личност, събитие, място, традиции, музика, слово, изкуство в исторически контекст. Чрез оживяване на истории от миналото и настоящето. Зов, отправен към всички нас в тези определящи дни за бъдещето на нашата култура, за бъдещето на нашия народ и неговата история. За тази история, тръгваща от дома, за първите плахи стъпки на преклонение и любов към всичко българско и родно.В това четвърто издание на „Български исторически четения“ свои изследвания представят автори от София, Перник, Варна и Велико Търново – историци, богослови, философи, културолози, изкуствоведи, музиковеди, архивисти, краеведи, архитекти, инженери, писатели и журналисти. В издадения сборник „Зов Български“ с публикации участват изследователите: арх. Александра Бабунска, АНДАРИ – Анатолий Радев и Дария Василева, Биляна Папазова Амманн, Ваня Жекова, д-р Велислав Алтънов, д-р Георги Канев, Донка Николова, Жаклин Толева, д-р Иван Габеров, Ивелин Любенов, проф. дпн Йордан Табов, Калин Николов, Марияна Шабаркова-Петрова, Радка Карагьозова, Светлозар Попов, доц. д-р Стоян Танев, Таня Груева, Таня Доганова-Христова, д-р Тодор Димов, Христо Буковски.Съставители на сборника са АНДАРИ – Анатолий Радев и Дария Василева, които са създатели и организатори на четенията. Водещ е урбанистът Здравко Петров. Събитието е отворено за външна публика.„Български исторически четения“ се провеждат в София всяка година по различна тема през месец май, а от 2018 г. и във Варна. Участват широка група изследователи, които представят резултати от нови проучвания и научни доказателства за историята и настоящето на българите.Издания на сборник „Български исторически четения“: „Зов Български“, 2019; „Образ Български“, 2018; „Писания и предания в Българската история“, 2017; „Богатството на Българското християнство“, 2016.Партньори на настоящото издание са Национален природонаучен музей, HistoricalRoutes.bg, Издателство Инле, Печатница Хеликс Прес – Варна.ПРОГРАМА:12 май 2019Национален природонаучен музей, София, бул. „Цар Освободител“ № 1Зала „Левентис“10:00Откриване10:20Зов за надеждаБиляна Папазова Амманн10:40Звукът в заобикалящия ни святТаня Доганова-Христова11:00Многожанрова изложба „ArtExtreme СТРАЖА“ – пазител на същността и средищното пространствоАНДАРИ – Анатолий Радев и Дария Василева11:20Завещаното от проф. д-р Георги Лозанов в културното пространство на българското училищеРадка Карагьозова11:40 Медицинското познание, съхранено и предадено чрез българската църковна иконописТаня Груева12:00 Психологическата парадоксалност на историята в богомилски контекстд-р Иван Габеров12:20 Зовът на кръвта... От земятад-р Велислав Алтънов12:40 Свещеният остров Певки в българската история и в митологиятаСветлозар Попов13:00 Кой е основал град Булгар?проф. д-р Йордан Табов13:20 Твърдо ливаде. Пернишката местност, превърната в първия български комплексно застроен квартал за миньорската колония в началото на 20 в.арх. Александра Бабунска13:40Опасната тайна на грешного Софрония. Какво заставя Софроний Врачански да проникне във Видинската крепост при Осман Пазвантоглу и закодираното послание от саморъчното му „Житие…“Христо Буковски14:00Драматични съдби на възрожденски майсториИвелин Любенов14:20Левски и зографите. Щрихи от възгледите на Апостола на българската свобода, приятелствата му и неговото влияние върху приятелите си зографиКалин Николов14:40„За героите от нашето време“ – бележки върху моралните качества на войника по свещеническа беседа от Първата световна войнад-р Георги Канев15:00Значението на генерала от пехотата Стилиян Ковачев за военната история на Българияд-р Тодор Димов15:20Историческото образование в България и в други държави: опит за сравнителен анализдоц. д-р Стоян Танев15:40Ваклуш Толев за пътя на БългарияЖаклин Толева*Възможни са промени в програмата", "date": "2019.05.02", "title": "Български исторически четения: 'Зов Български' на 12 май в Национален природонаучен музей"}
{"url": "https://offnews.bg/112/serijniat-ubietc-ot-kipar-se-okaza-s-balgarski-koreni-702440.html", "text": "Серийният убиец от Кипър е с български корени, майка му е от Стара Загора, съобщава Нова тв.35-годишният Никос Метаксаз е офицер от армията. Той беше арестуван преди седмица и писмено, в 10 страници, призна убийствата на пет жени и на две момичета - дъщери на две от жертвите, които са били на 6 и 8 години. Жертвите са чужденки, работещи в Кипър.Досега са открити три тела. Убийствата започнаха да се разследват преди 2 седмици, когато в шахта на мина туристи откриха тялото на филипинка. В неделя е намерено още едно разлагащо се тяло, поставено в куфар, който е бил хвърлен в токсично езеро близо до изоставена мина западно от столицата Никозия. Свидетели добавят, че са видели полицията да води заподозрения до мястото ден по-рано.Властите обаче имат списък с 22 имена на изчезнали хора през последните три години, когато се предполага, че са извършени престъпленията. Сред тях има и три жени с български имена, както и с румънски.Мъжът се свързвал с жените чрез сайт за запознанства. За последно, преди арестуването му, се запознал с българска манекенка.Със съпругата му са разделени, той е дете на разведени родители и остава да живее при баща си.", "date": "2019.05.02", "title": "Серийният убиец от Кипър се оказа с български корени"}
{"url": "https://offnews.bg/nashite-avtori/da-premahnem-chasovete-po-literatura-702400.html", "text": "В далечната 2000 г., която като дете си представях, че е много напред в бъдещето, а вече се оказа назад в миналото, влязох за първи път в класната стая като учител и трябваше да схвана много бързо някои особености на Системата. Тя е огнедишаща стара и болнава ламя, която няма изгледи да пукне скоро и да освободи място за Истината. Та в онези първи дни и месеци проумях едно важно условие, което трябваше да спазвам, за да продължа да бъда учител. Налагаше се да играя по правилата на Системата. Тогава, още преди зверството, наречено „делегиран бюджет“, бях дресиран как се извиняват ученическите отсъствия. Има два метода – с кръгче, завъртяно от ляво на дясно и с кръгче от дясно на ляво. Схванеш ли тези сложни движения на ръката и душата, нямаш грижи, преподавай си, както те влече, никой не ти се бърка.Има обаче и хора безкомпромисни, бихте ги похвалили, но за мен те са загубеняци. Такива, които като герой на Кафка стават жертви на обстоятелствата, без да успеят да се приспособят и да се научат да не мрънкат. Представете си един такъв странен тип днес, той е учител в еди-кое си училище и е класен на еди-кой си клас. Неговите ученици му носят извинителни медицински бележки, които явно са фалшиви. Издават си ги самите те, отпечатват си ги на принтера у дома, подписват ги. Има замесен и някой лекар, който е продавал по някоя друга бележка на невинните деца. Схемата се е позаплела, извършени са много документни престъпления и административни нарушения. И този последен мохикан, този Дон Кихот идеалист, техният учител, решава да разплете всичко от−до. Как мислите вие, докъде стига историята? Да речем, на учителски съвет провинилите се ученици са наказани с предупреждения за преместване или дори с преместване. Но днешните невинни деца знаят своите права. Обжалват, намират си добър адвокат, защото и техните родители не са случайни хора. Накрая излиза, че учителят ги е наклеветил. И ще заведат дело срещу него за уронване на престижа и нанесени морални травми.Историята не е съвсем измислена, нали се сещате. Да речем, че си представяме всичко това само хипотетично, но то е напълно реално възможно. Ще си говорим за принципи, не правим разследване.И така, одобрявате ли вие поведението на учителя в случая или трябваше да реагира по друг начин? Говорим не за 2000 г., а за 2019. Не се ли е научил този човек на онези два метода с химикалката – от ляво на дясно и обратно? Днес той от обвинител е превърнат в обвинен и като нищо може да бъде и осъден. Трябвало ли му е, в такъв случай, да тръгва на този поход срещу ламята? Не е ли знаел предварително какво следва? Цинично е да го казвам, но това е положението и никой не може да помогне на един такъв уж доблестен тип. Дори медиите са безсилни и отразяват по команда единствено сензационните обжалвания и великите съдебни подвизи на невинните деца.Тези деца знаят много добре всичко. Те не са като мен през 90-те на миналия век, когато бях на техните години и не можех да търпя лъжата на ламята. Нашето поколение се бунтуваше срещу тази лъжа. Продължава да се бунтува и днес. Да, бяхме пречупени външно и играем по грозните, лицемерни неписани правила на Системата, но много от нас са вътре в Системата и се опитват да научат невинните деца, че така не се прави. Някои от тях ни разбират. А други като гореописаните „победители“ ни се присмиват. Те на 18-годишна възраст губят своята невинност и стават най-яростните проводници на лъжата. Питам ги – знаете ли поне, че така не е правилно? Осъзнавате ли все още всеки у вас за себе си кое е истина и кое лъжа? Те са изумени от наивността на въпроса ми. И при тяхното изумление им задавам последния въпрос – защо изобщо учите литература тук? За какво ви е? Че нали всички тези поети и писатели, Смирненски, Гео Милев, Ботев, Вапцаров ви говорят само и единствено за това, на което се присмивате – чест! Ако не знаете какво е чест и ако не желаете да имате чест, какво ви остава?Какво ни остава без честта? Не, сериозно питам. Всички вас. Докъде може да потъмнее и помътнее съвестта?Разбира се, не съм изгубил надежда. Разбира се, повечето деца все още са свестни.", "date": "2019.05.02", "title": "Да премахнем часовете по литература"}
{"url": "https://offnews.bg/sviat/apartamentgejt-udari-i-zelenski-702466.html", "text": "Съпругата на новоизбрания президент на Украйна Володимир Зеленски Елена е купила недвижим имот в Крим през април 2013 г., което е преди присъединяването на полуострова към Русия.Това уточняват днес от пресслужбата на новия държавен глава в отговор на гръмналите вчера разкрития, тиражирани в руските издания. „Имотът е придобит на пазарна цена, при това в Украйна са платени всички задължителни налози. Заради незаконната анексия на Крим от Русия семейството на Зеленски никога не е ползвало този имот. Договорът за покупко-продажбата е нотариално регистриран в Киев“, подчертават от пресслужбата.Освен това Зеленски е декларирал жилището в качеството си на кандидат за президент в съответствие с действащото в Украйна законодателство. „Семейството му смята да ползва този имот само след задължителното връщане на Крим към Украйна. А това е поредната измислена „сензация“, която напълно неоснователна“, се подчертава в съобщението.Крим остана в състава на независима Украйна като автономна република след разпадането на съветския съюз. Но след регионалния референдум през март 2014 г. полуостровът влезе в състава на Русия. Украйна не признава резултатите от допитването и счита територията за своя, но временно окупирана. Страните от ЕС и САЩ определят действията на Русия като анексия и наложиха санкции срещу редица компании, политици и бизнесмени. Русия твърди, че темата за Крим е закрита завинаги и полуостровът й принадлежи.Вчера Ройтерс съобщи, че съпругата на Зеленски Елена е купила недвижим имот в Крим на по-ниска от пазарната цена от бизнесмена Александър Буряк. Агенцията се позовава на официални данни за доходите и имотния регистър. Апартаментът е разположен в ЖК „Император“ до „Лястовиче гнездо“. Зеленская го е придобила за около 1 200 долара за квадратен метър на общата сума от близо 163 000 долара през април 2013 г. Към онзи момент цената на апартаментите в комплекса „Император“ се е движила между 2 800 до 4 000 долара за квадрат.Сега обаче апартаментът е обявен за продажба на цена 790 000 долара, което е 5 пъти повече от сумата, за която е купен от Елена Зеленская. Украинският олигарх Игор Коломойски предполага, че Буряк е продал жилището на такава ниска цена заради финансови трудности на собствената му Брокбизнесбанк. Националната банка на Украйна обяви тази финансова организация за неликвидна 10 месеца след въпросната сделка с имота. Буряк участва в предизборната кампания на Зеленски като наблюдател на хода на гласуването в Кривой Рог, където е роден новоизбраният президент.", "date": "2019.05.02", "title": "Апартаментгейт удари и Зеленски"}
{"url": "https://offnews.bg/bojni/obraten-efekt-sportistite-izbiagvat-interviuta-s-dzheni-sushi-702448.html", "text": "Американската репортерка Джени Суши, която съди Кубрат Пулев за $600 000 заради целувката му по устата след мача с Богдан Дину на 24 март, може би е постигнала обратен ефект с действията си. Според американски подкаст, спортистите вече ще започнат да я отбягват за интервюта.Суши е известна с провокативния си стил на правене на интервюта, при който не спазва дистанция и навлиза в личното пространство на интервюирания по време на разговора им. Те обаче все повече започнали да се опасяват тя да не заведе евентуално дело и срещу тях с оглед случая с Кобрата. Репортерката нае известната адвокатка Глория Олред и съди Пулев за сексуално посегателство за целувката след мача с Дину. Претенциите ѝ са за 600 хил. долара, а хонорарът на българина от мача с румънеца беше 250 хиляди долара. Тя обаче може да се наложи да смени попрището след това дело.", "date": "2019.05.02", "title": "Обратен ефект - спортистите избягват интервюта с Джени Суши"}
{"url": "https://offnews.bg/obshtestvo/ot-dnes-marshrutite-na-transporta-v-sofia-veche-sa-nalichni-v-google-702451.html", "text": "От днес маршрутите на транспортните средства в София са налични в приложението Google Maps. Опцията в приложението съществува за много други големи градове в света още от 2012 г. насам, а от днес - вече и в София. Информацията се появява, след като напишете адреса на дестинацията, до която се опитвате да стигнете. Досега наличните опции бяха само пътуване с автомобил или пеша, но от днес вече можете да проверите и кои линии стигат до даденото място. Приложението също така предлага различни варианти, при наличието на такива, като сравнява в реално време видовете транспорт. Така то изчислява кой е най-бързият маршрут на база разписание, трафик и закъснения и дори информира колко пари струва пътуването. Приложението дори не изисква интернет, ако сте свалили картата предварително. Той е необходим, само ако искате точните часове и oпpeдeлянe нa тoвa cлeд ĸoлĸo вpeмe щe пpиcтигнeтe нa ĸpaйнaтa тoчĸa.", "date": "2019.05.02", "title": "От днес: маршрутите на транспорта в София вече са налични в Google Maps"}
{"url": "https://offnews.bg/sviat/zmia-s-tri-ochi-hvanaha-v-avstralia-702445.html", "text": "Змия с три очи беше откриха на магистрала в Северна Австралия, съобщи Би Би Си. Змията е открита близо до град Хъмпти Ду. Тя е била с дължина 40 см.Питонът, когото са кръстили Монти Пайтън, е хванат през март и е умрял няколко седмици по-късно. Третото око на питона е било в горната част на главата му. Според експерти става въпрос за мутация, заради която змията е изпитвала трудности при намирането на храна. Властите са направили рентгенова снимка, която показала, че не става въпрос за сраснали две глави, а за един череп, върху който има трета очна кухина. Специалистът по змиите проф. Брайън Фрай обяснява, че мутациите са естествена част от еволюцията. \"Всяко бебе има и някаква мутация\", посочва той. \"Не съм виждал змия с три очи досега, но сме имали двуглава кобра в лабораторията - просто става въпрос за различна мутация, подобна на тази която виждаме при сиамските близнаци\", казва проф. Фрай. Според него третото око вероятно е \"последната част от близнак, който е бил абсорбиран\".", "date": "2019.05.02", "title": "Змия с три очи хванаха в Австралия"}
{"url": "https://offnews.bg/obshtestvo/levcheto-nauchi-investiraj-pecheli-702450.html", "text": "Бюджетът ви издиша преди всяко 20-о число на месеца.Допълвате стипендията с почасова работа или заплатата – с фрийланс проекти.Работите здраво и искате да инвестирате парите си.Получили сте голямо наследство от роднини в чужбина.Решени сте да превъртите кариерата си.Искате да сте следващия Уорън Бъфет.Любопитни сте и обичате да получавате награди.Където и да се разпознавате – следващото събитие е точно за вас.За седма поредна година AIESEC България ви кани на 12 май в Аулата на СУ „Св.Климент Охридски” да предизвикате сами себе си и да участвате в „Левчето” и да спечелите награда.„Левчето” е събитие насочено към всеки млад човек, който иска да разшири своите финансови познания, да изпробва практически уменията си и да създаде връзки с компании в сферата. Провежда се на два етапа – лекционен и практически.По време на лекционния етап ще се запознаете с професионалисти от финансовия сектор, които ще споделят с вас своя опит. Те ще ви запознаят как да управлявате правилно финансите си и да ги увеличавате чрез търгуване.Вторият етап - инвестиционната симулация е специалитетът на „Левчето“. Участниците ще имат възможност да приложат наученото в пресъздадени финансови пазари.Всеки участник започва с начален виртуален капитал, който да инвестира в акции, облигации, петрол, злато и валута. Тримата победители ще си разделят паричната награда от 1500лв., осигурена от основният ни стратегически партньор – „Alaric Securities”.Можете да се запишете безплатно за участие на:  / и да следите за допълнителни предизвикателства на .", "date": "2019.05.02", "title": "'Левчето' - научи, инвестирай, печели"}
{"url": "https://offnews.bg/sviat/odobriha-prodazhbata-na-iqos-v-sasht-702453.html", "text": "Американската агенция по храните и лекарствата (FDA) разреши на \"Филип Морис“ да продава нагреваемия тютюнев продукт IQOS в САЩ. Предпазарното заявление на компанията за пускане на продукта в продажба е преминало двегодишна строга оценка. Според Агенцията по храните и лекарствата \"продуктите произвеждат по-малко или по-ниски нива на някои токсини в сравнение с горимите цигари“, което е станало причина за издаването на разрешението.Според Агенцията аерозолът, произведен от системата за нагряване на тютюн на IQOS, съдържа по-малко токсични химикали, отколкото цигарения дим, а много от идентифицираните токсини са с по-ниски нива в сравнение с тези в цигарения дим. Например, излагането на въглероден монооксид от аерозола при IQOS е сравнима с излагането в околната среда, а нивата на акролеин и формалдехид са съответно от 89% до 95% и от 66% до 91% по-ниски, отколкото при горимите цигари.От ведомството подчертават, че разрешението не означава, че са безопасни или че получават подкрепата на Агенцията, тъй като всички тютюневи изделия са потенциално вредни и водят до пристрастяване, затова разрешението няма за цел хората, които в момента не използват тютюневи продукти, да започнат да използват такива. Агенцията подчертава, че проучванията на \"Филип Морис“ не показват намаляване на риска от заболяванев дългосрочен аспект, но демонстрират, че пушачите, които напълно преминат към IQOS, ще бъдат изложени на по-малко токсични излъчвания и това води до намаляване на риска от болести, свързани с тютюнопушенето.Компанията е подала заявление и за разрешение продуктите да се предлагат на пазара с твърдението, че са с по-малък риск за здравето, но по това заявление Агенцията все още не се е произнесла. В момента IQOS се предлага в Япония, Южна Корея и редица европейски държави, сред които и България. Издаденото от Агенцията по храните и лекарствата на САЩ разрешение обаче е голям успех, тъй като отваря огромен пазар за устройството. ", "date": "2019.05.02", "title": "Одобриха продажбата на IQOS в САЩ"}
{"url": "https://offnews.bg/drugi/podariavat-elektricheski-velosipedi-na-uchastnitci-v-maratona-na-priat-702460.html", "text": "Български електрически велосипеди ще получат като подарък двама участници в Маратона на приятелството \"Плевен\", съобщиха организаторите. Шестото му издание ще се проведе на 19 май, неделя, и тази година предлага още по-атрактивен награден фонд.Маратонът на приятелството се превърна в най-голямото и значимо състезание за региона, като само миналата година посрещна над 500 участника от 14 държави на 3 континента. Тази година има специално предизвикателство за начинаещите бегачи. \"Моят първи маратон\" цели да насърчи повече хора да започнат да спортуват активно и да финишират успешно на маратонска дистанция (42,2 км).Маршрутът за маратона е сравнително равен, без сериозни изкачвания и с малко завои, което го прави подходящ и за начинаещите в този спорт. Той преминава през центъра на града и основните забележителности във и около Плевен, сред които парк Кайлъка и историческия мост до село Ясен.Освен за лично удовлетворение, участниците ще се състезават и за два български електрически велосипеда. Единият ще бъде за \"нов\" маратонец, а другият – за някой от останалите участници. За да се включат в томболата за специалните награди, начинаещите бегачи трябва да потвърдят при регистрация, че маратонът в Плевен е първи за тях.Събитието привлича и с разнообразието си от дисциплини. Сред тях са класическата маратонска дистанция от 42,2 км, полумаратон (21,1 км), щафета (2х10 км), безплатен 3-километров градски крос \"Аз мога\" и детски маратон, организиран по възрастови групи. Именно благодарение на големия набор от дисциплини и възможността безплатно да се включат деца и пенсионери, както и желаещите да премерят сили на 3 км, състезанието през миналата година привлече участници в широк диапазон – от 4- до 82-годишна възраст.Всички участници в дългите дистанции (маратон, полумаратон и щафета) ще получат подарък раница за бягане.На 18 май (събота, денят преди маратона) участниците в събитието и техните семейства и приятели ще могат да посетят безплатно един от символите на град Плевен – Панорамата. В нея има има изложение на боевете от преди близо 150 години при битката за Плевен. Тя ще бъде отворена за посетителите от 14 до 17 ч., като до нея ще може да се стигне с организиран транспорт от Центъра за работа с деца (там се раздават стартовите пакети). Автобусите ще потеглят в 14:00, 15:00 и 16:00 ч. Връщането е пеша, като се минава през красивия Скобелев парк, който е на върха на един от хълмовете около Плевен и от който се откриват гледки към града.И тази година Маратон „Плевен“ има благотворителна кауза. Чрез събитието ще се събират средства за специална стипендия „Готови за успех“, предназначена най-малко за един студент от града. Стипендията се дава за високи академични постижения на млад човек без един или двама родители, като подкрепата е за учебната 2019/2020 година.Таксата за участие за маратон и полумаратон е 60 лв., за щафета (общо за двама души) – 120 лв., а за всички деца, ветерани (над 60-годишна възраст) и за участниците в 3-километровия градски крос участието е безплатно.", "date": "2019.05.02", "title": "Подаряват електрически велосипеди на участници в Маратона на приятелството в Плевен"}
{"url": "https://offnews.bg/ikonomika/teodora-petkova-smeni-levon-hampartcumian-kato-shef-na-unikredit-bulba-702469.html", "text": "Теодора Петкова вече официално е изпълнителен директор на УниКредит Булбанк след оттеглянето на дългогодишния директор на банката Левон Хампарцумян.Оттеглянето на Хампарцумян беше обявено през ноември миналата година. Той беше управител на банката от 2001 г.Тогава беше обявено, че той ще остане ангажиран с най-голямата банка в България, като ще поеме надзорни функции в нея. Хампарцумян е утвърдил Теодора Петкова за свой наследник, като тя ще поеме и функциите му на председател на Управителния съвет на банката. Предстои кадровите промени да бъдат вписани официално в Търговския регистър.Досега тя беше главен риск директор на банката и член на управителния ѝ съвет. Тя е председател на Кредитния съвет на банката, на Комитета по провизиране и реструктуриране и член на Кредитния комитет.Петкова започва кариерата си в банката като кредитен анализатор през 2002 г. и става старши мениджър на екипа за корпоративно кредитиране през 2007 г.От 2009 до 2015 г. е директор на управление \"Кредитен риск\", а от септември 2015 г. е директор на Международния център в \"Корпоративно, инвестиционно и частно банкиране\".Теодора Петкова е член на надзорния съвет на \"Уникредит кънсюмър файненсинг\" и има многогодишен опит като член на борда на директорите на \"Уникредит факторинг\". Тя е магистър по финанси от УНСС и има Global Executive MBA от Carlson Business School на Университета на Минесота и от Vienna University of Economics and Business.Директорите на УниКредит за Централна и Източна Европа Николо Убертали и Джанфранко Бизани благодарят на Хампарцумян за \"успешното управление на банката повече от 18 години\", се казва в съобщението на банката.\"Радваме се, че новият главен изпълнителен директор е вътрешен за организацията, което показва непрестанния ни ангажимент към развитието на хората и потвърждава вниманието, което отделяме на многообразието и баланса на половете. Теодора има необходимите лидерски умения да продължи успеха на УниКредит Булбанк и се радваме да я приветстваме най-топло в новата ѝ роля\", допълват оттам.\"За мен беше чест да помогна за изграждането на най-успешната българска банка през последните години. Ще подкрепям Теодора в новата ѝ роля и пожелавам на целия екип всичко най-добро занапред\", посочва Левон Хампарцумян, цитиран от банката.", "date": "2019.05.02", "title": "Теодора Петкова смени Левон Хампарцумян като шеф на УниКредит Булбанк"}
{"url": "https://offnews.bg/obshtestvo/zaradi-poseshtenieto-na-papata-stiker-za-sinia-zona-shte-vazhi-v-zele-702456.html", "text": "Хората, които живеят в зони с платено паркиране, затворени за посещението на папа Франциск в София, ще имат право да паркират в съседни улици, съобщи ЦГМ. Живущите в 4-та и 5-та подзони на „синя“ зона, които имат винетни стикери, могат да паркират в съседните в периода до 7 май. По това време част от улиците в този район ще бъдат затворени заради официалното посещение на папа Франциск в България.Живущите в 4-та подзона ще могат да паркират в първа и във втора подзона на „синя“ зона, както и в 11-та „зелена“ подзона. Тези, които имат винетни стикери за 5-та, могат да ползват местата в „зелените“ 12-та, 13-та, 15-та и 16-та подзони.Промяната на начина на паркиране ще важи до 7 май включително.", "date": "2019.05.02", "title": "Заради посещението на папата: Стикер за синя зона ще важи в зелена"}
{"url": "https://offnews.bg/temida/aktcia-na-spetcprokuraturata-razsledvat-izmami-s-evrosredstva-v-5-gra-702412.html", "text": "Специализираната прокуратура, съвместно с МВР и ДАНС, разследва измами със средства от европейски фондове в страната, съобщиха от спецпрокуратурата. Акцията е на територията на София, Пловдив, Сливен, Карнобат и Бургас. Разследването е за престъпления по чл. 248а, ал. 2 и ал. 5 от Наказателния кодекс – измами със средства от европейски фондове. ", "date": "2019.05.02", "title": "Акция на спецпрокуратурата, разследват измами с евросредства в 5 града"}
{"url": "https://offnews.bg/obshtestvo/smeniat-iztcialo-sistemata-za-izpitvane-po-fizichesko-v-uchilishte-702446.html", "text": "Изцяло нова система на изпитване по предмета \"Физическо възпитание и спорт\" въвежда МОН за всички ученици, от първи до дванадесети клас.Новата система за оценяване на физическата дееспособност включва тестове, покриване на нормативи, нови оценъчна скала и методика за измерване и оценяване на двигателните способности на учениците.Тя е все още проект, публикуван от Министерството на образованието и науката за едномесечно обществено обсъждане. Очаква се да влезе в сила тази есен, от учебната 2019/2020 година.Разработена е от Националната спортна академия \"Васил Левски\" след изследване сред 9050 ученици на възраст от 6 до 18 г. в 27 средни училища в 22 града, предложени от Център за оценяване в предучилищното и училищното образование и със съдействие на учители, директори и експерти в системата на училищното образование.ТестоветеТестовете ще са практически и се провеждат като текущи изпитвания за не по-малко от два учебни часа в началото и края на учебната година с отчитане на индивидуалния прираст в постиженията на ученика, пише в проекта. Степента на напредъка в резултатите на ученика в рамките на учебната година ще се измерва въз основа на разликата от постигнатите резултати от тестовете в началото и края на учебната година.Ученикът ще изпълнява 5 контролни упражнения (тестове), които служат за оценка на равнището на основните му двигателни качества – бързина, взривна сила на долните крайници, взривна сила на горните крайници и торса, издръжливост и ловкост. Тестовете са: бягане на 30 м, скок на дължина от място, хвърляне на плътна топка с две ръце над глава, бягане на 200 м и тест за ловкост.За провеждането им няма да е необходима специална материална база. До тестове няма да се допускат ученици без спортна екипировка. Такива няма да се провеждат при неподходящи атмосферни условия или при температури на въздуха под 10 и над 25 градуса.Окончателната годишна оценка ще се оформя като средноаритметична от петте контролни упражнения.Ако ученик не е минал и петте теста, няма да получи годишна оценка.В системата не са включени тестове за учениците със специални потребности, от тях няма да се изисква покриването на критериите, а ще се преценява какъв е напредъкът им от последното измерване. Разбира се, от оценяването ще бъдат изключени и децата, които са освободени от физическо по здравословни причини.Новата система ще замени прилагането на въведените през 1992 г. и 1995 г. подобни методики за оценяване. Използваните в момента тестове за измерване на физическите качества на учениците „Бягане на 300 м“ за момичета, „Бягане на 600 м“ за момчета, “Изправяне от тилен лег (коремни преси)” за момичета, тестовете за пъргавина и за двата пола няма да се включват в новата система.Новата системаСистемата е изработена в зависимост от пола и възрастта на учениците. Ще се отчитат навършените години към датата на провеждането на тестовете в началото на учебната година (те няма да са преди октомври). Възрастовият диапазон е 6-18 г.Описание на тестовете1. БЯГАНЕ НА 30 мИзпълнява се от: всички ученици на възраст от 6 до 18 години.Място за провеждане: на равна площадка с неплъзгава твърда или твърдоеластична настилка с дължина не по-малко от 40 м.Стартиране: от висок старт, броят на стартиращите ученици се определя в зависимост от броя на пътеките за бягане и от възможностите за едновременно измерване на повече ученици.Подавани от учителя команди: „По местата“ и „Старт“.Изпълнение: Стартиращите ученици са на разстояние 1 м от стартовата линия в изходно положение основен стоеж. Учителят, който е на финалната линия с високо вдигната ръка, подава командата „По местата“, при което стартиращите ученици се придвижват до стартовата линия и заемат положение за висок старт. Учителят подава командата „Старт“ със свирка или с думите „старт“, като едновременно с това сваля вдигнатата си ръка надолу.Измерване: с точност до 0.01 сек (например 5.32).Ученикът има право само на един опит.2. Скок на дължина от място с два кракаИзпълнява се от: всички ученици на възраст от 6 до 18 години.Място за провеждане: на равна площадка с неплъзгава твърда или твърдоеластична настилка. По посоката на скока е разпъната ролетка.Изходно положение: стоеж, краката са на ширина на раменете, пръстите на краката докосват начертана линия, ръцете са повдигнати нагоре-напред, изправени в лактите Изпълнение: ученикът замахва едновременно с двете ръце, еднократно надолу-назад, след което изпълнява бързо махово движение с ръцете напред-нагоре и отскача едновременно с двата крака. Приземяването се извършва едновременно на двата крака. Измерва се разстоянието от линията на отскачане до мястото на докосване на петите на краката върху опората.Измерване: с точност до 1 см (например 235).Ученикът има право на два опита, като се записва по-добрият резултат.3. Хвърляне на плътна топкаИзпълнява се от: всички ученици на възраст от 6 до 18 години. (от 6 до 10 г. - с тегло 1 кг., от 11 до 18 г. – с тегло 3 кг.)Място за провеждане: на равна площадка с неплъзгава твърда или твърдоеластична настилка. По посоката на хвърляне е разпъната ролетка. Нулата на ролетката е на линията на хвърляне.Изходно положение: стоеж, краката са на ширина на раменете, пръстите на краката докосват начертана линия, дланите на ръцете обхващат плътно топката отстрани-отзад с леко разтворени пръсти, топката се намира високо над и малко пред главата.Изпълнение: ученикът отвежда еднократно тялото и ръцете силно назад и изхвърля топката напред и нагоре. Измерва се разстоянието от линията на хвърляне до мястото на докосване на топката върху опората. Не се разрешава преминаването пред линията на хвърляне след излитането на топката във въздуха.Измерване: с точност до 1 см (например 7.35). Ученикът има право на два опита, като се записва по-добрият резултат.4. Бягане на 200 метра (совалково бягане)Изпълнява се от: всички ученици на възраст от 6 до 18 години.Място за изпълнение: на равна площадка с неплъзгава твърда или твърдоеластична настилка с коридор/ри с дължина 50 м. и широчина 1.22 – 1.25 м.Стартиране: от висок старт, броят на стартиращите се определя от броя на наличните коридори и от възможностите за едновременно измерване на повече ученици. Подавани от учителя команди: „По местата“ и „Старт“.Изпълнение: стартиращите ученици са на разстояние 1 м от стартовата линия в изходно положение основен стоеж. Учителят, който е на старт-финалната линия, подава командата „По местата“, при което стартиращите ученици се придвижват до стартовата линия и заемат положение за висок старт. Учителят подава командата „Старт“ със свирка или с думите „старт“.Учениците бягат през цялото време в собствен коридор (фиг. 4). В края на всеки 50 м, те докосват със стъпалото на единия крак линията, маркираща края на 50 метровото разстояние, обръщат се на 180 градуса и продължават бягането в същия коридор. Финиширането е на мястото на старта, след като са пробягани четири дължини по 50 метрови отсечки.Измерване: с точност до 0.01 сек (например 46.35).Ученикът има право само на един опит.5. Тест за ловкост (Т-ТЕСТ)Изпълнява се от: всички ученици на възраст от 6 до 18 години.Място за изпълнение: на равна площадка с неплъзгава твърда или твърдоеластична настилка.Необходими уреди: 4 гумени или дървени обръча с диаметър 15 – 20 см и с дебелина 2 – 3 см, 4 тенис топки. Обръчите са разположени под формата на буквата „Т“.5. Във всеки обръч има по една тенис топка.Изпълнение: ученикът застава зад обръча на мястото на старт-финала в изходно положение основен стоеж. При сигнал „Старт“ се навежда, взима топката и се придвижва към останалите обръчи по посоката, указана на фиг. 5 с цифри от (1) до (6). От всеки следващ обръч ученикът взима намиращата се в него топка и оставя тази, която носи. Измерването спира вмомента, в който топката докосне полето на обръча на старт-финала.Измерване: с точност до 0.01 сек (например 16.37).Ученикът има право само на един опит.Изисквания:- ученикът се придвижва само по указаната на фигурата посока;- няма ограничения в начина на придвижване;- няма ограничения при носенето на топката, като ученикът може да я прехвърля от едната в другата ръка по време на бягането;- топката се поставя в обръча. Не се разрешава хвърляне или пускане от въздуха;- топката не трябва да излиза извън обръча при поставянето и в него. При излизане на топката извън обръча, ученикът е длъжен да се върне и отново да я постави в него.Методика за оценяванеОценяването ще се извършва при преминаването на следните стъпки:1. Оценка на резултатите от отделните тестове.2. Изчисляване на окончателната оценка за физическа дееспособност.Оценката на резултатите от отделните тестове може да бъде направена по два начина:- по 20 точкова скала;- чрез определяне на интервали по шестобалната оценъчна система.За оценка на резултатите от отделните тестове по 20 точкова скала се определя броят на получените точки за постигнат резултат в конкретен тест в зависимост възрастта и пола на учениците. Например: ученик на възраст 12 г. е постигнал резултат в бягането на 30 м - 6.14 сек. Точките, които ученикът получава по скалата са 8. По същия начин намираме броят на точките и за останалите тестове.Броят на получените точки за всеки тест се приравнява към шестобалната оценъчна система. Интервалите за приравняване на точките към шестобалната система са представени на таблица 1. Например: ученикът, получил 8 точки за бягане на 30 мима оценка Добър 4.За оценка на резултатите от тестовете чрез определяне на интервали по шестобалната система с преминава през следните стъпки:1. Определя се оценката по шестобалната система в зависимост възрастта и пола на учениците. Например: ученик на 12 г. е постигнал резултат в бягането на 30 м - 6.14 сек. Според дадените от МОН таблици за възраст и пол и установяваме, че оценката, която ще получи ученикът е Добър 4.2. Изчислява се окончателната оценка на физическа дееспособност като средноаритметична оценка от оценките по отделните тестове.За улеснение на учителите при определяне на оценките по отделните тестове, както и при изчисляване на окончателната оценка на физическата дееспособност на учениците, може да се използва разработен софтуерен продукт – електронни таблици. В тях се въвеждат името, пола и класа на учениците, както и резултатите по отделните тестове. Програмата сама изчислява оценките по отделните тестове и окончателната оценка на физическата дееспособност.Всички нормативи, определени от МОН по възрасти за момчета и за момичета, вижте  ", "date": "2019.05.02", "title": "Сменят изцяло системата за изпитване по физическо в училище"}
{"url": "https://offnews.bg/obshtestvo/kolko-struvat-pejkite-po-grafa-702449.html", "text": "Колко струват новите пейки по столичната улица \"Граф Игнатиев\"? Въпросът се оказа с повишена трудност, а столичният кмет Йорданка Фандъкова за пейка в зона 4 с изпълнител ПСТ Груп. Цената на градска пейка с класически дизайн е 848 лв. за брой, като общо в зоната ще бъдат поставени 50 такива пейки, обясни Фандъкова. Тя уточни, че в зоната около \"Александър Невски\" ще бъдат доставени и монтирани и 11 броя монолитни каменни елементи с пейки с единична цена 10 218,60 лв. Те представляват големи елементи от лят камък, върху които се монтират дървени пейки. Днес от \"Спаси София\" пуснаха снимки от площад Славейков, където са доставени пейки и елементи на испанската фирма Бенито, и попитаха: това недоразумение ли ни струва по над 10 000 лв. бройката? Отговора OFFNews откри на страницата на Деплан, които продават продуктите на Бенито в София. В цените не са включени доставка и монтаж. По каталог една каменна пейка - без дървена седалка, с дължина 2 метра, струва 1416 лв. , с дървена седалка без облегалка 1668 лв., а с облегалка - 2166 лв. Цените на кошчета, кашпи и др. могат да се видят на Така всеки, който се интересува, може да провери колко точно излизат различните комбинации от пейки, кошчета, кашпи по Графа - готовите са на пл. \"Гарибалди\". ", "date": "2019.05.02", "title": "Колко струват пейките по Графа"}
{"url": "https://offnews.bg/sviat/den-na-pochit-za-zhertvite-na-holokosta-702415.html", "text": "Днес евреите в Държавата Израел и по целия свят отбелязват Деня на спомен за Холокоста и героите (Йом Азикарон ЛаШоа велаГвура), известен като Йом Ашоа, съобщава Организацията на евреите в България \"Шалом\".Това денят на почит към убитите 6 000 000 души от нацисткото правителство и техните колаборационисти по време на Втората световна война.Днес в Израел е неучебен и неработен ден, в който в цялата страна се извършват различни поклонения и церемонии. Ние, еврейската общност в България, също се прекланяме пред жертвите на Холокоста и скърбим за всеки един. Ние няма да забравим. Зихроно Ливраха.", "date": "2019.05.02", "title": "Ден на почит за жертвите на Холокоста"}
{"url": "https://offnews.bg/ikonomika/renovirat-zhp-gara-poduiane-s-3-miliona-leva-702444.html", "text": "От днес започва мащабна реконструкцията на жп гара \"Подуяне\".Проектът на стойност близо 3 миилона лева се осъществява със съфинансиране от Европейския фонд за регионално развитие (ЕФРР) чрез Оперативна програма \"Транспорт и транспортна инфраструктура 2014-2020 г.\".На 25 април бяха подписани договорите за реконструкция на жп гарите Подуяне и Искър. Двете основни софийски гари ще бъдат изцяло обновени през следващите 12 месеца.Гаровите комплекси Подуяне и Искър са част от жп линията София - Пловдив, която е най-натоварената линия в страната. За 2017 г. броят на пристигащите и заминаващи пътници по това направление са 1.4 милиона.Обхватът на проекта включва пълно обновяване на приемните здания, нови енергоефективни, високотехнологични модерни инсталации - електрическа, отоплителна, вентилационна, климатична, ВиК, охранителна, видеонаблюдение, оповестителна, както и проектиране и изпълнение на конструктивно укрепване и саниране на елементи на сградите.След реконструкцията железопътните гари ще предоставят благоприятна, безопасна и достъпна среда за пътниците и персонала, твърдят от транспортното министерство.Изпълнител на реконструкцията на гаров комплекс Подуяне е \"Инфраструктурно строителство\" АД, а стойността на договора възлиза на 2 903 166.23 лв. без ДДС. За да се запази автентичният вид на втората по големина жп гара в София - Подуяне, е предвидено зданието и вграденият в чакалнята павилион да бъдат реставрирани.Реконструкцията на гаров комплекс Искър е Консорциум ще се изпълни от обединение \"Гара Искър 2018\", състоящо се от фирмите \"Среги\" ООД и \"ТИТ Инженеринг\" ЕООД. Стойността на договора му е за 1 212 239 лв. без ДДС .Очаква се строителните работи да приключат през 2020-а.През август миналата година от транспортното министерство съобщиха, че три ключови жп гари у нас ще бъдат модернизирани със средства от ОП \"Транспорт и транспортна инфраструктура 2014-2020\" (ОПТТИ). Одобрен е бил проектът за реконструкция на железопътните гари Подуяне, Искър и Казичене. Общата стойност на проекта е 7.4 млн. лева, от които безвъзмездната финансова помощ е в размер на 6.3 млн. лева. Предвижда се пълно обновяване на приемните здания и прилежащите перони, подобряване на конструктивното състояние на сградите, изграждане на системи за енергийна ефективност, внедряване на съвременни информационни и оповестителни системи, облагородяване и озеленяване на околните пространства.", "date": "2019.05.02", "title": "Реновират жп гара Подуяне с 3 милиона лева"}
{"url": "https://offnews.bg/sviat/rusia-prie-zakona-za-kontrol-na-interneta-702436.html", "text": "Руският президент Владимир Путин подписа закон, който разширява контрола върху интернет в Русия. Става дума за създаването на автономен руски сегмент на интернет, в случай че той бъде изключен от глобалната мрежа. Законът предвижда изграждане на съответната инфраструктура. Функциите по координация на осигуряването на устойчивия интернет в Русия се възлагат на Роскомнадзор.При възникване на заплаха на устойчивостта, безопасността и цялостната работа на руския интернет Роскомнадзор ще може да осъществява \"централизирано управление на мрежата\", се казва в текстовете. Правителството ще утвърждава порядъка на това управление и ще определя видовете заплахи и мерките за тяхното отстраняване. Кабинетът ще определя и \"случаите на управление на техническите средства против заплахите\". Освен това правителството ще \"определя условията и случаите, в които операторът на връзката има право да не насочва трафика през техническите средства за противодействие на заплахите\". Роскомнадзор ще предостави безплатно такива технически средства на операторите. В текстовете се допълва, че ако операторите използват тези технически средства, раздавани от Роскомнадзор, те са освободени от задължението да блокират забранена информация, тъй като ограничението на достъпа ще се контролира от медийния регулатор. Въвеждат се и правила за маршрутизация на трафика, в съответствие с които целият обмен на трафика трябва да минава през определени за целта точки, които ще се утвърждават с решение на Министерството на цифровото развитие, връзките и масовите комуникация след съгласуване с Федералната служба за сигурност. На операторите на държавни и общински информационни системи се забранява използването на бази данни и технически средства извън пределите на Русия. Законът влиза в сила от 1 ноември.Авторите му обясниха, че той е изготвен заради \"агресивния характер на приетата през септември Стратегия за националната киберсигурност на САЩ\", в която се говори за наказания за Русия по обвинението в извършване на хакерски атаки\". Те са категорични, че с новия закон се въвеждат необходимите защитни мерки за осигуряване на дългосрочна и устойчива работа на интернета в Русия. Според критиците на документа обаче той ще доведе до повсеместна цензура. Потребители посочват, че след влизането в сила на закона ще им е трудно да заобикалят наложените ограничения. Според тях може да има и проблеми с качеството на връзката. Редица правозащитни организации обявиха, че законът нарушава Европейската конвенция по правата на човека и пакта на ООН за гражданските и политическите права, подписани от Русия.", "date": "2019.05.02", "title": "Русия прие закона за контрол на интернета"}
{"url": "https://offnews.bg/sviat/amerikanskiat-shtat-mejn-stana-parviat-zabranil-opakovkite-ot-stiropo-702421.html", "text": "Американският щат Мейн стана първият в САЩ, забранил опаковките от стиропор (полистирол), след като губернаторът на щата Джанет Милс подписа нов закон с мярката.Той влиза в сила от 1 януари 2021 година и забранява на ресторанти, доставчици на храна, кафенета и хранителни магазини да използват този вид опаковки, защото не могат да бъдат рециклирани в Мейн.В много американски щати тече дебат за забраната на полиетиленови торбички и други продукти от пластмаса. Ню Йорк и Калифорния забраниха торбичките за еднократна употреба.Щатът Мериленд също одобри закон за забрана на опаковките от стиропор, но той все още не е подписан от щатския губернатор.", "date": "2019.05.02", "title": "Американският щат Мейн стана първият, забранил опаковките от стиропор"}
{"url": "https://offnews.bg/futbol/geroiat-mesi-3-0-e-chudesen-rezultat-no-na-anfijld-se-igrae-trudno-702416.html", "text": "Лионел Меси за пореден път беше големият герой за Барселона. Аржентинецът вкара две от попаденията за победата над Ливърпул с 3:0 в първия полуфинал в Шампионската лига и вече има 600 попадения с екипа на каталунците. Веднага след двубоя той призна, че е много щастлив от резултата, но отдаде дължимото и на съперника, а освен това се обърна със специален призив към публиката на Барса.\"Накрая пропуснахме много добра възможност, но и 3:0 е чудесен резултат. Нищо не е решено, на \"Анфийлд\" се играе трудно. Ливърпул ще направи всичко възможно да ни притисне. Така беше и днес. Те наложиха много високо темпо и на моменти диктуваха събитията на терена\", откровен беше Меси.\"Ливърпул е много силен физически. Не сме свикнали срещу нас да се играе по този начин. Костваше ни много усилия, но всичко приключи добре. Най-важното беше, че не допуснахме гол. През първото полувреме бяхме по-добри, но през трябваше да се защитаваме. Имаха положения и търсеха гол на всяка цена, но успяхме да се справим\", продължи аржентинецът.\"При гола от фаул исках да пратя топката точно там, където отиде. Получи се наистина красиво\", обясни Лео.\"Искам да помоля публиката да не освирква никого. Нека заедно да вървим към постигането на целите, които сме си поставили. Да, жестът ми беше заради освиркванията по адрес на Филипе Коутиньо. Грозно е да се реагира така. Трябва да сме сплотени. Намираме се в отличен период и трябва взаимно да си помагаме\", призова звездата на Барселона.", "date": "2019.05.02", "title": "Героят Меси: 3:0 е чудесен резултат, но на \"Анфийлд\" се играе трудно"}
{"url": "https://offnews.bg/leka-atletika/ivet-lalova-startira-sezona-v-osaka-702423.html", "text": "Най-добрата ни спринтьорка Ивет Лалова-Колио ще започне сезона си в Осака, Япония на 19 май. Тя ще вземе участие в спринта на 200 м на турнира Seiko Golden Gran Prix, който е част от календара на IAAF World Challenge.На 21 май Ивет отново ще стартира на 200 м в Нанджин, Китай от IAAF World Challenge.На 25-26 май спринтьорката ще стартира на 100/200 м и 4 х 100 м на клубната купа на Европа, която ще се проведе в испанския град Кастелон.На 30 май е стартът на Ивет на 200 м в Диамантената лига в Стокхолм. На 13-и юни отново има старт на 200 м от Диамантената лига в Осло.", "date": "2019.05.02", "title": "Ивет Лалова стартира сезона в Осака"}
{"url": "https://offnews.bg/obshtestvo/pochitame-sv-tcar-boris-imen-praznuvat-i-borislav-i-boriana-702417.html", "text": "Църквата прославя днес Св. Цар Борис-Михаил - Покръстител на българския народ. Имен ден празнуват Борис, Боряна, Борислав и Борил.Св. Борис-Михаил е български владетел от XI век, покръстител на българския народ, забележителен държавник. По време на своето продължително царуване /852-889/ Цар Борис извършил значителни промени в политическия и духовния живот на страната с трайни културно-исторически последствия. Цар Борис приел Христовата вяра и се кръстил с цялото си семейство, като при кръщението приел името на Византийския император - Михаил.Кръстили се болярите и целият народ в 865 година.Цар Борис въвел християнството като официална религия в Българската държава. Построил много храмове и манастири и радеел за изграждането на независима Българска църква. Плод на неговата културна политика е въвеждането на старобългарския език и писменост в богослужението и в държавния живот и създаването на първите български книжовни и просветни средища. Той посрещнал радушно в Плиска Кирило-Методиевите ученици Климент, Наум и Ангеларий и им създал благоприятни условия за книжовен труд на старобългарски език и за подготовка на кадри за нуждите на църквата.В 889 г. доброволно напуснал престола и станал монах в манастира край Голямата базилика в Плиска. На два пъти временно напускал обителта - веднъж за да усмири разбунтувалите се привърженици на езичеството, предвождани от сина му Владимир, и втори път, за да поведе войските срещу нахлулите в българските земи маджари.", "date": "2019.05.02", "title": "Почитаме св. Цар Борис, имен празнуват и Борислав и Боряна"}
{"url": "https://offnews.bg/futbol/barsa-poglezhda-kam-finala-sled-klasika-nad-livarpul-video-702406.html", "text": "Барселона вече гледа към финала на Шампионска лига, след като стигна до класическа победа с 3:0 над Ливърпул в първа среща от полуфиналите на турнира, играна на стадион \"Камп Ноу\".Двата отбора изпълниха очакванията на милионите си фенове и спретнаха атрактивен мач, който бе изпълнен с редица страхотни отигравания и голови положения.В надиграването каталунците бяха по-настоятелни и Луис Суарес (26') успя да се разпише. През втората част мърсисайдци стояха по-добре на терена.Напук на логиката обаче домакините нанесоха нов удар, като на сцената се появи Лионел Меси (75', 82'), който се разписа на два пъти и вече има 600 гола в своята кариера.Реваншът между двата тима на \"Анфийлд\" ще бъде на във вторник (7 май) от 22:00 часа българско време.", "date": "2019.05.02", "title": "Барса поглежда към финала след класика над Ливърпул (видео)"}
{"url": "https://offnews.bg/zvezdi/britanskata-printcesa-sharlot-stava-na-4-snimki-702419.html", "text": "Британската принцеса Шарлот навършва 4 години днес. Рожденият ѝ ден бе отбелязан с няколко снимки, които майка ѝ, херцогинята на Кеймбридж Катрин, публикува онлайн. Те са заснети в двореца Кенсингтън и в дома на семейството в Норфолк.Шарлот е четвърти поред наследник на трона след дядо си принц Чарлз, баща си принц Уилям и по-големия си брат принц Джордж, който е шестгодишен.Преди 10 дни, на 23 април, Катрин публикува и снимки на най-малкия си син Луи, който навърши една годинка.", "date": "2019.05.02", "title": "Британската принцеса Шарлот става на 4 (снимки)"}
{"url": "https://offnews.bg/obshtestvo/tretiat-rajh-nerazkazani-istorii-po-viasat-history-702222.html", "text": "През месец май телевизионният канал  продължaва да разкрива последните открития за Втората световна война. Новото този месец са документалните филми \"Островът на Адолф\" и \"Нацистка наука\", които разказват за новооткрита архивна информация за германското нахлуване във Великобритания и научните експерименти и манипулации на \"Аненербе\".\"Островът на Адолф\" стартира на 6 май в 22:00.От самото начало на войната превземането на Великобритания е част от великия план на Хитлер за господство над Европа. Наръчникът на Гестапо за нападение на Великобритания, публикуван през 2000 г., показва в дълбочина подготовката за нахлуването в страната и предоставя списък на 2820 врагове на нацизма, които веднага ще бъдат арестувани, когато то се случи. Само 112 кв. км - Нормандските острови, в крайна сметка са завладени, но шокиращи нови доказателства за същността на тази окупация сега биват разкрити от криминалния археолог Каролайн Стърди Колс. Прибавени към архивната информация за нациските планове за нападението на страната, те ни показват колко ужасяващо би изглеждала цялостната окупация. Благодарение на уникалния достъп до забележителното ново криминално изследване на Каролайн, разкриваме тайната на единствения концентрационен лагер на СС на британска територия, която Чърчил е успял да опази в продължение на 70 години.\"Нацистка наука\" започва в четвъртък, 16 май, в 22:00 ч.Въпреки че днес знаем колко е била важна биологията за Третия Райх поради директната ѝ връзка с Окончателното решение на еврейския въпрос, повечето хора все още не са наясно с широкомащабното научно начинание, на което нацистите са разчитали да оправдае и наложи политическия им проект. Започвайки през 1933 г., нацистка Германия създава истинска \"наука за войната\" в рамките на различни организации, които обединяват известни изследователи и учени.\"Аненербе\" - организация, основана през 1935 г. и поставена под прекия контрол на Хайнрих Химлер, се превръща в стълб на нацистката научна политика. Целта на организацията е да пренапише славното минало на предполагаемите арийски предци, с цел да установи контрол над бъдещето. Документалният филм от две части разказва за смъртоносните интелектуални и научни експерименти на \"Аненербе\" и как Райхът е манипулирал науката, за да легитимира предприемането на расово прочистване, германизация на териториите си и идеологическо господство над Европа.", "date": "2019.05.02", "title": "Третият райх: Неразказани истории по Viasat History"}
{"url": "https://offnews.bg/obshtestvo/oblachno-s-temperaturi-ot-6-do-23-gradusa-702398.html", "text": "Днес над страната ще има променлива, често значителна облачност. На места, главно в източните и планинските райони ще превали дъжд, възможно е и да прегърми. Вятърът ще отслабне и през деня ще е до умерен от северозапад, съобщава Националният институт по метеорология и хидрология.Преобладаващите минимални температури ще бъдат между 6° и 11°, а максималните - между 18° и 23°.Над планините ще е облачно, на места ще превали дъжд. Над 1800 метра валежите ще са от сняг. Ще духа умерен северозападен вятър. Максималната температура на височина 1200 метра ще е 11°, на 2000 метра – 4°.Над Черноморието също ще е облачно и на места ще превали краткотраен дъжд, възможно е да прегърми. Ще духа до умерен северозападен вятър. Максималните температури на въздуха ще са между 17° и 19°, на морската вода - 14°-16°. Вълнението на морето ще бъде 1-2 бала.Днес слънцето изгрява 21 минути след 6:00 и ще залезе в 20:28 часа.", "date": "2019.05.02", "title": "Облачно, с температури от 6 до 23 градуса"}
{"url": "https://offnews.bg/kultura/500-g-ot-smartta-na-leonardo-da-vinchi-diplomaticheski-skandal-pomra-702404.html", "text": "Навършват се 500 години от смъртта на гения на Ренесанса – Леонардо да Винчи. Уви, годишнината е помрачена от нарастващо дипломатическо напрежение между двете държави, които я отбелязват – Италия и Франция, пише в. \"Гардиън\".Събития са планирани и в двете държави. Френският президент Еманюел Макрон ще бъде домакин на италианския си колега Серджо Матарела. Двамата държавни глави ще се срещнат във френския град Амбоаз, където Да Винчи живее от март 1516 г. до смъртта си през 1519 г. в замъка Кло Люсе.Именно там геният рисува три от най-известните си картини: „Мона Лиза“, “Йоан Кръстител“ и „Света Анна с мадоната и младенеца“. И трите са изложени в „Лувъра“ в Париж.Макрон отправи поканата към Матарела през февруари с надеждата да намали ескалиращото дипломатическо напрежение между двете страни.Годишнината стана част от нападките между двете страни, след като зам.-министърката на културата на Италия Лучия Боргонзони обвини Франция, че се опитва да заеме централно място в честванията и предложи италианското правителство да отмени някои временно предоставени на Лувъра картини на художника. Тя „доля масло в огъня“, като подчерта, че „Леонардо е италианец, само е умрял във Франция“.След обяд в Кло Люсе Макрон и Матарела ще отпътуват за замъка „Шамбор“, където 500 френски и италиански младежи ще участват в работилници, свързани с архитектурата, литературата и науката на Ренесанса.Макрон ще бъде придружаван от съпругата си Бриджит и френския министър на културата Франк Риестер.Повече от 300 полицаи и жандарми са изпратени в градчето с общо 13 000 жители край южния бряг на река Лоара заради президентското посещение.То се случва след скриването от очите на публиката на една от най-харесваните и скъпите работи на Да Винчи - „Спасителят на света“.От Лувъра се надяваха да получат картината – продадена на рекордната цена от 450 милиона долара на аукцион в Ню Йорк през ноември 2017 г. – и да я покажат по-късно тази година. Но след продажбата картината – смята се, че неин купувач е член на саудитското кралско семейство – повече не е показвана. Това трябваше да се случи в Абу Даби миналия септември, но церемонията беше отменена.В Италия също няколко събития ще отбележат годишнината. В едно от тях ще бъде показан за първи път кичур коса, за който експертите твърдят, че може би е принадлежал на гения изобретател Да Винчи.Галерия Uffizi във Флоренция ще покаже най-скъпата книга в света – Лестърския кодекс на Леонардо, който е събрал научните му трудове.Палацо Строци – също във Флоренция – ще е домакин на изложба, посветена на един от учителите на Леонардо – скулптурът Андреа Верокио.В Рим ще бъдат показани някои от техническите и научни работи на Да Винчи, а Ватиканът ще покаже незавършената картина „Свети Йероним“. Достъпът до нея ще е безплатен, а посетителите ще могат да ѝ се насладят до 22 юни.Малкият тоскански град Винчи, където Леонардо е роден на 15 април 1452 г., ще покаже кичура коса на пресконференция в обществената библиотека, преди да го изложи в музея на Леонардо да Винчи.Историците, направили откритието, скоро ще започнат ДНК тестове на кичура, който до преди това е бил скрит в частна колекция в САЩ.Но въпреки многото събития навсякъде в страната, дипломатическият скандал хвърля сянга върху отбелязването на годишнината, а италиански историци с тъга отбелязват, че е трябвало да има по-добро сътрудничество с Франция.„Няма съмнение, че Франция се е организирала по-добре; изглежда като че ли художникът Леонардо ще бъде почетен от Лувъра и не в толкова голяма степен от Италия. Определени решения създадоха бъркотия, организацията беше управлявана лошо от началото и сега ние виждаме резултата“, казва пред в. „Гардиън“ Барбара Агости, професор по история на изкуствата в университета Tor Vergata в Рим и член на комисията, която наблюдава тържествата.", "date": "2019.05.02", "title": "500 г. от смъртта на Леонардо да Винчи: Дипломатически скандал помрачава честванията"}
{"url": "https://offnews.bg/obshtestvo/143-g-ot-aprilskoto-vastanie-natcionalen-sabor-poklonenie-v-oborisht-702407.html", "text": "Честванията на 143-ата годишнина от Априлското въстание ще продължат с национален събор-поклонение в историческата местност Оборище над Панагюрище.То е израз на дълбока, всенародна признателност към първите български народни избраници, които загърбвайки личните си интереси в името на националната кауза, взеха съдбовното решение за въстание и положиха основите за утвърждаването на българската държавност и идентичност, напомня БНР.В 11 часа пред паметника на Априлци ще бъде отслужен водосвет за здравето и благоденствието на българския народ. От мястото - символ на българския парламентаризъм, слово ще произнесе председателят на НС Цвета Караянчева.В 12.30 часа всенародното поклонение ще продължи пред хижа „Оборище“ с празнична програма.", "date": "2019.05.02", "title": "143 г. от Априлското въстание: Национален събор-поклонение в Оборище"}
{"url": "https://offnews.bg/obshtestvo/vodata-spira-na-6-mesta-v-sofia-702391.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Заради механично почистване и дезинфекция на резервоар „Железница“, се налага спиране на водоподаването от 09:00 до 13:00 часа в района на с. Железница.Монтаж на пожарен хидрант на ул. „Широки път“ във вилна зона „Малинова долина“ налага спиране на водоподаването от 10:00 до 19:00 часа на ул. „Пейова бука“, ул. „Райчова дупка“, ул. „Орлово блато“, ул. „Зелени връх“, ул. „Трилистник“, по ул. „Широки път“ от ул. „Пейова бука“ до ул. „Трилистник“. Пресвързване на уличен водопровод на ул. „Сакар планина“ в кв. „Манастирски ливади“ налага спиране на водоподаването от 10:00 до 14:00 часа на ул. „Сакар планина“.Подмяна на сградно водопроводно отклонение на ул. „Ридо“ в кв. „Челопечене“ налага спиране на водоподаването от 10:00 до 16:00 часа на ул. „Ридо“ от №1 до №18. Във връзка с монтаж на пожарен хидрант на ул. „Просвета“ в с. Бистрица, се налага спиране на водоподаването от 10:00 до 19:00 часа по ул. „Просвета“ от ул. „Бреза“ до ул. „Пролет“.Поради пресвързване на уличен водопровод на ул. „Буйновско ждрело“ в с. Бистрица, се налага спиране на водоподаването от 09:00 до 19:00 часа на ул. „Буйновско ждрело“ УПИ 1-175 кв. 10", "date": "2019.05.02", "title": "Водата спира на 6 места в София"}
{"url": "https://offnews.bg/sviat/dve-zhertvi-sled-sblasatci-vav-venetcuela-702414.html", "text": "Двама души са загинали в столицата на Венецуела Каракас, където напрежението се покачва, а сблъсъците между привърженици на Николас Мадуро и Хуан Гуайдо не стихват, съобщава БНТ.Жертвите са 27-годишна жена и млад мъж.Жената е починала в болница в Каракас, след като е била простреляна в главата по време на протест срещу Мадуро, съобщи неправителственият Венецуелски център за наблюдение на социалните конфликти, цитиран от БНР.Мъжът е на 24 г., убит е в протестите от 30 април, а информация за жертвата съобщи опозиционният лидер Хуан Гуайдо.Пред демонстранти в Каракас Гуайдо днес призова за обща стачка и каза, че протестите в страната ще продължат.Вчера опозиционният лидер Хуан Гуайдо призова за най-големия протест досега срещу Мадуро и заяви, че милиони венецуелци са на улицата в последен опит да свалят Мадуро. Привърженици на президента също демонстрираха вчера.", "date": "2019.05.02", "title": "Две жертви след сблъсъци във Венецуела"}
{"url": "https://offnews.bg/obshtestvo/voenni-vertoleti-i-samoleti-shte-letiat-nisko-nad-sofia-dnes-702408.html", "text": "Самолети и вертолети на Военновъздушните сили ще летят ниско над София днес. Причината е, че ще се проведе генерална репетиция за военния парад на 6 май, предупреди Министерството на отбраната.Очаква се това да се случи между 9:50 ч. и 11:00 ч., от 14:50 ч. до 15.40 ч.Възможни се закъснения в изпълнение на полетите на летище София в рамките на един час в указаните периоди.Репетицията на Сухопътни войски ще е на площад \"Княз Александър Първи\".", "date": "2019.05.02", "title": "Военни вертолети и самолети ще летят ниско над София днес"}
{"url": "https://offnews.bg/sviat/kraliat-na-tajland-napravi-bodigarda-si-kralitca-702410.html", "text": "Кралят на Тайланд се ожени за своя охранителка и така я направи кралица, съобщава Би Би Си.Маха Вачиралонгкорн Бодинтхаратхеппхаяварангкун взел за жена зам.-ръководителката на личната си охрана и ѝ дал титлата кралица, се казва в изненадващо кралско прессъобщение.То идва преди сложните церемонии по коронацията му, които започват в събота.66-годишният крал Вачиралонгкорн стана конституционният монарх след смъртта на баща си през 2016 г. Той се е женил и развеждал три пъти и има 7 деца.Кралица Сутхида ще има статута на член на кралското семейство.Тя и кралят имат дългогодишно партньорство и двамата от години са виждани заедно на публични места. Въпреки това връзката им никога досега не е била съобщавана публично.", "date": "2019.05.02", "title": "Кралят на Тайланд направи бодигарда си кралица"}
{"url": "https://offnews.bg/nashite-avtori/spisak-s-neshtata-koito-triabva-da-se-napraviat-do-sledvashtite-izbor-702409.html", "text": "Да се инвестира в две силиконови курви и за частна вила в дубайско. Парите да се вземат по програма от министерството на туризма.На детето - нова спортна кола, щото е завършил частното училище с три. Парите - от министерството на образованието.Да се доплати в частното училище и от три да завърши с пет и шейсет и седем. Да се обвърже с програма за повишаване качеството на образованието. Ако няма такава програма – да се създаде. Митко, втория братовчед, да стане директор на програмата.Нещо за мен. Уиски от 10 хилки бутилката. К'во му е скъпото? То е колкото една пейка у центъра, бе мама му стара. Човек не може в този живот само с пейки да живее. Десет бутилки. То където една, там и десет.Да се направи кастинг за нова любовница, че старата вече е на половин година и е стара. Трябва да и се сменя силикона и диференциала нещо започва да и хлопа.Спонсориране на някакъв тв формат, в който новата любовница да стане известна. Няма да се задоволяваме с анонимки, разбираш ли.Още една вила да се построи. Нещо скромно, до половин милион. Парите да се вземат от програмата за развитие на селските райони.Ако има програма за развитие на градските райони, да се източи в един мезонет. По-добре кооперация. Да се прекара до вилата минерална вода. Да се построи басейн с олимпийски размери и да се каже, че басейнът ще се използва за тренировки на бъдещи олимпийски надежди.Да се направи кастинг за бъдещи олимпийски надежди. Жени до 21 години, хубави, стройни и склонни. Интересът към спорта не е задължителен. Да се поискат пари по новата програма от министерството на спорта.Ако няма минерална вода, да се назначат дълбоки сондажи и да се обявят че проучванията ще са в полза на обществото. Ако се намери вода проучванията да са за сметка на обществото, а водата – на концесия. За да е честно, разбираш ли.Ако се открие нефт – още по-добре. И той на концесия.Котката да поеме две от занемарените фирми за източване на ДДС. Па нека видим после как прокуратурата ще вкарва котка в затвора… Смееех!Да се победи на изборите. Сто бона за кебапчета и сто бона за бири. Да се опишат като представителни разходи. Да им се вземе ДДС-то.Нещо за кучето. Колибка на морето двеста квадрата. Щото кучето е от голяма порода и да има място. Двор пет декара, за да има къде да тича. Парите да се вземат от някакъв фонд за опазване на околната среда. Щото и кучето е околна среда? Нали така?Ако някой се опита да задава въпроси, да се прати прокуратурата, ДАНС, жандармерията, специализираната прокуратура, баретите и танковете (ако са останали такива).", "date": "2019.05.02", "title": "Списък с нещата, които трябва да се направят до следващите избори! Задължително!"}
{"url": "https://offnews.bg/sviat/studen-front-ot-balgaria-predizvika-tornado-v-rumania-to-preobarna-av-702411.html", "text": "Студен фронт от България е предизвикал торнадо в Румъния. То изхвърлило автобус от път в Южна Румъния, който се е преобърнал в близко поле. 12 души са ранени, съобщи Би Би Си. Един от тях е със сериозна травма.Шофьорите край югоизточния град Кълъраш излезли от колите си, за да наблюдават и снимат необичайното за северната ни съседка природно явление, вдигнало кула от прах в полето. \"Фунията\" се е движела със средна скорост 90 км/ч и отнесла покривите на 10 къщи от едно село по пътя си.Необичайното време привечер във вторник е резултат от студен фронт от България, който се сблъскал с далеч по-топлия и влажен въздух в Южна Румъния, обясняват метеоролози.", "date": "2019.05.02", "title": "Студен фронт от България предизвика торнадо в Румъния. То преобърна автобус, 12 са ранени"}
{"url": "https://offnews.bg/kultura/nagradite-na-spisanie-bilbord-drejk-s-12-otlichia-maraia-keri-e-ik-702443.html", "text": "Рапърът Дрейк е големият победител на наградите на сп. \"Билборд\". С получените 12 награди от общо 17 номинации включително и за изпълнител на годината, той вече има рекордните 27 отличия на \"Билборд\". Дрейк посвети отличията на майка си в трогателно слово.Марая Кери получи наградата Икона за цялостно творчество, под аплодисментите на децата си.Кейпоп бандата Би Ти Ес получи наградата в категорията най-добър дует/група. Групата Имаджин Драгънс спечелиха наградата за най-добри рок изпълнители.Зрелищно изпълнение направи и Мадона, която изпя, заедно с колумбиеца Малума новата си песен Меделин. На сцената се появиха холограми на Мадона. Песента е от нейния нов албум „Мадам Хикс”, чиято премиера е на 14 юни.Церемонията включваше бляскаво шоу, на което пяха Пола Абдул и Тейлър Суифт и още много звезди. ", "date": "2019.05.02", "title": "Наградите на списание 'Билборд': Дрейк с 12 отличия, Марая Кери e икона"}
{"url": "https://offnews.bg/sviat/florida-razreshi-na-uchitelite-da-vlizat-s-orazhie-v-chas-702424.html", "text": "Учителите във Флорида да имат правото да влизат с оръжие в час, разреши парламентът в американския щат, съобщи БНР.Очаква се губернаторът Рон Десантис да утвърди спорния закон, прокаран с мотив за превенция срещу нова масова стрелба в училище, подобна на извършената в Паркленд. Там през февруари 2018 г. бивш ученик застреля 17 души. Противниците му оспорват: проблемът със стрелбите няма да се реши с разрешаването на още оръжия.Текстът бе одобрен миналата седмица в Сената на щатския парламент. Сега в долната камара той получи 65 гласа „за“ и 47 „против“. Той предвижда преподавателите сами да решат дали да носят оръжие, след като преминали 144 часа курс на обучение.След стрелбата в Паркленд Доналд Тръмп предложи да бъдат въоръжени преподавателите в САЩ, но отказа да обмисли забрана на автоматичните оръжия. Такова оръжие беше използвано в Паркленд.", "date": "2019.05.02", "title": "Флорида разреши на учителите да влизат с оръжие в час"}
{"url": "https://offnews.bg/obshtestvo/svetli-chetvartak-e-losh-den-spored-narodnite-viarvania-702387.html", "text": "Православната църква отбелязва днес Светли четвъртък. Денят е отреден за почит към св. ап. Йоан и Яков.Двамата братя са част от дванайсетте апостоли на Исус и заедно с ап. Петър са най-приближените му ученици.В някои райони на страната на четвъртия ден след Възкресение Христово се търкалят червени яйца. Поверието е, че ако яйцето остане здраво, семейството ще е здраво и щастливо.Според народните вярвания обаче Светли четвъртък е Лош ден. Това е вторият от седемте четвъртъка до Спасовден и му се отдава особено значение.Забранена е всякаква домакинска работа, както и такава на полето, за да не удари градушка реколтата. Не бива да се перат и простират бели дрехи, вярвали още старите българи.", "date": "2019.05.02", "title": "Светли четвъртък е лош ден според народните вярвания"}
{"url": "https://offnews.bg/obshtestvo/britanskata-politcia-izdirva-bezsledno-izcheznal-balgarin-vlastite-ra-702429.html", "text": "Британската полиция издирва безследно изчезнал българин. 27-годишният Валентин Качанов за последен път е бил видян на 8 февруари в търговския център „Лейксайд“ в Търък, графство Есекс. Малко по-късно същия ден е разговарял със семейството си в България, съобщи Би Би Си.Според полицията в Есекс мъжът вероятно е бил убит. В рамките на разследването в понеделник е задържан 22-годишен мъж от Грейс, заподозрян за убийството на Качанов. По-късно той е освободен под гаранция до 23 май. Необичайно е за Качанов да не се свърже със семейството си толкова дълго време, обясни детектив Мартин Пасмър.\"Продължаваме с опитите да създадем ясна картина на обстоятелствата и причините за неговото изчезване. Полагаме сериозни усилия, за да разберем какво се е случило с него\", допълни Пасмър.\"Естествено, ние и семейството му сме изключително обезпокоени и продължаваме да настояваме всеки, който има информация по случая, да се свърже с нас, тъй като и най-незначителната подробност може да се окаже от огромно значение\", подчерта той. ", "date": "2019.05.02", "title": "Британската полиция издирва безследно изчезнал българин, властите разследват убийство"}
{"url": "https://offnews.bg/politika/vazrazhdane-postavi-pametna-plocha-na-lobnoto-miasto-na-gotce-delchev-702422.html", "text": "На 1 май членове и симпатизанти на Възраждане, водени от председателя на организацията Костадин Костадинов, посетиха унищоженото от гърците през 1946 г. старо българско село Баница, близо до град Сяр (дн. Серес), което днес за съжаление е част от държавната територия на Гърция, съобщават от пресцентъра на партията. Там през 1903 г., по време на Илинденско - Преображенското въстание, в битка с редовната турска армия, намира смъртта си великия водач на българското национално-освободително движение в Македония и Одринско – Гоце Делчев. Първоначално погребан именно там, по-късно оцелели негови четници изравят част от тленните останки на войводата, за да ги спасят от настъпващата гръцка армия, унищожаваща по пътя си всяка следа от българското историческо и културно наследство в Егейска Македония, и ги пренасят в свободните български земи.Макар и основната част от мощите на Гоце Делчев да са пренесени от българските военни в пределите на стара България, там остава останалата част от тях, което превръща това място в едно истинско светилище на българската национална чест и порив за свобода. Именно на това място, патриотите от Възраждане поставиха втора поредна паметна плоча, и общо трета, поставена там от българи. Това е така, защото времето, което плочите престояват на това място, обикновено е само няколко дни. Веднага след слагането им гръцките власти ги разбиват. Първата плоча, поставена от Възраждане на 1 май 2015 г., оцеля точно две седмици.От Възраждане припомнят, че това е валидно не само за Гърция, а практически за всички съседни балкански страни, които всячески и с огромно усърдие, заличават всяко едно доказателство за българската историческа принадлежност на съседните си с България области. Костадин Костадинов е категоричен – когато Възраждане изпрати своите представители в Европейския парламент след 26-ти май, опазването на българското културно-историческо наследство на Балканите и в цяла Югоизточна Европа, както и признаването и спазването на правата на българските малцинства в съседните държави, ще бъдат едни от основните им приоритети.Възрожденците обещават, че всеки опит на чужди държави, които и да са те, да рушат артефакти от българското минало, ще бъде посрещан твърдо от евродепутатите на Възраждане, а всеки един подобен случай ще бъде сведен до знанието всички възможни европейски органи и институции. Възраждане – само ние можем!, категорични са от партията, водена от Костадин Костадинов.Европейски избори 2019", "date": "2019.05.02", "title": "Възраждане постави паметна плоча на лобното място на Гоце Делчев в Гърция"}
{"url": "https://offnews.bg/futbol/bekali-fabrini-shte-struva-na-levski-12-hiliadi-evro-na-mesetc-702427.html", "text": "Джовани Бекали призна пред \"Тема спорт\", че има възможност Левски да привлече италианския плеймейкър на Ботошани Диего Фабрини. През този сезон Фабрини има 25 мача в румънския елит, ка­то в тях е отбелязал 5 гола, а тимът му заема трето място във втората осмица на шампионата.\"Аз го харесвам много. Той е в Ботошани, ще стане сво­боден агент в края на сезона и няма да струва нищо. Мо­же да го вземем за една година и да му се плащат по 12 хи­ляди евро на месец, като в договора да има клауза за удължаване с още два сезона, в които да взима по 15 хиля­ди евро. Ако нещата с него не потръгнат - казвате си \"чао\" след първата година. А не да го държиш 4 сезона и да го ча­каш да заиграе. Ако се докаже - продължава при по-добри условия и всички са доволни. Но много зависи кой ще ста­не треньор на Левски, за да се види дали той ще го харе­са\", заяви Бекали.Диего вече е наблюдаван няколко пъти от хора на Лев­ски.Интерес към бившия национал на Италия има и от Динамо Букурещ. Сини­те пък проявяват интерес към нападателя на тима от румънската столи­ца - италианеца Матиа Монтини. Освен това 26-кратните шампиони са близо до подпис с 25-годишния малийски национал Ибрахима Тандиа. Той е играч на друг тим от северната ни съ­седка - Сепси. В 31 мача този сезон Тандиа е отбелязал 10 гола. Футболистът става свободен агент след края на кампанията.", "date": "2019.05.02", "title": "Бекали: Фабрини ще струва на Левски 12 хиляди евро на месец"}
{"url": "https://offnews.bg/kultura/bezplatni-prozhektcii-na-nominiranite-filmi-za-nagrada-na-mladata-publ-702432.html", "text": "Европейската филмова академия и Международният филмов фестивал София Филм Фест отправят покана към младите зрители, които за седма, поредна година имат уникалния шанс да изберат носителя на Наградата на младата публика на Европейската филмова академия.На 5 май - Филмовия ден на младите зрители през 2019 година - Домът на киното в София, част от веригата на Европа Синемас, ще бъде едно местата в Европа, на което ще се прожектират трите номинирани филма пред младата публика. Всеки от филмите ще бъде на разположение и в платформи за VOD за гласуване от страна на младите зрители, които нямат възможност да гледат филмите на кино в София.ГРУПАТА / LOS BANDO, филм на Кристиан Ло(Норвегия-Швеция, 2019, 94’)„Групата“ е забавен филм за млада група, която поема на щуро пътешествие през Норвегия, за да участва в Националния шампионат за рокмузика. Полицията и родителите им ги преследват и ще трябва да се надпреварват с времето, за да стигнат навреме в Тромсьо за събитието на живота си.СТАРИ МОМЧЕТА / OLD BOYS, филм на Тоби МакДоналд (Великобритания-Швеция,2019,95’)Когато пламенната и красива Анес, дъщеря на новия учител по френски, пристига в градчето, животът на Амбърсън се преобръща с главата надолу. Той се оказва в ролята на посредник между нея и красавеца Унчестър… Ще има ли кураж Амбърсън да разкрие кой стои зад писмата и да се покаже такъв, какъвто е? Свежа и запленяваща комедия, тази история е модерен вариант на безсмъртната творба на Едмон Ростан „Сирано дьо Бержарак“.БОКСЬОРКАТА / FIGHT GIRL / VECHTMEISJE, филм на Йохан Тимерс(Холандия-Белгия, 2019, 84’)Бо (12) всъщност се казва Бодил и е кикбоксьорка. Тя обаче има избухлив характер, който не се харесва на родителите и съучениците й. Желанието й е да стане новата шампионка на Холандия. Разводът на родителите осуетява това. След преместването в предградията тя открива нови неща за себе си и живота.Трите филма са избрани чрез процедура в два етапа. Първият включва селекцията на шест филма от международен екип в състав Ванеса Хенеман (член на борда на EFA / talent agent / Холандия), Фабия Бетини (Alice nella Città / Италия), Келд Матиесен (UCN - University College of Northern Denmark / Дания), Райко Петрович (Five Stars Film Distribution / Сърбия) и Лина Узкурайтите (International Vilnius Film Festival for Children and Youth / Литва). След това жури от бивши членове на младежкото жури, 13-14-годишни тийнейджъри в състав Джеси (Лондон / Великобритания), Константин (Кемниц / Германия), Мария (Лисабон / Португалия), Фредерике (Люксембург) и Милица (Подгорица / Черна гора) гледат шестте предложени филма и избират от тях трите номинации.В едно истинско европейско гласуване говорителите на журито ще предадат резултатите от съответната държава на живо чрез видео конферентна връзка към Ерфурт (Германия). Там победителят ще бъде обявен на церемония, която ще се предава пряко на специалния уебсайт yaa.europeanfilmawards.eu, където има допълнителна информация за номинираните филми и за градовете, участващи в гласуването.На 5 май младежи на възраст 12-14 години ще гласуват в 34 държави в Европа – и не само: Австралия, Австрия, Белгия, Босна и Херцеговина, България (София), Великобритания, Германия, Дания, Естония, Ирландия, Испания, Исландия, Италия, Косово, Латвия, Литва, Люксембург, Малта, Полша, Португалия, Румъния, Северна Македония, Словакия, Словения, Сърбия, Турция, Унгария, Финландия, Франция, Хърватия, Черна гора, Чехия, Швейцария, Швеция ще влязат в ролята на жури и ще гласуват за своите фаворити след прожекциите.Седмото връчване на Наградата на младите зрители на Европейската филмова академия се реализира през 2019 година с помощта на организациите-партньори: Арт Фест (България), Британски филмов институт, Lewes Depot, Showroom Sheffield (Великобритания), Asia Pacific Screen Awards (Австралия), Film Grain Foundation (Малта), ДокуФест (Косово), EducaTIFF & Romanian Film Promotion (Румъния), Исландския филмов център (Исландия), Free Zone Festival (Сърбия), Филмотеката на Каталуния (Барселона), Academy of Motion Picture Arts and Sciences of Spain (Мадрид), Seville European Film Festival, Academia Galega do Audiovisual (A Coruña), Valencian Filmoteca, MICE Film Festival & FICIV (Испания), Фондация „Златно врабче” (Ерфурт), Международния филмов фестивал Schlingel (Кемниц), Европейска Филмова Академия (Берлин) (Германия), Ирландския филмов институт и Бюрото на Творческа Европа Медиа (Дъблин), Junior Film Fleadh (Голуей) (Ирландия), Унгарския национален филмов фонд, Филмовата агенция на Северна Македония, Национален музей на киното-Торино, културна фондация „Niels Stensen“, Alice nella città, with Fondazione Cinema per Roma (Италия), Националния филмов център на Латвия, Филмовият център на Литва, Филмовият фестивал в Люксембург, International Young Audience Film Festival Ale Kino! (Познан), New Horizons Cinema (Вроцлав), Gdynia Film Centre (Гдиня), Akademia MDP (Варшава) (Полша), Института „Otok” за развитие на филмовата култура (Словения), Visegrad Film Forum (Словакия), UCN, Centre for Educational Resources (Aalborg), DaBUF - The Association of Danish Filmclubs for Children & Youth (Aarhus, Copenhagen & Stege) (Дания), Yapimlab (Турция), Загребския филмов фестивал (Хърватия), Portuguese Academy of Film & ICA (Португалия), Krutón, z.s. (Чехия), NGO Kinobuss (Естония), Les Arcs European Film Festival (Франция), Sarajevo Film Festival & Meeting Point cinema (Босна и Херцеговина), Podgorica Film Festival & Montenegrin Cinematheque & Film Center of Montenegro (Черна гора), Castellinaria International Youth Film Festival (Белинзона), Swiss Youth Film Festival (Цюрих) (Швейцария), BUFF (Швеция), Filem’On & Le Palace (Белгия) и Австрийската филмова академия (Австрия).EFA Productions с подкрепата на Creative Europe – Media Programme of the European Union, правят всичко възможно за онези зрители, които не могат да участват в гласуването на 5 май, да има шанс да видят филмите ОНЛАЙН. Платформите VoD са удобен начин да се стигне до тийнейджърите в цяла Европа, промотирайки НАГРАДАТА на Младата публика (EFA Young Audience Award) и филмите, номинирани за нея.* * *Наградата на младите зрители се организира и връчва от Европейската филмова академия и EFA Productions с подкрепата на немския фонд Mitteldeutsche Medienförderung (MDM) и Програма Творческа Европа – МЕДИА на Европейския съюз.", "date": "2019.05.02", "title": "Безплатни прожекции на номинираните филми за Награда на младата публика"}
{"url": "https://offnews.bg/politika/kade-shte-mozhe-da-se-glasuva-mashinno-na-evrovota-702428.html", "text": "В кои секции ще има възможност за машинно гласуване на европейските избори на 26 май?Централната избирателна комисия пусна пълен списък на 3000 секции в цялата страна, където ще бъдат разположени машините. Те ще пристигнат по местата заедно с бюлетините на 25 май, обясни говорителят Александър Андреев по БНР. Списъкът на секциите с машинно гласуване можете да видите в приложението към  на ЦИК. ", "date": "2019.05.02", "title": "Къде ще може да се гласува машинно на евровота"}
{"url": "https://offnews.bg/futbol/chorbadzhijski-ne-iska-da-si-tragva-ot-tcska-702442.html", "text": "Бившият капитан на ЦСКА Божидар Чорба­джийски изрази желание да остане на „Българска армия\", въпре­ки че напоследък Любо Пенев не разчита на него и защитникът стои на пейката.От Борисовата градина разкриха, че „червените\" шефове ис­кат да продадат футболиста по време на лят­ната пауза, но самият Чорбаджийски иска да ос­тане в клуба, пише \"Меридиан мач\". Защитникът, който в един момент дори беше ти­туляр в националния отбор на България, бил сигурен, че един ден ще си върне мястото в основния състав на ЦСКА.Бо­жидар Чорбаджийски е единственият футболист в настоящия отбор, който игра във финала за Купата на България, спечелен от ЦСКА през 2016 година. Валентин Антов също има мачове в турнира през онзи сезон, но не беше основна част от тима.", "date": "2019.05.02", "title": "Чорбаджийски не иска да си тръгва от ЦСКА"}
{"url": "https://offnews.bg/knigi/na-dah-ot-liatoto-na-zhurnalista-kostadin-filipov-izpalni-natcionaln-702437.html", "text": "В чисто ново амплоа – като поет, журналистът и телевизионен водещ Костадин Филипов събра приятели, колеги и много популярни личности в Националната библиотека „Св. Св. Кирил и Методий“. Поводът бе дебютната му стихосбирка „На дъх от лятото“ (ИК „Персей“), върху която работи повече от три години. Редакторка на стихосбирката е знаменитата поетеса Маргарита Петкова.„На дъх от лятото“ съдържа 48 лирически откровения, част от които авторът представи пред препълненото фоайе на литературната съкровищница на България. И както в телевизията трите основни цвята са червено, зелено и синьо, така и Филипов представи в една съвършена амалгама три изкуства – живопис, музика и поезия и очарова приятно своите гости.Помагаха му художничката Мирослава Захариева, чиито платна озариха залата и виолончелистката Йоанна-Мария Тодорова, под чийто съпровод Костадин Филипов представи част от своите поетични творби, сред които „Твоето име“, „Зимният жасмин ухае още“ и „В безкрая“.Събитието бе уважено от почти целия екип на предаването „Преди обед“ по bTV, в което Филипов е редактор, Етиен Леви, Руми и Снежи от „Трик“, актрисата Латинка Петрова, баскетболната легенда Петкана Макавеева, кралят на канцонетата Димитър Йосифов, съпругата на бившия премиер Пламен Орешарски кардиологът Елка Орешарска, журналистите Георги Тошев, Валентина Войкова, Ива Екимова, Венета Георгиева, Александър Райчев, Ивета Шилигарова, Антон Стефанов, Деляна Маринова, Стефи Стаменова, преводачът Мариана Хил и нейното семейство, поетът Добромир Банев, актьорите Петър Антонов и Симеон Владов, водещите Неделя Щонова, Живка Попатанасова, Лили Стефанова и много други. На премиерата присъстваха родителите на Костадин Филипов, бившата му съпруга Божана и дъщеря им Елия.", "date": "2019.05.02", "title": "'На дъх от лятото' на журналиста Костадин Филипов изпълни Националната библиотека"}
{"url": "https://offnews.bg/snukar/higins-krachi-uvereno-kam-peta-titla-sled-uspeh-nad-robartsan-vizhte-702458.html", "text": "Джон Хигинс за пореден път показа, че когато стане въпрос за \"Крусибъл\" малко играчи могат да го спрат. \"Вълшебникът от Уишоу\" продължава с магическата си игра в Шефилд и се доближи до петата си световна титла. Негова жертва на 1/4-финалите стана фаворитът за трофея Нийл Робъртсън. Шотландецът укроти \"Гръмотевицата от Мелбърн\" и спечели схватката с 13:10 фрейма.Хигинс изоставаше в резултата с 5:7, но четири поредни спечелени партии му донесоха аванс при 9:7. Великият шотландец продължи да демонстрира непоколебимостта и волята си, продължавайки да печели без големи точкови серии. При 12:10 в своя полза Хигинс направи сенчъри брейк от 101 точки за край на двубоя, закръгляйки стотиците на шампионата на 80. На полуфиналите 4-кратният световен шампион ще се изправи срещу Дейвид Гилбърт, който от своя страна елиминира Кайрън Уилсън след 13:8. Гилбърт се наслаждава на най-добрия сезон в кариерата си с две участия на финали - на World Open, където преклони глава пред Марк Уилямс, и в Германския Мастърс, където бе спрян именно от Кайрън Уилсън. В \"Крусибъл\" той взе скалпа и на двамата, които го оставиха без все още ранкинг титла на сметката си, но пък с достигането на полуфиналите той си гарантира най-големия чек в професионалната си кариера - 100 000 паунда.Хигинс пък изведнъж се оказа фаворит за титлата след отпадането на последните двама световни шампиони Марк Селби и Марк Уилямс. Точно те победиха \"Вълшебника от Уишоу\" на финалите през 2017 и 2018 година.Другият полуфинал ще противопостави Джъд Тръмп и Гари Уилсън. \"Асото в колодата\" мина като влак през Стивън Магуайър, прегазвайки го с 13:6 и е считан от експертите за играча с най-голяма вероятност да триумфира в \"Крусибъл\". Гари Уилсън пък се превърна в петия най-ниско поставен полуфиналист в Шефилд със заеманата от него 32-ра позиция в ранглистата. Преди тазгодишното си участие, Уилсън не бе печелил мач на Световното първенство, а сега вече има шест, ако броим тези от квалификациите. Англичанинът се справи с Лука Бресел в първия кръг, а после изхвърли от надпреварата трикратния световен шампион Марк Селби. В четвъртфиналната фаза пък бе победен двукратният финалист Али Картър.Полуфиналите се играят във формат 17 от 33 и ще се проведат от 02.05 до 04.05.  Гилбърт и Хигинс започват в 15:00 българско време, а Уилсън и Тръмп в 21:00", "date": "2019.05.02", "title": "Хигинс крачи уверено към пета титла след успех над Робъртсън, вижте и останалите полуфиналисти"}
{"url": "https://offnews.bg/politika/borisov-raztrevozheni-sme-ot-pohoda-na-nadezhdata-organiziran-v-lage-702455.html", "text": "Разтревожени сме от подготовката на така наречения \"поход на надеждата\", който се организира в лагерите в Турция, коментира премиерът Борисов днес на кръгла маса на тема \"Защита на външната граница на ЕС и миграционни политики на Република България\".Той добави, че тъй като през България не е лесно да се премине, в момента над 30 хил. души сe организират да тръгнат по Балканския път - през Гърция, Македония, Сърбия, Хърватия, Австрия и Германия. Според него става въпрос за силна организация и ако тръгнат жени и деца и с тях се атакуват границите, може да възникне голям проблем. „Такава организация тече“, поясни Борисов.Кръглата маса бе организирана от МВР и фондация \"Ханс Зайдел\". Не нея присъства и премиерът на Бавария Маркус Зьодер.\"България трябва да получи повече финансиране от Брюксел за защита на границата\", каза Зьодер по време на събитието.Българският премиер добави, че само за 2018 г. 133-ма души са осъдени за каналджийство, а за първите три месеца на 2019-а осъдените са 30. \"От 6904 нарушения на турската граница сме задържали сме 761 лица, а 5492 лица самостоятелно са се завърнали във вътрешността на Република Турция, след като са установили наличието на български патрули по линията на границата\", отчете министър-председателят. Той допълни, че заловените по границата каналджии вероятно са над 100, а освен това страната ни е върнала със самолет хиляди афганистанци, преминали нелегално у нас. \"Сиреч, едновременно с охраната, правораздавателните институции в България работят изключително добре и бързо по тази тема\", каза Борисов. \"По границата с Гърция имаме съществени проблеми. Там нямаме заграждения и като шенгенска граница тя е дълга над 800 км\", допълни премиерът. По думите му политическата воля, споразумението с трети страни и помощта от ЕС са трите мерки, които гарантират сигурност на външните граници.В момента миграционната обстановка е спокойна и предвидима, българските власти напълно контролират ситуацията по границата, коментира на свой ред вътрешният министър Младен Маринов.Не се забелязва рязко увеличение на миграционния натиск, каза и главен комисар Светлан Кичиков, директор на ГД „Гранична полиция“.В момента се изгражда трети етап от интегрираната система за гранично наблюдение по българо-турската граница. Системата включва 11 стационарни поста за техническо наблюдение, 9 мобилни поста за техническо наблюдение и периметорни сигнални охранителни системи, обяви Кичиков.", "date": "2019.05.02", "title": "Борисов: Разтревожени сме от Похода на надеждата, организиран в лагерите в Турция"}
{"url": "https://offnews.bg/tehnologii/semrush-serpact-organizirat-spetcialno-sabitie-v-sofia-702459.html", "text": "На 10.05.2019 от 10:00 часа в Интер Експо Център предстои събитието Semrush & Serpact meetup in Sofia 2019.То се организира от световният софтуерен гигант за дигитален маркетинг Semrush и Seo агенция Serpact. Проявата е полезна за всички маркетолози, които работят със съдържание и подготвят текст за свои или клиентски онлайн проекти. Правилната работа със съдържание и концепцията за неговото изграждане е много важна за доброто позициониране на бизнеса в Гугъл.Основна тема на събитието: Successful Content Strategy For SERP Optimization with SEMrush & Serpact. На лекциите ще бъде засегнато как правилно да изградим нашата стратегия на съдържанието, използвайки възможностите на SemRush, за да бъде тя полезна за потребителите и успешна в Google SERP.ЛекториНа събитието ще изнесат лекции следните специалисти:Fernando Angulo / Head of International Partnerships at SEMrushChris Simmance / Founder of Optus Digital and Under2Nikola Minkov / CEO at SerpactDido Grigorov / Head of SEO at SerpactОрганизаториSemrush е пионер и един от лидерите в онлайн маркетинг инструментите. Софтуерът предлага пълен набор от възможности, за да анализирате, следите и подобрите своето онлайн присъствие. Semrush предлага технически анализ на сайта ви, препоръки за коригиране, анализ и сравнение с конкуренти, предложения за вашата content marketing strategy. В помощ на текстописците вече е наличен и SEO Writing Assistant – помагало за писане на текст – то показва нивото на вашата експертност, доколко разбираем е текстът ви и дава препоръки как да го обогатите и подобрите. Всичко това ще се отрази положително на класирането на сайта ви в търсещите машини и SERP.Serpact е утвърдена агенция за оптимизация за \"Гугъл\" /SEO/, контент маркетинг стратегии, технически одити и дистрибуция на съдържанието. Агенция Serpact е помогнала на много бизнеси да популяризират и засилят своят уебсайт, да наложат марката си и да повишат ефективността на своята дейност. Поводи за гордост на Serpact са участието в Google Dance Zurich 2018, както и сертифицирането на Никола Минков от Eric Enge от Perficient Digital.Програма10:00-10:30 – Регистрация и Представяне10:30-11:00 – Презентация на тема: Имаме отлично съдържание, но дали Google го разпознава?Лектор: Nikola Minkov / CEO на SerpactЕзик на лекцията: български11:00-11:30 Презентация на тема: Higher Opportunity to get Higher Ranking on the SERP?Лектор: Fernando Angulo / Head of International Partnerships at SEMrushЕзик на лекцията: английски11:30-12:00 – Q&A сесия12:00-12:30 – Обедна почивка12:30-13:00 – Презентация на тема: SERP SEO & Semantic Content Optimization Hand-in-HandЛектор: Dido Grigorov / Head of SEO на SerpactЕзик на лекцията: български13:00-13:30 – Презентация на тема: Content is king right? No, content is not king, the strategy behind the content is the real king.Лектор: Chris Simmance / Founder of Optus Digital and Under2Език на лекцията: английски13:30-14:00 – Q&A сесия14:00-14:15 – Кафе пауза14:15-15:30 – Технически Workshop и Панел за Сертифициране – За първи път в България, ще имате възможност да получите сертификат от SEMrush и Serpact!Входът за събитието е 15 Euro. Билети може да закупите от тук: . ", "date": "2019.05.02", "title": "Semrush & Serpact организират специално събитие в София"}
{"url": "https://offnews.bg/obshtestvo/mezhdunaroden-konkurs-za-dizajn-na-kuhnia-nabira-predlozhenia-ot-balga-702465.html", "text": "AEG стартира годишния си международен конкурс за професионални интериорни дизайнери и платформата му вече е отворена за подаване на предложения до 30 септември 2019. Условието на конкурса е проектът или вече реализираната кухня да са с интегрирани уреди AEG. Победителите ще спечелят страхотни награди, сред които електроуред AEG, включен в проекта и уикенд в Мадрид.Дизайнерите от България ще имат допълнителна възможност да спечелят награда. Измежду всички подадени предложения AEG ще организира томбола и ще зарадва автора му с премиум уред за вграждане AEG.AEG насърчава дизайнерите да развихрят своето въображение, представяйки своята гледна точка за кухненските уреди като функция на интериора и процеса на готвене. Темата на конкурса е „Изострете сетивата си“ (Sharpen your senses), която отчита симбиозата между дизайн и функционалност.Проектът на българката Оксана Харутюнян от “Home Book” бе удостоен с второ място в миналогодишното издание на конкурса. Тя спечели един от уредите, които бе използвала в своя проект. С първо място в конкурса бе отличен Реми Блом от Kitchen Studio, Холандия. Всички предложения от 2018 г. могат да бъдат видени на интернет страницата на конкурса, заедно с мотивите на журито за техния избор. „Летвата бе поставена високо миналата година и ние сме развълнувани и нетърпеливи да видим предложенията тази година“, казва Томас Гарднер, член на журито и продуктов дизайнер в Electrolux.“Ценен съвет, който бих дал на всички желаещи да участват е да разгледат наградените дизайни от миналата година, за да разберат как мисли журито, какво се харесва и какво се оценява високо. През 2019 г., допълнителни точки ще бъдат давани на предложения, които вземат предвид реални потребителски ситуации, и които не само подкрепят човешкото общуване и удоволствието в кухнята, но също така поставят кухнята в контекста на едно пълноценно и разнообразно пространство, което обогатява усещането за дом.”, допълва той.Конкурсът е вече отворен и ще приема предложения до 30 септември 2019 г. от интериорни дизайнери и проектанти, които са интегрирали продукти AEG във вече реализирани проекти, или в планове на кухня. Запишете се за участие, като изпратите, своето предложение за дизайн на кухня или прочетете повече на: ", "date": "2019.05.02", "title": "Международен конкурс за дизайн на кухня набира предложения от България"}
{"url": "https://offnews.bg/obshtestvo/ot-7-maj-izbirame-po-koia-metodika-da-se-pensionirame-702461.html", "text": "От 4-ти май влизат в сила промените в Кодекса за социално осигуряване, които дават право на хората да избират по коя методика да се пенсионират – по старата или по новата.Това обяви директорът на Дирекция \"Пенсии\" в НОИ Любомира Язаджиева, цитирана от БНР. Тя уточни, че до края на утрешния ден НОИ ще пусне нова електронна услуга \"прогнозен размер на пенсията\". Благодарение на този калкулатор ще се преценява кой е по-благоприятния размер:, разясни Любомира Язаджиева от НОИБъдещите пенсионери ще могат да подадат заявления по новия ред веднага след почивните дни – от 7-и май.След като законодателните промени, които дават право на избор по коя формула да бъде изчислена и отпусната пенсията на бъдещите пенсионери до края на 2022-ра година, бяха обнародвани на 30 април, от следващата седмица поделенията на НОИ в цялата страна започват да приемат заявления за отпускане на пенсия по нов образец. Той съдържа специален отрязък, в който се посочва желанието за изчисляване по старата формула, и се попълва периодът от трите най-добри осигурителни години преди 1997-ма година.Дори да не бъде попълнена тази част, при представени документи за тези три години служителите на НОИ ще правят изчисления и по двете формули, и ще определят по-изгодния вариант.", "date": "2019.05.02", "title": "От 7 май избираме по коя методика да се пенсионираме"}
{"url": "https://offnews.bg/sviat/uvolneniat-britanski-ministar-otricha-vina-za-techa-na-informatcia-za-702430.html", "text": "Уволненият британски министър на отбраната отрече категорично чрез него да е изтекла тайна информация на Съвета за национална сигурност, посветено на китайския телекомуникационен гигант \"Хуавей\".Гавин Уилямсън беше отстранен от поста си снощи от министър-председателя Тереза Мей по подозрения за издаване на плановете за даване на разрешение на китайския телекомуникационен гигант Huawei за изграждането на британската 5G мрежа. Той смята, че е жертва на \"вендета\". Правителството пък е категорично, че не е вземано подобно решение.„Съжалявам, че смятате, че неотдавнашното изтичане на информация от Съвета за национална сигурност е тръгнало от моето министерство. Категорично смятам, че не е така. Твърдо отричам да съм бил замесен по какъвто и да е начин в изтичането и съм уверен, че подробно и официално разследване ще покаже, че съм прав“, написа той в писмо до Мей, което публикува в Туитър.Правителството е категорично, че има категорични доказателства и случаят е приключен.Министър на отбраната ще стане Пени Мордант - сега министър за международно развитие. Мордант е първата жена, която ще стане военен министър.От „Хуавей“ отричат, че сделката носи рискове за шпионаж или саботаж, както и че компанията е контролирана от китайското правителство.", "date": "2019.05.02", "title": "Уволненият британски министър отрича вина за теча на информация за Хуавей"}
{"url": "https://offnews.bg/politika/volt-otkriva-kampaniata-si-kato-zasazhda-6-darveta-v-gradinka-702420.html", "text": "ВОЛТ открива предизборната си кампания за Европейския вот на 26 май днес. В градинката на столичната ул. \"Черковна\" 87 в 18,15 часа от партията ще засадят 6 дръвчета в името на едно по-добро бъдеще за всички.Броят на дърветата е избран, не само защото ВОЛТ е номер 6 в бюлетината за евроизборите, шест са и страните основателки на Европейския съюз, обясняват от партията. Новото начало, пускането на корени, израстването, природата и по-чисдтият въздух пък са само част от нещата, които символизира засаждането на дърво, допълват от ВОЛТ. ", "date": "2019.05.02", "title": "ВОЛТ открива кампанията си, като засажда 6 дървета в градинка"}
{"url": "https://offnews.bg/futbol/vratarska-dilema-machi-liubo-penev-702425.html", "text": "Вратарска дилема мъчи треньора на ЦСКА Любо Пенев преди гостуването на отбора му на Черно море тази събота. В последния кръг срещу Ботев Пенев даде шанс на ре­зервата Данте Стипица. Той беше предпочетен за сметка на Черниаускас., който в последно време не се намира в най-добрата си форма. Въпреки че Стипица получи възможност в Коматево, той не успя да се възползва по най-добрия начин.Хърватинът не бе убедите­лен, като увисна сериозно при центриране през първата част. Стипица трудно може да бъде винен при двата гола на пловдивчани, но така или иначе не показа нищо, което да му гарантира титулярно място и в следващия мач.Все още няма индикации дали Черниаускас ще бъде върнат в стартовите 11 или Пенев отново ще предпочете Данте Стипица.Сред титулярите се очаква да се завърне дясното крило Жоржиньо. Той пропусна гос­туването на Ботев, но ако е здрав, нацио­налът на Гвинея-Бисау ще започне на \"Тича\" по дес­ния фланг на атаката вместо наказания Евандро.В състава има 2-ма играчи, които висят с по 8 жълти кар­тона - Пинто и Малинов. Ако те бъдат санкционирани сре­щу Черно море, ще пропуснат две срещи, които ще са с Лудо­горец на \"Армията\" и Берое под Аязмото. С по 4 картона и съответно 1 мач наказание пък висят Антов и Лясков.", "date": "2019.05.02", "title": "Вратарска дилема мъчи Любо Пенев"}
