{"url": "https://offnews.bg/ikonomika/menda-stoianova-e-vnesla-proekt-za-dopalnenie-na-zakona-za-bnb-720282.html", "text": "Председателят на бюджетната комисия към парламента Менда Стоянова е внесла за разглеждане проект за допълнение на чл. 29 от ЗБНБ. Българската народна банка и Министерството на финансите подкрепят внесения проект. Законопроектът се подкрепя и от ЕЦБ, съобщават от пресцентъра на БНБ.Целта на законопроекта е да се осигури съответствие на вътрешната нормативна рамка с европейската нормативна рамка, регулираща административния процес и оперативните процедури за одобряване на валутните курсове в условията на Валутно-обменния механизъм (ERM II). Това съответствие е задължително условие за присъединяване към Валутно-обменния механизъм.Законопроектът не поставя под въпрос действащия режим на фиксиран валутен курс. Както многократно е подчертавано от правителството и БНБ, този режим ще бъде запазен до присъединяване на страната към Еврозоната и приемането на еврото.", "date": "2020.01.26", "title": "Менда Стоянова е внесла проект за допълнение на Закона за БНБ"}
{"url": "https://offnews.bg/politika/iliana-jotova-diskusiata-v-parlamenta-pokaza-che-problemi-ima-vav-vs-720286.html", "text": "Липсва публичен дебат каква е перспективата в България в началото на новото десетилетие. Това каза вицепрезидентът Илияна Йотова в предаването \"120 минути\" по Бтв.От тази дискусия, която се състоя онзи ден в парламента стана кристално ясно едно - проблеми има във всички възможни посоки, където и да пипнеш се оказва невероятна пропаст, допълни вицепрезидентът \"Много отдавна ситуацията беше доста напрегната. Това, че не говорим публично за тези проблеми не означава, че ги няма. Някак си така стана съвпадение във времето, че кризите започнаха да следват една след друга, което само по себе си показва, че имаме огромни дефицити в механизмите, в които управляваме живота си изобщо. Не само институциите. Защото след Ботевград, сигурно ще дойде Сливен, след Сливен ще дойде Шумен, след това някоя друга част на България\", каза още Йотова.\"Сега чак се сетихме, че имаме недостатъчно закони. Едва ли сме спазили европейските правила. Дано да не отнесем и някоя глоба от страна на Европейската комисия. Не сме регулирали кои язовири ще се ремонтират и кои не. В България има много странно усещане що е спешна мярка, след като една спешна мярка може да има давност повече от две години и пак да не е решен въпроса. Всичко това е един възел от проблеми, който се е трупал през годините. Кърпен е дали ще бъде с някаква промяна в закона или с някакво министерско постановление или с някакво решение, което собствените ни министри не изпълняват. Тоест в един кабинет се взима и в същия кабинет не се изпълнява това решение. И ето сега изведнъж бомбата избухна\", допълни още Йотова.\"Не е чак толкова изведнъж, защото никой не може да ме убеди, че месеци наред никой не е забелязал какво става с язовир Студена и никой не е уведомил съответните власти. Аз съм абсолютно сигурна, че има експерти, които не са си мълчали, само че тяхното мълчание очевидно не е било чуто. Понякога има едно мълчание, което крещи повече, отколкото да се каже на глас. Визирам това, че може по политически причини темата да е била оставена настрана\", каза още вицепрезидентът.\"Аз говорих на крак с госпожа Русенова, зам.-министър, тя обеща да изпрати малко повече информация. Защото извън този финансов стимул би трябвало да има още много неща, за които да се погрижим. Къде ще работят тези хора, с какви договори, как ще бъдат осигурени детска градина, жилище. Искам да видя целия комплект, защото малко ме смущава фактът, че всичко това е заложено в европейска програма. Всяка една европейска програма има начало и край. Всяка една европейска програма има един определен пакет от мерки и гарантирано финансиране, след което сме били свидетели, че като приключи този проект, приключва и инициативата, а определено тези, които искаме да върнем от чужбина едва ли ще се задоволят с тези хиляда и двеста лева. За тях е важна перспективата пред страната, а не някаква конкретна програма\", каза вицепрезидентът.\"Аз имам други опасения и тревоги. Не може да се прокарва такава разлика между квалифицирани работници, както сега е заложен проекта, тоест хора с висше образование, и останалата част от българите. Не всички са завършили висше образование, не всички имат такова портфолио. Според мен ако искаме цялостна такава политика трябва да бъде съвършено по друг начин. А що се отнася за българските граждани това е голямата тема къде сме ние в момента и каква е перспективата в България в началото на новото десетилетие. Този публичен дебат, тази дискусия липсва. Хората на вън, с които аз контактувам, вече са над 150 български общности и дружества зад граница от 33 държави казват „дайте ми реалната картина как ще изглежда България, какви приоритети ще заложите, какво ще развивате, за да знаем дали нашето образование отговоря на това, което България ще прави в следващите години и всеки да си потърси кариерата тук. Така че това е един много по-комплексен въпрос\", допълни още Йотова.\"Традиционните партии ще направят опит да \"позеленеят\", защото това искат младите хора. Няма форум в света, на който темата за екологията и климатичните промени да не присъства. Няма да е далече времето, когато ще се роди истинскозелено движение в България. То ще бъде продиктувано от необходимост, и това ще бъде най-категоричното, най-откровеното раждане на една политическа сила\", прогнозира вицепрезидентът.", "date": "2020.01.26", "title": "Илияна Йотова: Дискусията в парламента показа, че проблеми има във всички възможни посоки"}
{"url": "https://offnews.bg/zimni/kamil-stoh-zaradva-polskite-fenove-v-zakopane-720290.html", "text": "Трикратният олимпийски шампион и любимец на полските фенове Камил Стох спечели индивидуалния старт от Световната купа по ски скокове на голямата шанца в Закопане. Големите очаквания бяха насочени към Давид Кубацки след поредните му победи през миналия уикенд, но той остана трети и записа девети подиум за сезона.Българският представител в стартовете за Световната купа Владимир Зографски за четвърти път през сезона влезе в зоната на точките, след като завърши на 25-а позиция в класирането.За последно това се случи в германския зимен център Титизее-Нойщад, където той завърши на 22-ро място на 19 януари. Преди него на 22 декември 2019-а в състезанието на голямата шанца в швейцарския курорт Енгелберг българинът се класира 27-ми, а в руския център Тижний Тагил остана 30-и.Стох преодоля 137.5 метра с корекция поради вятър от 6.8, като събра 295.7 точки и остави зад себе си друг от фаворитите Щефан Крафт (290.6 точки за 136-метров скоко с корекция 7.3). Кубацки скочи най-дълго от всички във втория опит - 140 метра за 287.8 точки след корекция 10.2.Владимир Зографски завърши с резултат 239.8 точки (126.0 метра в двата скока). Той беше 21-и след първия скок, но не успя да задържи позицията си.", "date": "2020.01.26", "title": "Камил Стох зарадва полските фенове в Закопане"}
{"url": "https://offnews.bg/obshtestvo/zamarsiavaneto-na-reka-maritca-kraj-pazardzhik-e-preustanoveno-otkrih-720289.html", "text": "Замърсяването на река Марица край Пазарджик е преустановено, уверяват в прессъобщение Регионалната инспекция по околна среда и води и Басейнова дирекция \"Източнобеломорски район\" след повторните проби, взети тази сутрин от канализационните колектори и река Пишманка, предаде БНР.Резултатите от взетите водни проби от реката и двата колектора в Пазарджик сочат като източник на замърсяването инсталацията за преработка на отпадъци на дружеството „Екоинвест“.В отпадъчните води на предприятието е установено превишение в пъти над пределно допустимите концентрации на опасни вещества.От вчера следобед „Екоинвест” е преустановило производствената дейност, свързана с формиране на отпадъчни води.По случая е образувано досъдебно производство.", "date": "2020.01.26", "title": "Замърсяването на река Марица край Пазарджик е преустановено, откриха причинителя"}
{"url": "https://offnews.bg/futbol/tcska-s-vtora-zaguba-v-kontrolite-720288.html", "text": "Отборът на ЦСКА загуби с 0:1 от Шонан Белмаре втората си контрола на испанска земя. Голът за японците, които завършиха на 16-о място в Джей лигата, вкара централният бранител Кейсуке Сака.Така българският тим инкасира втора поредна загуба без да вкара гол на лагера в Испания, тъй като преди няколко дни бе разгромен с 0:5 от втородивизионния германски Нюрнберг.По-добрата игра на Шонан през втората част бе материализирана в 71-ата минута. Тогава японците изпълниха бързо корнер, размениха си два-три паса, след което последва центриране към Кейсуке Сака, който надскочи Жеферсон и с глава вкара за 1:0.В 80-ата минута Бусато спаси червените от втори гол, избивайки акробатично опасен шут на японски футболист от 13-14 метра. Осем минути по-късно ЦСКА можеше да изравни.Томи Юрич бе фаулиран пред наказателното поле на Шонан след добър самостоятелен пробив. Кери се нагърби с изпълнението и стреля отлично, но нацели напречната греда.Следващата контрола на ЦСКА е на 29 януари (сряда), а съперник е шампионът на Южна Корея - Чонбук Моторс.", "date": "2020.01.26", "title": "ЦСКА с втора загуба в контролите"}
{"url": "https://offnews.bg/sviat/45-dushi-sa-izvadeni-zhivi-pod-razvalinite-sled-zemetresenieto-v-turtc-720291.html", "text": "38 загинали, 45 спасени - това сочат до момента данните след земния трус с магнитуд 6,8 по скалата на Рихтер, разтърсил Източна Турция в петък вечерта, съобщава БНР. Жена с детето ѝ като по чудо бяха спасени 24 часа след земния трус.Ранените вследствие на труса са 594. Това уточни по време на съвместна пресконференция с вътрешния и министъра на благоустройството здравният министър Фахреттин Коджа. Той добави, че общо 104 души продължават да се намират в болници, като 13 от тях са в интензивно отделение. Здравният министър допълни, че паника е била причината 2/3 от потърсилите лекарска помощ 1607 души да се обърнат към лечебни заведения.Министърът на благоустройството Мурат Курум съобщи, че в Елязъг има 400 резервни държавни жилища, които може да бъдат дадени на пострадалите от труса. По информация на екипите на министерството, които оценяват щетите, 76 са изцяло разрушените постройки, налага се спешно разрушаване на други 12 силно увредени сгради, за които има риск от рухване. На 645 постройки са нанесени сериозни щети, 540 са с леки или средни щети.Управлението по извънредните ситуации е доставило над 150 ТИР-а с помощи, включително 10 000 палатки за семейства, 17 000 легла, 37 000 одеяла. Финансови средства са отпуснали и различни министерства. Продължават да пристигат помощи, събрани от цяла Турция. Много хора са настанени в държавни учреждения, спортни зали и училища.Броят на вторичните трусове надмина 788, като 21 от тях бяха с магнитуд над 4 по скалата на Рихтер.Спасителите се надяват на чудо почти две денонощия след земетресението и разчитат да открият живи хора, ако такива са останали под руините на разрушените сгради. Почти 80 сгради са разрушени сгради, на 645 постройки са нанесени сериозни щети, други 540 са средно или слабо засегнати от земетресението. Над 15 000 души са останали без дом.Вътрешният министър Сюлейман Сойлу информира, че продължава устройването на палаткови лагери за хората поради неспиращите вторични трусове.В момента в поразените области температурите са най-ниски. В такива условия спасителните работи продължават.Останалите без покрив хора се настаняват и в различни институции, сред които спортни и сватбени салони, училища и други.Сойлу допълни, че под останките в община Сюрсюрю се намират 6 души и добави, че все още текат часовете, в които има надежда за спасяване на оцелели.В района на бедствието в събота пристигна президентът на страната Реджеп Тайип Ердоган. Той заяви, че държавата ще действа бързо за възстановяване на инфраструктурата и никой пострадал няма да бъде оставен без подслон или храна.", "date": "2020.01.26", "title": "45 души са извадени живи под развалините след земетресението в Турция, жертвите вече са 38"}
{"url": "https://offnews.bg/futbol/anglichani-iskat-as-na-levski-720295.html", "text": "Елитният английски Борнемут обмисля да изпрати оферта за централния защитник на Левски Холмар Ейолфсон, съобщава съобщава 90min.com.\"Черешките\" имат спешна нужда от подсилване в отбранителната си линия, след като влизат в здрава битка за оцеляването си във Висшата лига.До момента възпитаниците на Еди Хау имат 37 допуснати попадения в 24 мача през този сезон и заемат 18-ата позиция във временното класиране на две точки от спасителната зона.Един от футболистите към, които са се насочили Борнемут е именно централният бранител на Левски. Английският клуб желае да привлече исландския национал до края на януари.Ейолфсон е един от най-конвертируемите играчи на Левски, но негов трансфер може да се приеме за лош знак от феновете на фона на проблемите около клуба в последните седмици.", "date": "2020.01.26", "title": "Англичани искат ас на Левски"}
{"url": "https://offnews.bg/obshtestvo/nad-150-mln-leva-ukriti-danatci-za-2019-a-trima-bezrabotni-si-kupili-720276.html", "text": "Повече от 150 млн. лева са укритите данъци от физически лица за изминалата 2019-а година. Това сочи справката на Националната агенция за приходите, цитирана от Нова телевизия.Спрямо луксозните автомобили, укритите данъци от физически лица през изминалата година надвишават 2 млн. и 200 000 лева.55 души са били проверени заради това, че са си купили скъп „Ролс-ройс”. По документи трима от тях не са получавали никакъв доход през 2019-а година, на практика това означава, че са безработни.Сумата от укрити данъци включва всякакъв вид движимо и недвижимо имущество – апартаменти, къщи, коли, яхти и дори самолети.Между 1500 - 1800 проверки и ревизии на физически лица годишно извършва НАП. Все по-ясно става, че човек без официални доходи не би могъл да извършва луксозни покупки, без НАП да се поинтересува от това, заяви Росен Бъчваров от НАП.", "date": "2020.01.26", "title": "Над 150 млн. лева укрити данъци за 2019-а, трима безработни си купили 'Ролс-ройс'"}
{"url": "https://offnews.bg/sport/legendata-na-nba-kobi-brajant-zagina-v-aviokatastrofa-zaedno-s-edna-ot-720298.html", "text": "Легендата на НБА Коби Брайънт е загинал, след като частният му хеликоптер се разби край Лос Анджелис в неделя, съобщават световните агенции, цитирани от Нова.Една от четирите дъщери на легендата на НБА Коби Брайънт - 13-годишната Джана, е сред жертвите на катастрофата с хеликоптер.От полицията допълват, че при инцидента са загинали още трима души. \"Смъртта на петимата, пътували в хеликоптера, е потвърдена. Няма оцелели при катастрофата край Калабасас\", написа шерифът на окръга в Twitter. На местопроизшествието работят пожарникари. \"Разтърсен съм из основи. Научих новината за моя приятел... Не мога да повярвам. Господ да е със семейството му в този момент\", написа в социалните мрежи Денис Родман.Много знаменитости от различни сфери и точки на планетата заляха социалните мрежи със съболезнователни послания.Коби Брайънт е роден на 23 август 1978 във Филаделфия, в семейството на бившия играч от НБА Джо Брайънт. Родителите му избрали името Кобе, докато обядвали в ресторант прочутото говеждо от едноименния японски град. Когато е на шест години, семейството му се мести в Италия, където баща му играе професионално баскетбол. През последната си година в гимназията, Коби извежда отбора си до щатската титла за първи път от 53 години с 30.8 точки средно на мач. Въпреки че изкарва отлични оценки, гарантиращи му прием във всеки елитен колеж, Коби решава да се присъедини директно към НБА през 1996 г.", "date": "2020.01.26", "title": "Легендата на НБА Коби Брайънт загина в авиокатастрофа заедно с една от дъщерите си"}
{"url": "https://offnews.bg/sviat/15-raneni-sred-koito-i-dete-pri-katastrofa-mezhdu-avtobus-i-dve-koli-720278.html", "text": "Автобус и две коли са се сблъскали на магистрала в руската Пермска област, предаде РИА Новости.При инцидента има 15 ранени, осем от които са в тежко състояние, обявиха от местното Министерство на здравеопазването.От там допълниха, че 11 екипа на Спешна помощ са изпратени на мястото на инцидента.Сред пострадалите в катастрофата има и дете. Всички са настанени в болница.", "date": "2020.01.26", "title": "15 ранени, сред които и дете, при катастрофа между автобус и две коли в Русия"}
{"url": "https://offnews.bg/zvezdi/andzhelina-dzholi-i-brad-pit-shte-proizvezhdat-shampansko-720297.html", "text": "Анджелина Джоли и Брад Пит се впускат в производство на шампанско розе. Бившата двойка купи през 2008 година имението Миравал с площ 500 хектара, от които 50 хектара лозя, в южния френски департамент Вар за 40 милиона евро, информира Франс прес.Лозарското имение, притежавано от Анджелина Джоли и Брад Пит заедно с местната винаролозарска фамилия Перен, влиза в съдружие с производителя на шампанско Пиер Петерс в Менил-сюр-Оже в североизточния департамент Марна, за да основат марка за производство на розе.\"Това е единствената фирма в областта Шампан, където се произвежда единствено розе\", обясни Родолф Петерс, ръководител на имението.\"В началото ще бъдат произведени само 10 000 бутилки, а след време няма да бъдат произвеждани повече от 25 000 бутилки. Целта е да се разработи шамапанско розе с референтна стойност\", допълни Пиер Петерс.По думите му въпросът е да се постигне възможно най-високо качество благодарение на опита на фамилията Перен и имението Миравал при производството на розе, в съчетание с опита на Пиер Петерс при обработката на високите класи бяло шампанско и на розе, добито от смес от бяло и червено грозде.Това е фамилен проект между Анджелина Джоли, Брад Пит и техните деца, заедно с познаващите се отдавна лозаро-винарски фамилии Перен и Петерс, посочи говорителка на имението Миравал. Тя уточни, че по проекта се работи от 3-4 години, но засега не се знае кога ще бъде пуснато новото вино.", "date": "2020.01.26", "title": "Анджелина Джоли и Брад Пит ще произвеждат шампанско"}
{"url": "https://offnews.bg/zdrave/mezhdunarodno-izsledvane-balgarite-doplashtat-naj-mnogo-za-lekarstva-720296.html", "text": "Българите доплащат най-много за лекарства, показва международно медицинско изследване. Според данните по този показател страната ни се доближава до процентите в третия свят, съобщава Нова тв.Проблемът с доплащането за лекарства се оказва еднакъв както за тези, които плащат здравни вноски, така и за онези, които не се осигуряват. Почти винаги и едните и другите доплащат в аптеката.Всички произволно избрани клиенти в столични аптеки, с рецепти с лекарства, които се поемат по Каса, трябва да доплатят лекарства си, показва репортаж на Нова телевизия.„115 лева струва лекарството. Аз плащам 40, другото доплаща Касата. Това, което доплащам, е 30 процента от цената му”, разказва жена, която екипът на Нова среща в аптеката.Заради доплащането доста пациенти сами решават да си спестят посещението при лекар, който да изпише медикаменти по Здравната каса. „Всъщност НЗОК плаща на 100 процента само лекарствата за 3 - 4 болести. Всички останали или ги доплащат, или си го купуват без Касата”, казва д-р Стойчо Кацаров от Центъра за защита правата в здравеопазването.„Има и много лекарства, като такива за високо кръвно налягане, например, които се купуват масово на свободна продажба. Просто, защото реимбурсацията им е много малка и хората не им се занимава да се редят, да чакат, да им ги изпишат”, коментира Николай Костов, който има верига от аптеки.Собствениците на такива отчитат още, че приходите от лекарства на свободна продажба са два пъти повече от тези, които се поемат от Касата. Именно този факт е една от причините работещите българи да плащат здравни вноски без желание, твърдят експертите.", "date": "2020.01.26", "title": "Международно изследване: Българите доплащат най-много за лекарства"}
{"url": "https://offnews.bg/zdrave/nevrohirurgat-ot-pirogov-prof-venelin-gerganov-poluchi-svetovno-pri-720280.html", "text": "Пироговският неврохирург проф. Венелин Герганов получи най-високата оценка за свой научен труд. Съвсем скоро водещото неврохирургично списание в света ,,Neurosurgery”, което е официален орган на американския Congress of Neurological Surgeons, определи “Surgery of cerebellopontine lesions“ от проф. М. Самии и проф. В. Герганов като една от основните книги в областта на неврохирургията.Всяка една област в науката и медицината има своите основни или “класически” ръководства, т.нар. “Библии”. В неврохирургията това са няколко, като “Youmans Neurological Surgery“, „Microneurosurgery“ на Yasargil, „Handbook of Neurosurgery“ на Greenberg и „Microanatomy“ на Rhoton. Книги, които са препоръчителни или дори задължителни за всеки неврохирург. Сред тези заглавия вече се нарежда и трудът на неврохирурга проф. Герганов “Surgery of cerebellopontine lesions“.Книгата “Хирургия на лезиите на понтоцеребеларния ъгъл” разглежда оперативното лечение на заболяванията в една от най-комплексните зони на мозъка - понтоцеребеларния ъгъл.Тя обобщава и анализира уникалния опит на легендарния неврохирург и един от създателите на модерната мозъчна хирургия проф. Маджид Самии, който е учител на проф. Герганов.В нея са представени детайлно водещите съвременни принципи на лечение, както и последните новости в областта.Според данни на издателя Springer Verlag - ръководството е една от най-продаваните книги в областта с над 27 000 продажби. За справка: в света към момента практикуват около 45 000 неврохирурзи.В скорошна рецензия на новото издание на “Rhoton’s atlas of head, neck and brain“ на А. Rhoton в списанието ,,Neurosurgery” се посочва:„Тази книга е незаменимо учебно и професионално ръководство за всички неврохирурзи и задължителна книга в библиотеката им.Проф. Герганов е лекарят, който преди време , за която жената трябваше да чака 51 седмици в Англия.", "date": "2020.01.26", "title": "Неврохирургът от 'Пирогов' проф. Венелин Герганов получи световно признание за свой научен труд"}
{"url": "https://offnews.bg/sviat/zadarzhaha-balgarin-s-46-plikcheta-kokain-v-stomaha-v-dominikana-720277.html", "text": "Български гражданин е бил задържан в Доминикана с над 46 пликчета кокаин в стомаха, съобщи изданието 'Доминикан тудей\", цитирано то БТА.Мъжът е арестуван на международното летище на Пунта Кана, където минавал проверка, за да се качи на полет за Белгия. Задържаният е бил откаран в болница, където кокаинът от стомаха му е изваден. Според доминиканските власти той е бил използван за \"муле\". 13 наркотрафиканти са били задържани от началото на година на международни летища в страната. Преди време в Доминиканската република е била разбита наркотрафикантска мрежа, която вербувала чужденци за пренасяне на дрога в различни държави, предимно в Европа. ", "date": "2020.01.26", "title": "Задържаха българин с 46 пликчета кокаин в стомаха в Доминикана"}
{"url": "https://offnews.bg/sviat/deset-dushi-sa-sas-samnenia-za-koronavirus-vav-frantcia-720281.html", "text": "10 души са поставени под карантина във френски болници и са подложени на допълнителни изследвания заради съмнения, че са се заразили с новия коронавирус, съобщи френският министър на социалните въпроси и здравеопазването Агнес Бузин, цитиран от ТАСС.\"Има три потвърдени случая на коронавирус във Франция. Тези пациенти са изолирани. Чувстват се добре. Чакаме да излязат изследванията им\", заяви министърът и допълни, че вероятно в следващите седмици ще има нови случаи на болестта. Тя напомни да се спазват препоръките, издадени от Министерството на здравеопазването с цел недопускане разпространението на коронавируса.В късния следобед днес предстои среща между френският премиер Едуар Филип и ресорните министри, след която ще стане ясно дали Франция ще вземе решение да прибере 800 свои граждани от Китай.В петък властите обявиха, че са хоспитализирали трима души - двама китайски туристи и един французин - със симптоми на новия вирус във Франция. Министерството на здравеопазването призова всички граждани, които се почувстват зле след пътуване до Китай, да се обадят на спешна помощ и да обяснят на оператора всички свои симптоми.Инкубационният период на новия коронавирус може да варира от 1 до 14 дни, заяви Ма Ксиауей, ръководител на Държавния комитет по здравеопазване на Китай на пресконференция в неделя.\"Наблюдението на пациентите показва, че средният инкубационен период продължава около 10 дни, най-краткият е за около ден, а най-дългият - за около две седмици\", съобщава още Ксиауей, цитиран от БГНЕС.Коронавирусът от нов тип може да се предава и по време на инкубационния период - нещо нехарактерно за обикновените вируси. Според последните официални данни само в Китай заразените са 2027 души, а до момента жертвите са 57.Според китайски учени, вирусът идва от диви животни. \"В 33 от 585 проби от пазара на морски дарове в Ухан са открити нуклеиновите киселини на коронавируса и от тях е изолиран вирусът. Това предполага, че източникът на вируса са диви животни, търгувани на пазара в Ухан\", съобщава китайската агенция Синхуа.", "date": "2020.01.26", "title": "Десет души са със съмнения за коронавирус във Франция"}
{"url": "https://offnews.bg/sviat/tramp-za-amerikanskia-poslanik-v-ukrajna-mahnete-ia-otarvete-se-ot-n-720274.html", "text": "Докато в Сената тече представянето на аргументите в защита на президента Доналд Тръмп в процеса по отстраняването му от власт, западни медии разпространиха запис, в който Тръмп иска отстраняването на американския посланик в Украйна, предаде БНТ.Записът е предоставен от адвокат на бизнесмена с украински корени Лев Парнас, когото Тръмп твърди, че не познава. Записът е правен през април 2018 и продължава 83 минути. Видеото показва частна зала с подредена маса за вечеря. В началото му Тръмп позира за снимка. Лицата на участниците в срещата не се виждат, камерата е насочена към тавана. В определен момент става дума за вече бившата американска посланичка в Украйна - Мари Йованович.\"Махнете я. Разкарайте я! Отървете се от нея\", повтаря Тръмп, става ясно от записа.Ройтерс уточнява, че не се ангажира с автентичността на записа. Белият дом все още не е коментирал записа. Мари Йованович беше освободена от поста си през май 2019 година. Официалната причина - загуба на доверието на президента Донадл Тръмп.Джей Секулоу, личен адвокат на Доналд Тръмп, обяви, че в следващите няколко дни планира да представи неоспорими доказателства, че президентът не е извършил нищо нередно.Защитниците на Тръмп остро критикуваха демократите и заявиха, че те искат да унищожат демократичния изборен процес. Според демократите пък, началото на представянето на републиканците е подчертало нуждата от свидетели по процес.Адам Шиф, председател на Комисията по разузнаване в Камарата на представителите и водещ обвинител на демократите, коментира поведението на защитата.\"Първото, което ме смути в днешното представяне днес беше, че те не атакуват основата архитектура на схемата. Те не протестират това, че Президентът е ходатайствал чужда нация да се намеси в нашите избори, да му помогне да измами\", заяви Шиф.Изслушването на аргументите на защитата продължава утре.", "date": "2020.01.26", "title": "Тръмп за американския посланик в Украйна: Махнете я. Отървете се от нея!"}
{"url": "https://offnews.bg/obshtestvo/protest-v-stolichen-kvartal-zaradi-zabaveno-sanirane-720284.html", "text": "Жителите на 4 големи жилищни блока в столичния квартал \"Младост 4\" протестираха заради бавещо се саниране на сградите. Въпреки че процедурите са приключили и са избрани фирмите, които ще извършат ремонтните работи, санирането не е започнало, съобщава БНР.Жителите на блоковете 451, 457, 220 и 213 настояват кметът на район \"Младост\" да приключи процедурата за саниране на блоковете и избраните изпълнители да започнат работа.Процедурата е започната още преди пет години, а още нищо не е направено, казват те:„Решението на кмета е, че не е започнат или че не е видял някакви подписи не е точно така, защото той е бил точно от тази администрация предишните четири години“.„Всичко е въпрос на добра воля. Ако няма реакция, ще отидем към малко по-сериозни законови действия“.„Ще сезираме съответните органи, има правомощия Столичната община, МРРБ, в крайна сметка правомощия има и прокуратурата“.В писмо до медиите районният кмет на „Младост“ архитект Стефан Стефанов заявява, че обществената поръчка за саниране на блоковете не е приключила.Назначената от него комисия за разглеждане на офертите се очаква да приключи работа до 13 март, когато изтича удълженият едномесечен срок, поискана от председателя на комисията на тази поръчка.", "date": "2020.01.26", "title": "Протест в столичен квартал заради забавено саниране"}
{"url": "https://offnews.bg/obshtestvo/martva-riba-i-v-reka-chaia-kraj-bachkovo-720275.html", "text": "За мъртва риба и жълта пяна в река Чая са сигнализирали жители на Бачково, съобщиха асеновградски медии. Подаден е сигнал в РИОСВ - Пловдив. Все още не е ясно каква е причината за измирането на риби в реката. Към момента няма информация за предприетите мерки от страна на екоинспекцията. В събота мъртва риба изплува в река Марица. Първите проби от водата показват, че замърсяването е от Пазарджишко. Областният управител на Пловдив Дани Каназирева успокои, че водата не съдържа цианиди.", "date": "2020.01.26", "title": "Мъртва риба и в река Чая край Бачково"}
{"url": "https://offnews.bg/112/vseki-chetvarti-zaginal-na-patia-prez-2019-g-e-peshehodetc-720285.html", "text": "Средно всеки четвърти загинал на пътя е пешеходец, сочат предварителните анализи за 2019 година, съобщава БНР.Пътната полиция вече започна акция, по време на която се проверява дали и пешеходците спазват правилата.Все по-често пешеходци пренебрегват рисковете при пресичане, предупреди Росен Рапчев от Държавната агенция по безопасност на движението.В предаването \"Хора, пътища, автомобили\" по \"Хоризонт\" Рапчев посочи, че най-уязвимите пешеходци са децата и възрастните хора и ги призова никога да не преминават на червен пешеходен светофар, дори когато не виждат задаваща се кола.\"Преминавайки в близост до учебни заведения и детски градини, задължително водачите трябва да имат едно на ум и да намалят сериозно скоростта на движение. Защото всеки един момент може да се случи нещо, което може да ги изненада,\" посъветва Росен Рапчев.", "date": "2020.01.26", "title": "Всеки четвърти загинал на пътя през 2019 г. е пешеходец"}
{"url": "https://offnews.bg/politika/sasht-postaviat-vaprosa-za-energijnata-sigurnost-u-nas-pri-poseshtenie-720258.html", "text": "Министърът на енергетиката Теменужка Петкова заминава на 27 януари на посещение в Съединените американски щати.Във Вашингтон министър Петкова ще проведе срещи с представители на Държавния департамент, Департамента по търговия, Департамента по енергетика и други.България и САЩ развиват стратегическо партньорство в областта на енергетиката. Приоритет за двете страни е гарантиране на енергийната сигурност чрез диверсификация на доставките на ресурси, уточниха от пресцентъра на министерството на Петкова.Предвижда се и \"да бъдат обсъдени въпроси от общ интерес за двете страни в областта на енергетиката\".", "date": "2020.01.26", "title": "САЩ поставят въпроса за енергийната сигурност у нас при посещението на Теменужка Петкова във Вашингтон"}
{"url": "https://offnews.bg/obshtestvo/studena-nedelia-maksimalnite-temperaturi-shte-sa-mezhdu-9-i-14-gradus-720256.html", "text": "Днес преди обяд ще e предимно слънчево. След обяд обаче от юг облачността бързо ще се увеличи.Ще духа слаб до умерен вятър от запад- югозапад.Максималните температури ще са между 9 и 14 градуса.Над Черноморието облачността ще се увеличава. Ще духа слаб до умерен югоизточен вятър. Максимални температури - между 8 и 11 градуса. Температурата на морската вода: 7-8 градуса. Вълнението на морето ще бъде 1-2 бала.Над планините облачността ще се увеличава, след обяд - до значителна. Ще духа до умерен вятър от запад-югозапад. Максималната температура на 1200 метра – около 4, на 2000 метра – около минус 1.", "date": "2020.01.26", "title": "Студена неделя, максималните температури ще са между 9 и 14 градуса"}
{"url": "https://offnews.bg/112/versia-pozharat-pri-kojto-izgoriaha-nad-100-koli-v-haskovo-e-prichi-720260.html", "text": "Пожарът в автоморгата в Хасково вероятно е причинен заради непредпазливост на работниците в обекта.Основната версия е, че искрата е тръгнала при работа с оксижен, съобщава bTV.При пожара изгоряха над 100 коли за скрап.Преди потушаването на пламъците в района имаше силно задимяване.За овладяването на ситуацията в Хасково пристигнаха огнеборци от Харманли и Димитровград.Хасковската районна прокуратура образува досъдебно производство.Разследващите са иззели записи от охранителните камери.", "date": "2020.01.26", "title": "Версия: Пожарът, при който изгоряха над 100 коли в Хасково, е причинен от работа с оксижен"}
{"url": "https://offnews.bg/sviat/naj-malko-31-sa-zhertvite-sled-zemetresenieto-v-turtcia-spaseni-sa-45-720262.html", "text": "Жервите от , което разтърси Източна Турция в петък вечерта, са 31. Спасени са 45 души, извадени изпод развалините, съобщават турските власти. Жена и детето й са спасени 24 часа след труса. Ранените са 1 607 души. Над 15 000 са останали без дом. Почти 80 сгради са разрушени, на 645 постройки са нанесени сериозни щети, а други 540 са средно или слабо засегнати от земетресението.Турският президент Ердоган заяви в събота, че властите ще „направят всичко необходимо и ще се погрижат никой да не остане без дом“. По-рано той посети региона и присъства на погребението на две жертви.Продължават и вторичните трусове, като броят им достигна до 600. Най-силното вторично земетресение бе вчера - с магнитуд от 5,1 по скалата на Рихтер.САЩ, Русия, Германия, Франция, Малайзия, Пакистан и България изразиха съболезнованията си.", "date": "2020.01.26", "title": "Най-малко 31 са жертвите след земетресението в Турция, спасени са 45 души"}
{"url": "https://offnews.bg/sviat/naj-malko-38-zhertvi-vzeha-navodneniata-v-brazilia-720279.html", "text": "Най-малко 38 души са загинали след дъждовете, които предизвикаха наводнения и свлачища в Бразилия, съобщиха световни медии.17 души са обявени за безследно изчезнали, според службата за градска защита в щата Минас Жериас. Над 11 400 са евакуирани от домовете си. 12 души са пострадали.  По данни на местните метеоролози, това са най-проливните валежи, регистрирани от 110 години насам. Само за 24 часа в Бело Оризонте - столицата на щата Минас Жераис, са паднали 171,8 литра дъжд на квадратен метър. Очаква се дъждовете да започнат да отслабват от днес, но опасността от свлачища остава голяма, предупреждават властите. ", "date": "2020.01.26", "title": "Най-малко 38 жертви взеха наводненията в Бразилия"}
{"url": "https://offnews.bg/112/verizhna-katastrofa-blokira-magistrala-maritca-kraj-svilengrad-720263.html", "text": "Временно е спряно движението по магистрала „Марица“ при отбивката за Свиленград - в посока Турция, съобщават от МВР.Причината е верижна катастрофа заради много гъста мъгла в района.Сигнал за инцидента е получен около 10.05 часа. МВР съобщава за няколко леки автомобила, ударили се в спрял на опашката за граничния пункт тир.Към момента няма данни за загинали, петима са пострадали.Заради катастрофата магистралата временно се затваря за движение след пътния възел на Свиленград в посока Турция.Леките автомобили се пропускат през Свиленград по стария път за граничния пункт.С цел да се избегне усложняване на обстановката, пътуващите в тази посока по АМ „Тракия“ товарни автомобили се отбиват още при Пловдив и Стара Загора.Мярката ще остане до разчистване на пътното платно на мястото на инцидента на магистрала „Марица“.Полицията апелира водачите да шофират с повишено внимание, с по-ниска скорост и с по-голяма дистанция.", "date": "2020.01.26", "title": "Верижна катастрофа блокира магистрала ''Марица'' край Свиленград"}
{"url": "https://offnews.bg/zimni/mikaela-shifrin-postigna-vtora-pobeda-v-bansko-720266.html", "text": "Американската звезда в алпийските ски Микаела Шифрин постигна втори успех в стартовете за Световната купа в Банско.24-годишната звезда триумфира и в супергигантския слалом, след като в петък спечели първото спускане. Второто в събото беше белязано от тотална италианска доминация.Първите три места заеха представителките на \"скуадра адзура\" Елена Куртони, Марта Басино и Федерика Бриньоне. В супергигантския слалом Шифрин записа време от 1:10.88 минути, като остави зад себе си Марта Басино - на 0,29 секунди и швейцарката Лара Гут-Бехрами - на 0,7 секунди.Любопитното е, че Лара Гут загуби част от популярността си на Балканите, откакто стана съпруга на швейцарския национал по футбол с косовски корени Валон Бехрами.Надеждите на чехкинята Петра Влъхова да стигне до подиума се изпариха след грешка в долната част на трасето и тя остана шеста с изоставане от 1,13 секунди.Топ 10 допълниха още швейцарката Корине Зютер, лихтенщайнката Тина Вайратер, словачката Петра Влъхова, италианката Елена Куртони и австрийките Стефани Вениер, Нина Ортлийб и Анна Вайт.Амбицията изигра лоша шега на Федерика Бриньоне. Италианката, която имаше 2-о и 3-о място в спусканията на пистата „Марк Жирардели“ предните два дни, се хвърли амбицирана да завърши уикенда с победа. Тя водеше с 8 стотни на последната контрола, но падна тежко точно преди финалния скок.С победата си днес 24-годишната американка увеличи аванса си на върха в генералното класиране. Шифрин вече води с 270 точки пред Федерика Бриньоне. Италианката падна и не завърши супергигантския слалом в Банско.В нашия курорт Шифрин спечели победи №65 и №66 в Световната купа. Следващото състезание при жените е спускането в Сочи на 1 февруари. ", "date": "2020.01.26", "title": "Микаела Шифрин постигна втора победа в Банско"}
{"url": "https://offnews.bg/sviat/56-dushi-sa-zaginali-v-kitaj-sled-zaraziavane-sas-smartonosnia-koronav-720264.html", "text": "Броят на жертвите в Китай на пневмонията, предизвикана от коронавирус, достигна 56.В провинция Хубей са регистрирани 323 нови случая на заразени.От откриването на болестта в Ухан заразените досега са над 2000.Китайският център за контрол и профилактика на заболяванията започна разработването на ваксина от нов вид срещу коронавируса. САЩ обяви, че персоналът в консулството на Ухан ще бъде евакуиран със специален полет във вторник. В Ухан започва изграждането на втора спешна болница, в която да се лекуват 1300 нови пациенти, като се очаква тя да бъде завършена след половин месец, съобщи държавният вестник People Daily.  ще бъде разположена на площ от 25 000 квадратни метра и може да поеме 1000 болни.Честванията на лунната Нова година, които започнаха в събота, бяха отменени в много китайски градове.Въпреки засилените мерки за справяне с коронавируса, той се разпространява и извън страната. В Канада и Португалия са регистрирани първите предполагаеми случаи на зараза. Пациентите са посетили Ухан миналата година. Във Франция, САЩ, Австралия, Япония, Тайланд, Сингапур и Южна Корея също има разболели се хора. Китай постави под карантина близо 20 града и блокира транспортните връзки до тях.Въведени са национални мерки за откриване на болестта във влакове, автобуси и самолети.", "date": "2020.01.26", "title": "56 души са загинали в Китай след заразяване със смъртоносния коронавирус"}
{"url": "https://offnews.bg/futbol/dermendzhiev-obmislia-povikvatelna-za-indiana-vasilev-720265.html", "text": "Националният селекционер Георги Дерменджиев обмисля да повика в отбора американския талант на Астън Вила от български произход Индиана Василев. Треньорът следи широк кръг от футболисти, като може да изпробва някои от тях първо за контролата с Беларус на 26 февруари, а след това и за решителния двубой с Унгария на 26 март, пише \"Меридиан Мач\".В момента националният селекционер има група от около 30 играчи, които гледа под лупа. Специалистът ще я пресее до 23 човека, колкото са му нужни за мачовете на истината. Важно е да се отбележи, че за контролата с Беларус той няма да може да използва играчите на Лудогорец, които по същото време ще са в Милано и ще се готвят за реванша с Интер от 1/16-финала от Лига Европа.Индиана Василев вече има 3 мача за Астън Вила - 2 във Висшата лига и 1 за Купата на Англия. Той е халф, който е роден през 2001 година. Евентуален проблем за неговата повиквателна може да бъде фактът, че Василев е юношески национал на САЩ - страната, в която е роден и не се знае дали ФИФА ще му позволи за толкова кратко време да започне да играе за друг национален тим. Не е ясно и отношението на самия футболист към подобен ход.", "date": "2020.01.26", "title": "Дерменджиев обмисля повиквателна за Индиана Василев"}
{"url": "https://offnews.bg/obshtestvo/zoia-i-zhivko-praznuvat-imen-den-720255.html", "text": "Църквата почита днес преп. Ксенофонт и семейството му. Имен ден днес празнуват всички, които носят имената Живко, Живка и Зоя. Името Живко има славянски произход и означава „жизнен\". То е израз на родителското желание детето да е живо и здраво.Освен през януари именният ден на Живко, Живка и производните им се чества и в първия петък след Великден. Денят се нарича Живоприемни петък, Животворни петък или Светъл петък. ", "date": "2020.01.26", "title": "Зоя и Живко празнуват имен ден"}
{"url": "https://offnews.bg/nashite-avtori/kak-pokorih-zdravoslovnoto-hranene-720261.html", "text": "Преди време четох, че един шоп от софийско закъсал сериозно със здравето си.Тогава той отишъл на доктор, а докторът му премерил кръвното, направил му ЕКГ и изследвания.После мрачно погледнал и рекъл - \"Шопе, ако ядеш свинско и пиеш вино, ще умреш!\".Тогава шопът се усмихнал скептично и отвърнал - \"А бе, докторче, ти ми дай на мен една туба вино и едно печено прасе, па ме чекай да умрем\"...С тази история започвам един трагичен епос, свързан със здравословното хранене и свалянето на килограми.Защото кой друг може да ви говори за отслабване, ако не човекът, който е правил стотици опити да свали някое кило.При това - до един неуспешни.Но да започнем поред...Един ден се събудих.Беше прекрасно време, началото на месец май.Птичките пееха, във въздуха ухаеше на пролет, някакъв блед градски активист четеше текст срещу MAFIQTA по радиото и в ефир отпиваше веган лате макиато, като посръбването му се чуваше с някакъв приглушен басов звук, който още по - силно ни мотивираше да се борим със злите КОМОНИЗДИ и ZADKULISIETO в политиката.Станах, направих няколко крачки и изведнъж видях изоставения кантар.\"MAFIQTA е в агония! Да на полиаморните бракове между нилските комари! Да сме борба! Да сме да!\" - процвилваше активистът и аз, отчаян от липсата на достатъчно силна борба с MAFIQTA, се качих на кантара.Последва драматичен момент.Кантарът проскърца.Някакви цифри взеха да се менят, да просветват и гаснат.И изведнъж на дисплея се появи нещо страшно.174 килограма!!!Слязох от кантара и изпаднах в размисъл!\"MAFIQTA НЯМА ДА НИ СПРЕ!  на правата на домашните кокошки!  на яденето на хамбургери с телешка кайма от фермите на олигарсите! Бойкот на омлетите от птицефермите на ZLITE!\" - нареждаше активистът.За всеки случай се качих пак на кантара.Не, нямаше грешка. Аз бях 174, а MAFIQTA се тресеше в агония от декларацията на активиста по радиото.Трябваше нещо да се направи!Незабавно!Сега и веднага!И тогава отворих интернет и започнах да чета.ЗЕЛЕВА ДИЕТА\"Само за една седмица ще свалите 5 до 8 килограма\" - първото, което ми попадна пред очите, след като започнах да търся.\"Това е за мен\" - рекох си аз - \"Хем като ям зеле, ще бойкотирам MAFIQTA, хем ще сваля 8 кила и следващата седмица ще тежа далеч по-поносимите 166.Зелевата диета е простичка.Правите си една супа от зеле, моркови, целина, пащърнак, лук, праз, чесън, магданоз и каквото още се намира в клетия ви хладилник.Варите тая отврат, после я пасирате и започвате следната процедура.Ден първи - 3 пъти дневно по една порция зелева супа плюс допълнително плодове.Ден втори - 3 пъти дневно зелева супа плюс допълнително зеленчуци.Ден трети - 3 пъти дневно зелева супа плюс банани (позволени са банани в неограничено количество).Ден четвърти - само зелева супа - 3 пъти на ден.Пети ден - 3 пъти дневно зелева супа плюс печена риба без мазнини.Не стигнах до ден шести, защото в петия ден сутринта, след като си сипах зелева супа, кротичко повърнах на пода на кухнята.Впрочем от диетата наистина се свалят килограми. И то рязко. В третия ден, в който се яде зелева супа с банани, посетих тоалетната точно 14 пъти (преброих ги) и в края на деня вече бях свалил около 4 килограма от обезводняване.С това зелевата диета за мен рязко приключи. Само за няколко дни след тоя зелев ад бях наваксал килограмите, с които започнах диетата.Но на небосклона се появи нова надежда...Протеинова диетаСлед фиаското със зелевата диета ми трябваше някаква глобална стратегия. И тя се появи ненадейно, долетя при мен като декларация на градски веган - активист срещу MAFIQTA.\"Вземи книгата на Пиер Дюкан\" - рече ми един приятел - \"Там отслабването е неизбежно!\"Навих си часовника за рано сутринта - хем да изтичам до книжарницата, хем да не пропусна една декларация на движението \"Изкуствоведи - демократи срещу MAFIQTA\", касаеща липсата на достатъчно латиноамерикански трансджендър поети в учебниците по българска литература за трети клас.\"SMART NA PATRIARHALNOSTTA! DA SME POETI, DA SME DA!\" - провикна се един изкуствовед (който беше завършил строителен техникум и в момента караше магистратура по специалността \"Аграрна стоматология\" в свободния университет в Мадан), а аз допих кафето си и след 15 минути вече държах книгата на Дюкан в ръка.Ако не сте пазили протеиновата диета, имайте предвид следното:- никакви плодове докато сте живи- зеленчуци - само когато сте в режима със зеленчуци, като зеленчуците са лук, чушка и евентуално морковНа практика логиката на диетата е следната - 10 дни маате само извара и бяло месо от пиле, печено без мазнина на грил тигана.През следващите 10 дни изварата и пилешкото се разнообразяват с морков и чушка.И така до откат.За сметка на това дебело е подчертано, че, кой знае защо, можете да пиете колкото си пожелаете Кока Кола с подсладител.Добре де, стиснах зъби, мотивирах се с една декларация срещу MAFIQTA в бизнеса с шпакловане на панелни апартаменти, пусната от активисти на движението \"Да, апартаменти\" и започнах диетата.Ден първи - пилешко.Ден втори - извара.Ден трети - пилешко и извара.Ден четвърти - извара и пилешко.Ден пети - извара и Кока Кола без захар.Напънах се и избутах първите 10 дни.Около петия ден се усетих, че съм спрял да спя. Не стига, че бях гладен постоянно, не стига, че MAFIQTA не допускаше нови декларации по медиите, а започнах и да се въртя до сутринта в леглото.В един момент си дадох сметка, че заради колата, която съдържа кофеин, не мога да спя.Слава богу, добутах до десетия ден и с огромно облекчение си взех един морков. Захапах го и...счупих зъб.Взех книгата на Дюкан и с отривисто движение я изхвърлих през прозореца.За съжаление долу, пред блока, седеше представител на НПО-то \"Свекърви и тъщи срещу хвърлянето на книги с диети от прозорците\".След 10 минути пред входа ми се бе събрал протест и аз с наведена глава минах покрай скандиращите - \"Умри, слуга на MAFIQTA\", лели, чичовци и батки...Високомазнинната нисковъглехидратна диета\"Батка, мани ги тия тъпотии с Дюкан. Истината е в кетодиетата. Ядеш мазни мръвки и слабееш\" - ми написа един приятел в нета.И аз, вдъхновен от това откритие, влязох да прочета за какво иде реч.Накратко - мааш мазно, не ядеш сладко.Кашкавал, сирене, масло, свинска мас, патешка лой, говежда лой, рапично олио, вазелин, машинно масло - абе всичко, което е мазновато, може да се яде в неограничени количества.От това организмът изпадал в кетоза и започвал да гори именно мазнините във вашето тяло.Започнах диетата с интерес.Сутрин - чаша кафе без захар. После разбрах, че в кафето можете да набухате нещо мазно и да си направите така нареченото \"бронирано кафе\".Пробвах с всичко - кафе с олио (не е много вкусно, добавете и малко оцет).Кафе със свинска мас - става, ама трябва да сложите скилидка чесън и малко червен пипер и сол.Кафе с говежда лой - не е много вкусно, за всеки случай сипете и малко разтопено масло, двете мазнини се комбинират, но не чакайте да изстине, защото се втърдява много и трябва да го консумирате с нож и вилица.Открих различни фен групи на високомазнинната диета, където разбрах как се прави безглутенова баница, кето хляб (прави се от мас, кашкавал, сирене, сланина и сметана) и други подобни гурме специалитети.След около седмица на тази диета реших, че няма да мога повече. А и подаграта ми се обади и затова реших да погледна за друго.И тогава написах в социалните мрежи - \"Помагайте, до момента опитах различни диети без резултат\".И се започна!\"Никаква вода поне 3 дни в седмицата! Пречистваш се, като не пиеш вода и организмът се рестартира\" - написа ми един.\"27 дни без храна. Само чай и вода. После 17 дни захранване, 12 дни ядене само на сухари и отново 27 дни без храна!\" - посъветва ме друг.\"Отивай веднага на фитнес и започвай да мааш Л карнитин по 12 таблетки на ден\" - написа трети.\"Лунна диета, батка. Когато луната е в трети дом, не ядеш 3 дни, после си ядеш, сваля се яко\".\"Никаква лактоза, само бадемово мляко и соево лате макиато\"!И аз, объркан от всичко това, просто спрях да чета и отидох до баничарницата, където закупих два мазни бюрека.Увих ги в страница от книга за здравословно хранене и се прибрах у дома, където с чувство за добре изпълнен дълг омаах двете баници без да ми мигне окото...Как покорих здравословното храненеС това моята история с модерните диети завършва.Днес е 26 януари, аз тежа 151 килограма. Свалих 22 кила от началото на май, без да се водя от никакви диети.Направих го само с лека промяна на начина си на живот - започнах да ходя, спрях хляба и сладкото.Възнамерявам да сваля още 20 килограма през 2020.Защо ви разказвам тази история?Защото диетите, подобно на декларациите срещу MAFIQTA, са си бизнес.И не са за вас.Движете се, спрете да ядете това, което не ви действа добре и всичко ще е наред.А сега ви оставям и отивам да разходя кучето.То не спазва никакви диети и изглежда добре.Даже веднъж използвах книга за диетично хранене, за да му забърша пода на кучешката колибка...", "date": "2020.01.26", "title": "Как покорих здравословното хранене"}
{"url": "https://offnews.bg/zimni/shifrin-misli-za-startovete-a-ne-za-kupite-720287.html", "text": "Американската звезда в алпийските ски Микаела Шифрин обяви, че мисли старт за старт, а не за рекордите и спечелването на Световната купа.24-годишната Шифрин постигна две победи в състезанията за Световната купа в Банско, след като спечели спускането и супергигантския слалом.\"Не мога да кажа, че искам да спечеля малките купи във всички дисциплини. Засега предпочитам да се концентрирам върху доброто представяне във всяко отделно състезание.Наистина не очаквах да спечеля чак толкова тук. Състезанието беше много забавно, но също и доста тежко предизвикателство.Снежната покривка беше перфектна и трябваше да съм много агресивна, за да се справя добре. Определено ще запазя много хубави спомени от Банско, всички бяха много мили с мен\", каза Шифрин.", "date": "2020.01.26", "title": "Шифрин мисли за стартовете, а не за купите"}
{"url": "https://offnews.bg/obshtestvo/29-ot-balgarite-sa-na-mnenie-che-vazduhat-stava-vse-po-mrasen-720268.html", "text": "За близо 29 % от пълнолетните българи въздухът става все по-мръсен. Повече от 50% не виждат промяна в качеството на въздуха. Най-засегнати са жителите на областните центрове.Това показва национално представително проучване на агенция „Афис“, проведено от 17 до 22 януари 2020 г. пряко и лично в домовете на 1000 пълнолетни граждани.Според жителите на големите градове, включително и София, комплекс от мерки могат да допринесат за решаването на проблема: по-достъпни цени на тока, по-малко автомобили в града, по-малко дим от производството и индустрията.Агенция \"Афис\" е сравнила получените актуални данни със свое редовно изследване от януари 2018 г. В началото на 2020 година по-малко хора в сравнение с януари 2018 г. смятат, че замърсяването на въздуха се засилва в тяхното населено място. Към момента това са почти 29%, а преди две години тази оценка е споделяна от 36% от всички анкетирани.Повече от половината запитани (58%) заявяват, че качеството на въздуха не се е променило напоследък (срещу 52% през 2018 г).Усещането за по-чист въздух е споделено от едва 13 на сто – за сравнение преди две години същият отговор е посочен от 11,5%.Следва да направим и уговорката, че отчасти този отговор зависи и от моментното качество на въздуха по време на теренната част на двете изследвания, отбелязват от \"Афис\".Градските жители много по-често признават, че въздухът е мръсен, в сравнение с живеещите по селата – съотношението е повече от 4 към 1.Докато мнението в столицата е относително разделено и могат да се отчетат и положителни оценки (всеки трети столичанин е на мнение, че замърсяването става по-слабо през последните години), то в останалите големи населени места ситуацията е различна – замърсяването на въздуха или става по-силно, или остава същото.Oценката за все по-мръсен въздух е далеч по-занижена сред живеещите в малките градове (15,5%) и селата (8,6%).От проучването става ясно, че не само жителите на столицата са притеснени от въздуха, който дишат. Това на първо място са хората от областните градове – т. е. за 47 на сто от тази група замърсяването се засилва през последните години. Нещо повече – сравнението с 2018 година разкрива, че към онзи момент столичани са били значително по-критични към състоянието на въздуха, който дишат (за близо 48% замърсяването се е засилвало, а същото е намалявало едва за 6%). При всички положения, преобладаващата оценка на градското население сочи: по-лош за дишане въздух, или такъв, който не се подобрява, констатират от социологическата агенция.Гражданите, които са по-критични към качеството на въздуха, в по-голяма степен споделят, че климатичните промени са основна заплаха за бъдещето на България. Обратното – твърдящите, че въздухът става по-чист, смятат, че глобалният климат няма да окаже влияние в България.Най-популярна мярка за намаляване на мръсния въздух е по-достъпната цена на електроенергията (31%).Следват по-малкият брой автомобили и спирането на дима и отровните газове от индустриалното производство (и двете с над 17% натрупване).За малко над 14% от анкетираните решението се крие в достъпа до газ за домашно отопление.Общото процентно разпределение отрежда достъпния обществен транспорт и централната топлофикация в долната част на тази скала, съответно с 8,5 и 6,9 процента. Малко над 4% се обединяват около други мерки. ", "date": "2020.01.26", "title": "29% от българите са на мнение, че въздухът става все по-мръсен"}
{"url": "https://offnews.bg/obshtestvo/oshte-martva-riba-v-reka-maritca-720269.html", "text": "Забелязани са още  тази сутрин - в района край Стамболийски, съобщи бТВ.Населението да не консумира риба и да не ползва вода от реката в зоната на замърсяването, призоваха от Областна администрация – Пловдив.Сигналът за голямо количество мъртва риба в река Марица при моста на квартал Полатово в Стамболийски беше получен вчера сутринта на тел. 112.В пробите, взети в района на Стамболийски и Цалапица, няма цианид, съобщи областният управител на Пловдив Дани Каназирева.От снощи Пловдив не черпи питейна вода от сондажи в близост до реката.Градът е защитен и няма опасност за водата, която тече в чешмите на пловдивчани, увери главният инженер на ВиК-Пловдив Антон Гълъбов.", "date": "2020.01.26", "title": "Още мъртва риба в река Марица"}
{"url": "https://offnews.bg/politika/sergej-stanishev-votat-na-nedoverie-e-estestvena-reaktcia-na-opozitci-720273.html", "text": "„Близо две трети от българите не смятат, че проблемите в Перник не са климатични, а политически. Мисля, че вотът на недоверие е естествена реакция на опозицията. Очевидно е, че хората ги вълнува как да се реши проблемът в Перник.Трябваше по-принципно обаче БСП да постави своите въпроси за политиката на управление на водите, а не да се концентрира само в Перник. Математически погледнато, вотът трябва да мине, ако зависи от силите, които не са в коалиция с ГЕРБ, но в парламента никога нищо не е математика“. Това заяви пред БНР президентът на ПЕС Сергей Станишев.„Полето на БСП не е в патриотичните теми. Партията не трябва да изпуска социалната тема. В момента се правят опити да се наподоби ГЕРБ. Ние можехме да спечелим местните и европейските избори, имайки предвид скандалите около ГЕРБ миналата година. Говоря като човек, който оценява рисковете и говоря истините, които невинаги са приятни.Искам да видя в БСП дебати между кандидатите за председател на партията. Ние тръгваме на избори като на национален без списъци на избирателите. Когато в ЕС се правят подобни избори, се търси привличане на внимание на обществото“, каза още Станишев.", "date": "2020.01.26", "title": "Сергей Станишев: Вотът на недоверие е естествена реакция на опозицията"}
{"url": "https://offnews.bg/ikonomika/kristalina-georgieva-balgaria-ne-triabva-da-izostava-ot-zelenite-pol-720271.html", "text": "България не трябва да изостава от зелените политики, защото нисковъглеродната икономика ще даде нов тласък на инвестициите и ще спомогне за създаването на нови работни места, заяви в интервю за БНР управляващият директор на Международния валутен фонд Кристалина Георгиева.Ние търсим области, в които да се декларираме като лидери. И в тази област, ако ние действаме бързо и решително, за Европа има шанс да генерира по-висок растеж и да заеме конкурентна позиция в нещо, което безусловно ще става в бъдещето. И аз се надявам, че България ще намери своето място в тази ниша на нова конкурентоспособност, каза Георгиева.Климатичните промени са огромно предизвикателство…, но и огромна възможност за трансформиране на нашите икономики. Вярно е, че преходът към нисковъглеродна икономика означава за някои тежка промяна. Ако сте в сектора производство на въглища, това никак няма да бъде лесно. Но тя е възможна промяна, в която ние можем неособено трудно да пренасяме от едните, които печелят, към другите, които губят - за да направим така, че обществото да е по-добре, коментира тя.Преди година прочетох доклада за това, че всички наши прогнози за климатичните изменения се потвърждават и се надхвърлят от това, което реално става. Свърших да го чета, легнах си, а не мога да заспя – през цялото време си мислех за моята внучка, тогава тя бе на 8 години, че когато стане на 20 години, 100 милиона души ще бъдат в бедност заради шоковете от майката природа. А като стане на 40, ще има най-малко 130 милиона климатични бежанци, повечето от тях от Близкия изток и Африка, повечето от тях бягащи към Европа. Ако е с късмета да стане на 90 години, ако нищо не направим, планетата ще бъде 3-4 градуса по-топла, това означава почти невъзможно да се живее, ако ние не действаме днес, призова Георгиева.Но ние можем да действаме днес и да направим така, че да бъде по-добре не само за вас, младите хора, а за всички, защото даваме стимул на нашата икономика. Търсим го този „сребърен куршум“, с който да убием ниския растеж, ниските лихви и ниска инфлация, което ни държи в недостатъчно динамична икономика. Може би го имаме в ръцете си и той се нарича трансформиране към нисковъглеродна климатично устойчива икономика, каза управляващият директор на МВФ.Тя акцентира, че на много места по света тази трансформация има успех и даде за пример Швеция, която бе между първите държави, въвели данък върху въглеводородните емисии, който се увеличава с времето:\"Този данък им позволи много бързо да стимулират преход към чиста енергия. В резултат на това те имат цветуща икономика… при много съществено намаляване на емисиите. И е една от най-щастливите страни в света. Същото нещо е с Финландия… Може би зелената икономика е и път към щастието.\"Кристалина Георгиева посочи препоръката на МВФ, че постепенно трябва да се въвежда данък върху въглеводородните емисии, като най-ефективен път за поставяне на цена на тези емисии и предсказуемост на трансформацията на икономиката:\"Днес средно в света цената е 2 долара на тон. В рамките на едно десетилетие трябва да вървим към цена $75 за тон. Но смятаме, че фискалната политика трябва да бъде много внимателно премислена, за да не се увеличава общото данъчно бреме.\"Тя подчерта, че е „много е важно където отиват парите“ - \"те трябва да се използват както за инвестиране в зелени технологии, така и за намаляване на тежестта върху хората, които ще понесат бремето на този данък“. България, еврозоната и прогресивното облаганеБългария като цяло стои „много добре“ по пътя към еврозоната и влизането ѝ по план през 2023 г. е „напълно обозримо“, отбеляза Кристалина Георгиева.Георгиева съобщи, че преди дни в Давос е разговаряла с председателя на Европейската централна банка Кристин Лагард и по тази тема:„Тя вижда доста позитивно пътя на България и моето очакване е, че плановете, които са направени за влизането в еврозоната, ще се реализират точна така, както са направени. България като цяло стои много добре. Има две банки, за които имаше бележки, но те работят по това да бъдат решени и аз не виждам никакви проблеми. Това, което тя ми каза, беше, че к\".Същевременно управляващият директор на МВФ посочи, че разумно прогресивно облагане не пречи на растежа, а даже помага, защото намалява неравенството в обществото:\"Страните, които са избрали плосък данък, имат причини да го изберат и трябва много внимателно да преценят дали тези причини все още диктуват това да бъде правилният избор\"В България неравенството е относително по-високо, отколкото в много други страни в ЕС, затова България трябва да мисли как да го решава този проблем. Не искам да правя никакви изявления в едната или другата посока, защото тази оценка трябва да бъде направена много внимателно, като се поставят на баланс ползите и рисковете. И дали няма други инструменти, с които страната разполага – да кажем как използваме разходната страна на бюджета, каза още Кристалина Георгиева.", "date": "2020.01.26", "title": "Кристалина Георгиева:  България не трябва да изостава от зелените политики"}
{"url": "https://offnews.bg/obshtestvo/16-izzeti-shofiorski-knizhki-v-sofia-tazi-nosht-720272.html", "text": "При акция на МВР от 21 часа снощи до 6 часа тази сутрин в София са иззети 16 шофьорски книжки.15 от тях - заради неплатени глоби, а една - за липса на застраховка \"Гражданска отговорност\".Служителите на Пътна полиция са проверили 272 автомобила и 496 души. Съставени са 24 акта и 16 фиша. Четирима от проверените са шофирали в нетрезво състояние. Задържани са 2 лица.Свалени са регистрационните номера на един автомобил.По време на акцията са установени нарушения като неизползване на обезопасителни системи за деца, липса на колани при водачите и пътниците, както и неправилно паркиране.", "date": "2020.01.26", "title": "16 иззети шофьорски книжки в София тази нощ"}
{"url": "https://offnews.bg/nashite-avtori/da-izpletesh-kletka-za-shturetc-razkaz-s-prodalzhenie-ot-zdravka-evti-720209.html", "text": "Сенките на къщите пълзяха една към друга - много бавно, като влюбени ученици, глупави и красиви едновременно. Късен сняг и две сенки на сгради, гъсти като целувка, бързаха една към друга. Пропълзях през пролуката в живия плет, която старателно бях пробила - изрязвах внимателно цял месец посред нощ, клонче след клонче, дори понякога листо след листо, превръщайки се в студ. Влачех се по корем, а живият плет имаше тънки и дълги бодли. Като лъч, който убива тумор – така се забиваха бодлите в кожата на гърба ми през блузата. Много болеше и раните трудно зарастваха. Но аз пълзях към Николай.Той беше красив – Боже, защо страдат от анемия всички думи - той беше така красив, че в космоса застиваха всичките звезди и галактики, когато той се появеше на балкона на тяхната къща. Пътят се разпадаше пред мен, ако Николай не се появеше на разходка в градината. Аз се промъквах към него - от моята част на града, от квартал „Изток“, от осеметажните сиви блокове, в които пъплеха хлебарки и нямаше вода, от утъпканите градинки, забравили отдавна какво е трева, от затлачените с пластмасови бутилки улици, от колите, повечето над петнайсетгодишни, купени от някоя борса преди фалит в Германия , Франция или Австрия.Тези коруби оставяха след себе си гъст пушек. В „Изток“ сутрин първо изгряваха таратайките с мощно гъргорене през ауспуха. За слънцето не оставаше време, газовете го обвиваха като ръкавица, то бе едно черно, в най-добрия случай гъсто сиво кълбо. Лятото в „Изток“ също беше гъсто кълбо от хора, които си брояха левчетата до заплата, до пенсия, от тънката пачка, която господинът или госпожата оставяха след красива нощ.Аз тичах от „Изток“ до „ВИП“-а, така се наричаше южната, съвсем тънка, съвсем елитна част на града, от VIP – хората, които говореха английски. Тук всички, дори в „Изток“, говореха английски, повечето невъзможно зле; все пак в града можеше да изкараш за ракия, ако приказваш English криво-ляво, по-скоро ляво, все нещо попада в джоба. Дори бабичките, над 75 години, когато забележеха добре облечен тип, вместо „Здрасти“, казваха „Хай, откъде си, бе?“Разбира се, имаше охрана около „ВИП“-а. Във „ВИП“-а се извисяваха единадесет огромни къщи, резиденции ги наричаха, или „Лебедите“. Черни, грамадни като локомотиви коли, чиито ауспуси не хвърляха кълба зловоние, се приближаваха до затворения комплекс, вдигаха се внушителните врати – съвсем безшумно, сякаш бяха изковани от котешки лапи - и локомотивите самоуверено потъваха в затворения комплекс.Как бе възможно аз да се промъкна във „ВИП“-а, в стаята на Николай, толкова великолепен, че чистачките на закусвалня „Залък“ забравяха метлите и с часове приказваха за зелените му очи и бялата кожа на лицето му, която приличала на белия въздух, стига да духа вятър и пушекът да се разпръсне над Голо бърдо.Аз се промъквах, защото бях отчаяна, защото нямах приятели и самотата ми беше гъста и плътна като тясна обувка. Толкова бях свикнала с нея, че ако ме наобиколяха хора и още по-лошо, ако някой проявеше интерес към мен, бягах веднага. Не се обръщах назад, защото знаех – ще намерят начин да се доберат до тихите левчета, които криех под купчината стари маратонки на мама, още преди да се беше омъжила за своя гръцки съпруг.Имах още една, тънка като лазерен лъч пачка, скътана под вехтите ризи на баща ми - той успя да се пренесе при една възрастна богата до безумие испанка, която той очакваше да умре всеки момент, но испанката не умираше.Всъщност откъде можех да зная дали испанката е възрастна, или не? Баща ми лъжеше за всичко под слънцето. Може би испанката беше млада, нямаше пукната пара и той се беше вкопчил в нея само защото бе влюбен, глупакът. Как грозно обиждам думата „влюбен“ – влюбваха се само сенките на къщите, които безнадеждно пълзяха привечер една към друга, за да се докоснат. Сенките нямаха пари, бяха направени от въздух и не се интересуваха от банки, затова аз цял живот – ако рязането на клончетата в плета на „ВИП“-а се нарича живот – съм била сянка.Търсела съм друго тихо и красиво присъствие, към което да пълзя. Накрая го намерих – Николай. Видях го как слиза от един черен, мощен като смъртта автомобил и знаех, че той е моят път.За да се добера до оградата от бодливи, съвършено подрязани храсти, първо се сприятелих с Ная – една непоносима, вечно оплакваща се торба козметика, напластена върху бяло безизразно лице. Ная беше малка шефка в едно от многобройните министерства, толкова пренебрежимо дребна, че дори на мен се подмазваше. Едва по-късно осъзнах колко тъпа съм била. Ная се подмазваше на мен заради сина си Киран.Надяваше се Киран, който страдаше от някаква тънка форма на безумие, да се ожени за мене. Аз въобще не загрявах тази тенденция, докато Ная с присъщата на дребните началници безапелационност ми каза:– Неговото страдание е поправимо, ако се ожениш за него. Можеш да живееш в семейното ни имение – тя наричаше „имение“ една гола поляна и недомазаната съборетина в покрайнините на „ВИП“-а – и най-сетне се измъкнеш от скапаната гарсониера, в която доколкото зная умряха и баба ти, и дядо ти. Доколкото зная, ти продаде дрехите – неизносените им палта и новите им обувки, в които трябваше да ги облечеш и обуеш преди да ги погребеш. Как така дребните началници в министерствата знаеха всичко за мене?- Зная дори, че си продала ченето на баба ти и препарата „Корега“, с който го е залепяла за беззъбата си челюст – каза ми Ная.Беше ме поканила на кафе и ми беше купила шоколадова торта с орехи и лешници, което струваше скъпо. Ако бях малко по-наблюдателна, веднага щях да си направя извода, че е платила около 40 лева, нещо толкова типично за нея, колкото риба, плуваща в сярна киселина, но аз усещах, че Ная не може да ме съсипе. От раждането ми – както се говореше мама ме изоставила, за да отиде при един германец с благородно потекло, но германецът й бил черен печат на челото и на свой ред я изоставил – затова тя се върнала да ме прибере от родилното.Може би това е причината, поради която баща ми имаше огромни съмнения, че аз не съм негова дъщеря – горкият, как се заблуждаваше! Аз бях одрала кожата му, луничките му бях одрала, лъжите му бях отдрала и оная грозна способност да усещам кой ще ме съсипе още преди в главата на врага да се е мярнала подобна мисъл. Бях наследила глада му за самота – когато е самотен, човек съсипва сам себе си и не се налага някой друг да го прави за него. Самотата е най-истинската ни дреха, която не събличаме никога.Луничките по бузите му бях взела и онзи глупав стремеж да бъда човек, с когото се съобразяват – да го намразят, да го ругаят – да, но в никакъв случа да не остава незабелязан, сив и прозрачен като зацапана чаша за десет стотинки парчето, забравена на щанда на магазин втора употреба.- Не желая да замина за Испания при Фернанда заради тебе – каза веднъж баща ми и ми се стори, че това не е една от редовните му лъжи. Знаех, че отваря уста, за да излъже, но този път ме гледаше тихо – очите му като кафявата шума в стария парк, където се срещаха наркоманите и където, малко по-близо до Струма, имаше четири ръждиви люлки – на тях висяха децата и майките се мотаеха около тях. Аз обичах децата, всички до едно, черни и бели, добре облечени в дрешки от втора употреба или може би безкрайна употреба, защото крачолите изглеждаха толкова лъскави, като че сто деца бяха пораснали в тях – още една причина да обичам децата.Представях си какво дете е бил прекрасният Николай.Аз пораснах при мамините приятелки – всичките от красива по-красива, всичките търсещи някой господин с шведско родословие и финансов потенциал. Той трябваше да ги изтръгне от провинциалната пропаст на сивите блокове и стъпканите градинки, превърнати в изсъхнала тиня с грайфери на автомобила, който ги е мачкал за последно. В случай, че мамината приятелка, при която живеех, се омъжеше за някой швед, аз се местех да ме гледа друга мамина приятелка. Но скоро другата намираше холандец, аз стягах вързопчето си - една стара кожена чанта, която баща ми веднъж в редките си изблици на решимост изхвърли в кофата за боклук (обичам кофите за боклук).Вечер, откакто се научих да познавам кое не е скъсано, обхождах контейнерите много дискретно, облечена в най-новите си дрехи. Така нямаше да заподозрат, че такова хубаво момиченце в розова рокличка събира отпадъци – затова мразя розовия цвят – обикалях по боклуците, събирах здрави изхвърлени дрехи, телове, щайги, които продавах за пет, десет или двайсет стотинки на Пуст пазар. Там бродеха какви ли не клиенти, дори изисканите мамини приятелки и ги молех да не казват на мама, че съм пропаднала чак до Пуст пазар. Прибирах се с джоб стотинки у дома.Може би затова съвсем отрано бях най-блестящото дете по математика в класа. Още преди госпожа Даскалова да прочете задачата докрай, аз казвах отговора. Веднъж си спомням - още преди да ми направят мечка и да ме размажат от бой заради тъпите ми знания - заявих:- Тая задача е съшита не с бели конци, тя е съшита с бели въжета. Толкоз тъпи ли ни мислят?Класът гледаше напред към черната дъска и никой не виждаше белите въжета. Госпожа Даскалова също не ги виждаше и не смяташе, че сме толкоз тъпи. В междучасието моите съученици ми метнаха едно палто на главата. Повечето ме удряха по главата, която виждаше бели въжета и много знаеше. Някои - предполагам, че са били момчетата, ме щипеха на различни места – но може и да са били някои момичета. Във всеки случай оттогава се научих да не цивря, защото като цивриш, правиш удоволствие на ония, които бият по главата, за да не виждаш белите конци.Тогава временно живеех при една от приятелките на баща ми – дебеличка, избухлива жена, която ми наливаше толкова малко мляко в чашата, че оттогава като видя пълна жена, веднага инстинктивно ме свива коремът от глад. Мисълта ми е, че веднъж дори баща ми се възмути от моето подмятане от приятелка на приятелка - негови и на мама приятелки, с изтъркана чанта с багаж, захабени дрехи, същата чанта, с която баба ми се оженила на времето.Баба ми, най-светлият човек, която ме къпеше и хранеше, както всички останали деца – дори ме е хранила с лъжичка и ножче. Обичам я. Обичам я и на оня свят, и на по-оня, и на най-оня свят, където и да се намира, дори в Ада, но такива баби като нея превръщат Ада в Господ, стига само да го нахранят веднъж с лъжичка, както хранят всички нормални деца. Чудя се откъде баща ми се беше научил да лъже така добре при такава майка. Дядо ми също не лъжеше, напротив – ако аз излъжех, а аз лъжех, защото мислех, че така трябва - казваше:– Дръж си ръката изправена – аз я държах и той ме прасваше с една линия по дланта. След това ме караше да изчислявам с помощта на линията колко милиметра имат осем сантиметра и аз веднага му казвах, макар че едва стигах с глава тезгяха с неговите инструменти. Той беше каменар.Възхитен от математиката на това дребно дете, дядо ми веднага, забравил боя и лъжата, ме завеждаше в сладкарница “Пчела“ и ми купуваше най-голямата боза с най-голямата тулумба в заведението. Ядях бавно и се тъпчех, направо се пръсвах от ядене, защото той не позволяваше да си нося бозата и тулумбата у дома. Веднъж толкоз преядох, че ми стана лошо и с линейка ме караха в „Бърза помощ“ в Перник. Тогава за пръв път видях как тате се кара на дядо и разбрах – тате не искаше да умирам.Защото баща ми не навлизаше в конфликти, с когото и да било – нали, ако се развика, ще излязат наяве всичките му бездънни лъжи! Та, баща ми изхвърли в контейнера за смет кожената чанта на баба и ми купи куфар, в който си събирах пет чифта пликчета, пет чифта чорапи, пет потника, пет ризки – всичкото от най-добрата втора употреба и най-скъпото от моята любима Втора: - две фланели и два чифта джинси. Имах и една пола, но беше толкоз широка, че и мерцедес можеше да мине през нея. Жал ми беше, че не мога да я нося и я слагах като калъфка на възглавницата. Така пестях калъфки на мамините приятелки, които ме гледаха и смятаха, че съм много нетипично дете. Жалко, че съм била толкоз разсъдлива.Разбира се, веднага се върнах и прибрах кожената чанта от боклука, но баща ми, както самият той казваше, беше от стара коза яре, тоест баба ми била коза, когато го родила, сигурно затова лъжите му са така вироглави и умни. В тях не виждах нито един бял конец и затова баща ми ме пипна заедно с чантата на баба, която бях прибрала.Пред очите ми я запали в контейнера за боклук. Тогава аз вдигнах температура, защото баба от оня свят ме гледаше като оная котка, чиито котенца една съседка изхвърли в кошница и им драсна клечката. Тогава исках да умра - за първи и последен път, за да отида на оня свят при баба, дори и в Ада да беше. Все някак щях да реша задачите на дяволите. Баща ми обаче напусна една от дамите, която тъкмо бе започнал да обича и ме закара в болница.Мислих си, че ще ме остави в болницата при доктор Мартина - тя ме познаваше, познаваше глистите ми, бронхита, който все отсядаше под гръдната кост – тя ми показа какво е гръдна кост - познаваше въшките ми, червените и белите ми кръвни телца, които аз самата не познавах. Това са човечета в кръвта ти, които я тикат нагоре-надолу, за да не умреш. Мислех, че баща ми ще ме предаде на доктор Мартина, но той ме прибра у дома – в неговия дом. Явно беше купил къща и там ме гледа, докато температурата ми се сви като бито куче. И като спадна тая температура, видях – беше ми купил нова кожена – ама наистина кожена чанта и ми каза:- Няма да ревеш. Ето ти чантата.Исках да му кажа, че е най-добрият баща, но как да му кажа като не беше?Видях го как бръкна под старите обувки на мама и ми взе парите, които бях събрала от продажби на старите дрехи. Взе ми и стотинките, които криех под неговите ризи. Аз останах гола като сокола, дето никога не бях виждала. Соколът живееше в приказките на баба, но беше гол и бос, горкото пиле. Оттогава започнах да крия парите под отровите за мишки и хлебарки.В къщата на Николай нямаше мишки и хлебарки, там пиле не можеше да прехвръкне, дори мравка не можеше, но аз можех. Познавах един от гардовете, Киран, именно онова момче с психическото страдание, синът на съседката ни Ная. Ная беше извадила или както се изразяваше баща ми, беше изкихала 40 лева, за да ме почерпи и то не къде да е, а в „Лилипут“. Там един сириец правеше прекрасни сладкиши.– С моя син Киран можеш да имаш свой дом. Аз лично ще ти помогна да се пренесеш в нашето имение – каза направо тя. – То е разкошно.- Киран не е ли гард на „ВИП“-а? – попитах аз. Имах предвид осеметажните блокове недалеч от „Изток“, тъмни като сенките под очите на Фернанада, възрастната богата съпруга на баща ми (беше ми изпратил клип с нея. Фернанда изгледаше на 130 години, сенките под очите й бяха по-големи от нея), но аз не му повярвах, разбира се. От дъжд на вятър баща ми пращаше по стотина евро, за да си върнел паричките, които взел от моите спестявания и аз веднага ги внасях в банката.Едно от момчетата в моя клас, за което подозирах, че ме беше щипало стръвно след оная проста задача по математика, ми носеше боза от лавката и ми я продаваше с десет стотинки отстъпка.- Искаш ли да ти реша задачите? - питах го, но той клатеше глава. По-често ругаеше, за да не кажа псуваше и ако го правеше тихо, значи беше щастлив. Един ден ми донесе боза и вместо с десет стотинки, ми я продаде с цял лев по-евтино. Беше стиснат като портите на „ВИП“-а и щиглец през тези гнусни порти не можеше да прелети – та, защо ще ми продава толкова на сметка бозата? Стана ясно защо – момчето ме притисна до стената и ме целуна, тоест ухапа ме по устната, ако това може да се нарече целувка.- На - казах му. Можех да му кажа и „заповядай“, както се изразяваха всички, без изключение, приятелки на моя баща. Баща ми приказваше убедително – затова имам подозрението, че ако някой говори гладко и казва красиви думи като „извинявай“ и „моля“, все за нещо ще те прецака. – Дръж! – казах на съученика си и му върнах левчето отстъпка за бозата. Той се вбеси и ме ритна, но не жестоко, както риташе всички наред, а леко и внимателно. На другия ден ми донесе боза и не поиска да му я плащам, но аз така и не я изпих.Оттогава зная, че любовта е боза с отстъпка и човек е щастлив, ако впоследствие го изритат не жестоко, а меко и внимателно. Но във всеки случай получава ритник. Единственото изключение беше Николай.Ная, нашата най-издигна съседка от квартал „Изток“, малък шеф в едно от многото министерства, ме запозна със своя син Киран. Той беше висок, рус, добре гледан и ако от време на време без никаква причина не започваше да лае, човек никога не би си казал, че страда от тънко психическо страдание.Една от приятелките на баща ми, която се бе грижила за мене, имаше куче - грамаден уличен превъзходен екземпляр – Вилнейко. Знаех покрай него как да се отнасям с кучета. Давах му нещо с кокалче за хапване и Вилнейко скоро се влюби в мене много хлътнало. Когато Киран започваше за лае, аз му давах парче луканка – собствената му майка Ная купуваше луканката по моя гореща молба. Скоро тя отново ме покани в кафе „Лилипут“, отново се изръси, този път с петдесет лева, което означаваше , че сигурно ще настои да се оженя за Киран и следователно – ще отърва кожата - цялата с лунички, каквато беше кожата на моя баща.Всъщност точно заради луничките той бе убеден, че съм негова кръв и плът, макар че на мама бе заявил – „Детето е чуждо“, по-скоро мислете за плътта на съседа от Вход В, ап. 61, един самотен професор по математика – майка ми и професор по математика, виж ми окото! Но как тогава да обясним знанията ми по математика, които ми изкараха четири поредни боя, веднъж ме намазаха с червило отзад на панталоните и с блажна боя - точно тогава боядисваха вратите на училището – косата и челото. Плюс още едно доказателство - баща ми знаеше кой човек ще го съсипе – майка ми – и затова бягаше от нея.Ная, която беше извадила петдесетачка и ми поръча една чаша „Пина колада“ заедно с паста и кафе в „Лилипут“, ме гледаше втренчено, но аз бях убедена, че няма да ме съсипе. В това отношение подозирам, че не съм дете на мама – тя попадаше все на джентълмени, които я съсипваха и само благодарение на усета си да го усуква – беше завършила икономическия техникум в Перник; след всеки, който я беше съсипал, успяваше да добави по няколко, дори няколко десетки хилядарки в банковата си сметка.Аз приветствах нейното съсипване с цялата си душа, защото след поредната си разбита обич, тя ме поканваше в „Deep Dish” и ми купуваше най-скъпата пържола в града, настояваше пред очите й да нарежат салата от свежи домати за мен. Подаряваше ми обувки – или по-малки, или по-големи от моя номер - но нищо, продавах ги на Пуст пазар и си купувах от Втората маратонки, почти като нови. Подаряваше ми някоя нейна блуза – беше ми голяма, но я носех, защото в блузите на мама изглеждах грозна и никой не ме щипеше никъде.", "date": "2020.01.26", "title": "Да изплетеш клетка за щурец: разказ с продължение от Здравка Евтимова"}
{"url": "https://offnews.bg/tenis/federer-i-dzhokovich-prodalzhavat-v-melbarn-720293.html", "text": "Шесткратният шампион Роджър Федерер се класира за 15-и път за четвъртфиналите на Откритото първенство на Австралия.Поставеният под номер 3 швейцарски Маестро отстрани унгареца Мартон Фучович с 4:6, 6:1, 6:2, 6:2 след малко повече от два часа игра.Федерер допусна единствен брейк в седмия гейм, след което загуби първия сет, но до края на мача доминираше и отпусна на опонента си само още пет гейма.Той реализираше ранен пробив във всеки един от следващите три сета. Роджър завърши с 44 печеливши удари срещу 36 непредизвикани грешки.За място на полуфиналите Федерер ще играе срещу номер 100 в световната ранглиста Тенис Сандгрен (САЩ), който по-рано днес отстрани 12-ия поставен Фабио Фонини (Италия) със 7:6(5), 7:5, 6:7(2), 6:4.Действащият шампион Новак Джокович също се класира за четвъртфиналите в Мелбърн, след като надигра в три сета Диего Шварцман с 6:3, 6:4, 6:4 за малко над два часа игра. За място на полуфиналите той ще спори с Милош Раонич. Канадецът също записа чиста победа над хърватина Марин Чилич – 6:4, 6:3, 7:5.", "date": "2020.01.26", "title": "Федерер и Джокович продължават в Мелбърн"}
{"url": "https://offnews.bg/sviat/zhurnalistka-obvini-darzhavnia-sekretar-na-sasht-che-ia-e-psuval-sled-720257.html", "text": "Журналистката Мери Луиз Кели от NPR, най-престижното американско обществено радио, обвини държавния секретар на САЩ Майк Помпейо, че я е псувал и обиждал след края на негово интервю пред медията.Причината - Мери Луиз Кели е питала държавния секретар за Украйна и отзоваването на американската посланичка в Киев Мари Йованович.Уволнението на Йованович през май 2019 г. беше ключово в поредицата от събития, които в крайна сметка доведоха до импийчмънт на президента Тръмп в Камарата на представителите.Помпейо твърди, че при предварителната уговорка за интервюто изобщо не е станало дума, че Кели ще му задава въпроси за Украйна.Журналистката от NPR обаче отговори, че е уведомила помощниците на държавния секретар за подготвените от нея въпроси за Киев и Йованович.Майк Помпейо определи поведението на Кели като \"позорно\" и заяви, че \"това е още един пример колко необуздани са станали медиите в опита си да навредят на президента Доналд Тръмп и на тази администрация.\"След края на интервюто Помпейо започна да крещи и да използва обидни думи, защото е недоволен от въпросите ми за Украйна. Попита: После помоли своите помощници да му донесат карта, за да му посоча къде точно се намира страната. Аз му посочих къде се намира Украйна на картата, обясни Мери Луиз Кели в ефира на NPR.", "date": "2020.01.26", "title": "Журналистка обвини държавния секретар на САЩ, че я е псувал след края на неудобно интервю"}
{"url": "https://offnews.bg/futbol/ludogoretc-s-interes-kam-zhelan-ot-inter-720267.html", "text": "Шампионът Лудогорец се интересува от шведския футболист Джейк Ларсон, съобщава местният \"Sportbladet\". 21-годишният флангови футболист е част от отбора на елитния Йоребро.През миналия сезон отбеляза 8 гола и добави 2 асистенции в 27 мача, с което привлече вниманието и на някои европейските грандове.Ларсон е национал на Швеция до 21 години и вече има шест мача и за представителния тим на своята страна, в които се разписа на два пъти. През миналото лято се заговори, че интерес към младока проявяват Интер и Бреша.Изданието допълва, че от Лудогорец вече са заявили официално своя интерес към Ларсон.", "date": "2020.01.26", "title": "Лудогорец с интерес към желан от Интер"}
