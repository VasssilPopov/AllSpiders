{"url": "https://offnews.bg/obshtestvo/noi-predvaritelnite-danni-sochat-neutralen-efekt-ot-novata-formula-za-699569.html", "text": "Предварителните данни на НОИ сочат неутрален ефект от отпадането на дохода за периода 1997-1999 г. при изчисляване на индивидуалния коефициент за отпуснатите след 2018 г. пенсии.Във връзка с промяната в пенсионното законодателство от началото на 2019 г. Националният осигурителен институт (НОИ) подготвя последваща оценка на ефектите от влезлите в сила разпоредби на Закона за бюджета на държавното обществено осигуряване за 2019 г., с фокус върху ефекта от отпадането на дохода за 1997-1999 г. при изчисляване на индивидуалния коефициент (ИК) на лицата с пенсии, които ще бъдат отпуснати след 31 декември 2018 г.Предварителните резултати относно влиянието на промяната върху размера на индивидуалния коефициент се извършва въз основа на данни за 67 881 осигурени лица, на които от НОИ са изпратени уведомителни писма през 2018 г., че им предстои да навършат изискуемите години за пенсия през следващата година.Изключването на доходите за 1997, 1998 и 1999 г. и налагането на ограничение върху крайната стойност на ИК води до увеличение в размера на ИК за 56,8% от обхванатите лица, без промяна остават размерите на ИК на 11,9%, а при 31,3% се получава намаление в ИК. Очаква се в бъдеще делът на негативно засегнатите да продължи да намалява.Предварителният анализ на данните сочи, че общият ефект от прилагането на промените е увеличение с 0,3% на средния ИК на лицата от разглежданата съвкупност, което показва, че от гледна точка на системата, ефектът е неутрален. Средното увеличение на ИК е 4,3% за съвкупността на лицата с увеличение и запазване на размера, а средното намаление на лицата, за които беше изчислен по-нисък ИК, е 8,3%.От гледна точка на бюджета на държавното обществено осигуряване, очакванията са промяната да доведе до намаление на разходите за пенсии с 9,1 млн. лв. за 2019 г., което е само 0,09% от общия разход за пенсии, заложен в Закона за бюджета на държавното обществено осигуряване за настоящата година.Към този момент намаление на размера на ИК се наблюдава предимно при лица, които в периода 1997-1998 са се осигурявали за по-малък брой месеци на високи доходи.", "date": "2019.03.18", "title": "НОИ: Предварителните данни сочат неутрален ефект от новата формула за изчисляване на пенсиите"}
{"url": "https://offnews.bg/sviat/greshka-zaradi-edna-bukva-v-parizh-ne-e-zaloven-terorist-gotvel-aten-699570.html", "text": "Френската полиция не е задържала издирван джихадист, който планирал атаки в района на Париж и в България, както бе съобщено по-рано днес, а друго лице. При по-подробна проверка на самоличността на арестувания се оказало, че името му се различава с една буква от това на издирвания терорист. Външният му вид също не съответства на описанието на джихадиста, съобщава БНР.По-рано днес всекидневникът „Фигаро” и АФП съобщиха, че eкстремист, който e планирал атентати в Париж и на територията на България, е арестуван от френските власти в нощта на неделя срещу понеделник във френската столица.Мъжът, който е французин, е арестуван на „Шанз Елизе“ след проверка на автомобила „Ситроен“, в който се возел.Проверката била провокирана от нетрезвото състояние на шофьора, който е задържан заради употреба на алкохол.Първоначално служителите на органите на реда сметнали, че спътникът му е издирван и особено опасен джихадист, за когото има издадени три издадени заповеди за арест, включително европейска, но подозренията им в крайна сметка не се оправдали.", "date": "2019.03.18", "title": "Грешка заради една буква: В Париж не е заловен терорист, готвел атентат в България"}
{"url": "https://offnews.bg/tenis/rafa-nadal-tvardite-kortove-sa-opasni-za-zdraveto-699556.html", "text": "Бившият световен номер 1 в мъжкия тенис Рафаел Надал смята, че многото турнири на твърди кортове се отразяват сериозно на здравето на играчите.\"На твърди кортове има много повече мачове отколкото на останалите настилки. Ако говоря негативно за това покритие, ще изглежда сякаш се оплаквам, тъй като сега имам проблеми. Обичам мачовете на хард, но тялото ми не го приема толкова добре.Много пъти съм говорил затова преди - ако погледнем другите спортове, трудно ще намерим някой, който се провежда на толкова агресивна за тялото на спортистите настилка. Не го казвам, тъй като имам лична полза да има повече състезания на клей.Не ме безпокои толкова кариерата, колкото животът след тениса. Не е лесно. Да, сега играчите имат по-продължителни кариери. Но това, че тенисистите играят доста след 30, не е показателно. По-скоро е важно да се вземе предвид колко играчи претърпяват операции на бедрата, имат проблеми с колената и други.Говоря не за ситуацията сега, а за в бъдеще. Какъв начин на живот ще водим на 45 години? Перспективата не изглежда приятна. Когато наблюдавам някои бивши играчи, ми става тъжно,\" каза Надал.Матадора пропусна полуфиналите на турнира от серрите Мастърс 1000 в Индиън Уелс заради травма, а сега няма да участва и на следващата топ надпревара в Маями.", "date": "2019.03.18", "title": "Рафа Надал: Твърдите кортове са опасни за здравето"}
{"url": "https://offnews.bg/sviat/rusia-prizna-makedonia-pod-novoto-j-ime-699578.html", "text": "Русия призна Македония под новото й име - Република Северна Македония.Новината беше съобщена от пресцентъра на руското външно министерство в едва две изречения:\"На 19 февруари 2019 г. в Посолството на Русия в Скопие постъпи нота от Министерството на външните работи на Република Македония с уведомление за промяна на официалното име на тази държава на \"Република Северна Македония\". Руската федерация признава тази страна под новото име \"Република Северна Македония\".Същевременно на 7 февруари говорителката на руското външно министерство Мария Захарова упрекна властите в Скопие, че Македония няма да води независима външна политика, след като влезе в НАТО.Захарова твърди, че руското външно министерство не разбира от каква заплаха НАТО ще пази македонския народ.Единствената сериозна въоръжена сила, която дестабилизира региона, е създаваната от бившите албански бойци \"армия на Косово\". Не виждаме други заплахи за сигурността и в тази връзка си задаваме въпроса: дали НАТО няма отново да воюва с онези, които е обучил и въоръжил? - каза говорителката на руското външно министерство.Македония ще влезе в НАТО като 30-ата държава от организацията.", "date": "2019.03.18", "title": "Русия призна Македония под новото й име"}
{"url": "https://offnews.bg/temida/minio-stajkov-izliza-na-svoboda-sreshtu-garantcia-ot-polovin-milion-le-699571.html", "text": "Специализираният наказателен съд пусна от ареста бизнесмена Миньо Стайков срещу парична гаранция от 500 000 лева.Стайков е обвинен за пране на пари, както и за данъчни и акцизни престъпления.Съдът взе днешното си решение на закрито заседание заради здравословните проблеми на бизнесмена.Според днешното решение Стайков не може да продължи да се лекува в условията на следствия арест и болницата към затвора в София.Ареста напуска и Иван Димитров - синът на кмета на Карнобат, но срещу десет пъти по-малка гаранция, съобщава БНР.Стайков и Димитров обаче ще останат в ареста до произнасянето на второинстанционния апелативен спецсъд, пред който прокуратурата ще протестира по-леките мерки за неотклонение.", "date": "2019.03.18", "title": "Миньо Стайков излиза на свобода срещу гаранция от половин милион лева"}
{"url": "https://offnews.bg/tehnologii/sofia-shte-e-domakin-na-parva-po-roda-si-marketing-konferentcia-s-foku-699559.html", "text": "Някои от лекторите, които общо се очаква да са над 30 и за разлика от формата на всички останали събития, в този няма само да говорят, а ще предоставят силно практическо и интерактивно съдържание са: Матео Форте, Партньор и Управител на Be Loud (Агенция Работила по проекти с Ватикана, водещи модни, производствени и дизайнерски компании в Италия, както и в Европа); Жанет Найденова, Председател на Българската Ecommerce Асоциация; Христо Николински, Мениджър на Etarget и член на управителния борд на IAB Bulgaria; Тоуфик Хаули, Създател и Управител на Feronialab и Vp Sales; адв. Полина Терзийска, Управляващ Партньор в Prosperamo Legal /Терзийска и Партньори/, която ще говори и за все по-актуалното „дигитално право“, и много други. да обединява индустрията на едно място в търсене на фактора “X” за успешно и устойчиво развитие, маркетиране и комерсиализиране на бизнесите в динамичната бизнес среда в която живеем. ", "date": "2019.03.18", "title": "София ще е домакин на първа по рода си Маркетинг Конференция с фокус върху Дигитализация, Иновации и Предприемачество"}
{"url": "https://offnews.bg/kultura/fakel-ekspres-sred-pochetnite-gosti-na-parizhkia-salon-na-knigata-699562.html", "text": "Издателство \"Факел експрес\" беше един от почетните гости на 39-ия Парижкия салон на книгата, провел се от 15 до 18 март, съобщиха от издателството. Салонът е едно от най-големите литературни събития в Европа. За разлика от друг път, когато почетен гост е само една страна, тази година той е посветен на цял континент – Стария. Между поканените 22 европейски издателства бе и „Факел експрес“. Така над 200 000 посетители имаха възможност да се запознаят с писатели от всички краища на Европа, с богатството и динамиката на литературните процеси в редица страни.Покрай многобройните срещи с френски издатели и книжари Международното бюро на френските издатели и Националният център на книгата на Франция организират две кръгли маси. Първата предложи на участниците да обменят опита си по отношение на издателските политики и практики, целящи популяризирането на европейски автори. Втората се съсредоточи върху юридическата и икономическата среда, в която се осъществява сътрудничеството им. „Европа е нашето бъдеще, а културата – повече от всякога основата, върху която ще се изгради то“ – заяви директорът на „Книга Париж“ Себастиан Френо в посланието си към участниците и посетителите на Салона.В своя публична реч директорът на издателство \"Факел Експрес\" Георги Борисов обоснова избора на автори и произведения, които не само да отговарят на потребностите на българския читател, а и да развиват читателския вкус в страната.Поетът Георги Борисов е дългогодишен главен редактор на сп. „Факел“, автор на множество поетични книги, публикации документална и художествена проза, есета и литературни разговори. Участник е в редица международни литературни срещи и фестивалиПод марката на издателството излизат автори като Мишел Уелбек, Емил Чоран, Чеслав Милош, Йосиф Бродски, Данило Киш, Ясмина Реза, Дубравка Угрешич, Александър Солженицин, Юз Алешковски, Венедикт Ерофеев, Владимир Пелевин и Константин Павлов.За „Факел експрес“ и издаваното от него повече от две десетилетия списание „Факел“ това е поредно високо признание – след избирането му за почетен гост на Панаира на книгата в Москва през 2008-а, Голямата годишна награда на Асоциацията на българските книгоиздатели през 2014-а, участието му през 2017-а отново в Панаира на книгата в Москва и пр.", "date": "2019.03.18", "title": "Факел експрес – сред почетните гости на Парижкия салон на книгата 2019"}
{"url": "https://offnews.bg/sviat/vratat-na-bivsh-medien-savetnik-na-putin-e-schupen-pri-smartta-mu-699573.html", "text": "Михаил Лесин, бившият съветник на Владимир Путин, чието тяло бе намерено в хотелска стая във Вашингтон през 2015 г., е претърпял фрактура на врата, настъпила малко преди смъртта му. Това става ясно от предоставени документи от медицинската експертиза, които разкриват допълнителни данни за последните дни на руснака.Документите не предоставят кристално ясни доказателства за извършено престъпление, свързано със смъртта на Лесин. В тях също се посочва и възможност фрактурата да е била причинена и „след смъртта“, по време на аутопсията.Въпреки всичко детайлите в документите, предоставени ексклузивно на Свободна Европа, представляват най-точната научна експертиза, която досега е представяна във връзка със смъртта на Лесин, която властите обясниха като следствие на инцидент при прекаляване с алкохол.Някогашният могъщ медиен съветник на Путин Лесин губи привилигированата си позиция в Кремъл през 2012 г. Той изчезва от публичния живот, докато не е открит мъртъв в стая в хотел „Дюпон Съркъл“, намиращ се на няколко пресечки от Белия дом. Това се случва на 5 ноември 2015 г.Какви са новите детайли, които се разбират от предоставените документи, които преди две години Свободна Европа изиска, позовавайки се на Закона за достъп до обществена информация.ФБР е обмисляло поемане на работата по случая през 2016 г. Остава неясно дали бюрото формално го е направило, въпреки че публикувани по-рано документи показват, че агенти на организацията са участвали в разпитите на свидетели и анализа на видео записи по случая.Синът на Лесин, Антон, който живее в Бевърли Хилс, е споделил с разследващите, че не е знаел защо баща му е бил в американската столица. Той също така заявява, че баща му рядко си е позволявал да прекалява с алкохола по време на работни пътувания.В доклад, изготвен в деня на смъртта на Лесин от работещ по случая патолог, се споманава, че медицинското лице е уведомено от детектив, че „приятел“ на Лесин се е свързал с него и се е интересувал за местонахождението му.Въпреки официалното заключение след края на разследването за смъртта на Лесин, връзките му с руския елит и странните обстоятелства около смъртта му, както и при смъртните случаи на множество руснаци по света, изгубили позициите си във властта, наливат масло в огъня на спекулациите затова, че бившият съветник на Путин е бил убит.В медицинските документи, с които Свободна Европа разполага, се говори за прорезни рани и отоци по врата, горната и долната част на торса, но не и затова как се е стигнало до тях.Изводите на медицинските лица, които бяха публикувани през октомври 2016 г., бяха посрещнати с подозрения от хора, които са имали бизнесвръзки или са познавали някогашния могъщ кремълски съветник, който бе в основата на премахването на независимите руски ТВ канали и създаването на международната телевизия RussiaToday.Човек, който е имал директен достъп до стаята, в която е намерен Лесин, сподели пред Свободна Европа, че е било физически невъзможно за починалия да е умрял, без да има някой друг с него в стаята.Лесин играе основна роля в предизборната кампания на Борис Елцин през 1996 г., като заема и ролята на негов говорител след избирането му. Той е говорител на Елцин и при обявяване на оставката му на 31 декември 1999 г.Когато започва да изпълнява ролята на медиен съветник на Путин в началото на новия век, Лесин играе ключова роля за поставянето на националните телевизии в страната под контрола на Кремъл. Това важи в най-голяма степен за NTV, канал, която дотогава е известен с критичните си материали към властта. Той продължава със създаването на Russia Today – глобалният канал, който играе ролята на говорител на Кремъл, познат днес като RT.Година преди смъртта си, през 2014 г., Лесин привлича вниманието на американския Сенат, където е отправено искане към ФБР да го разследва за пране на пари. Няма данни затова бившият президентски съветник да е пътувал често до Вашингтон, но скоро след смъртта му става ясно, че той е бил в американската столица, за да посети гала вечер, която се е състояла два дни преди тялото му да бъде открито.Източник на Свободна Европа, който поддържа контакти с федералните служби, съобщи, че Лесин е бил в контакт с Министерството на правосъдието в месеците преди смъртта си. През март 2018 г., сайтът BuzzFeed цитира неназован източник, твърдящ, че бившият служител в британското разузнаване Кристофър Стийл е предоставил на ФБР доклад, в който се твърди, че Лесин е бил пребит до смърт от хора на руски олигарх, близък до Владимир Путин. В BuzzFeed не разкриват името на олигарха.В доклада си от декември 2017 г. полицията заявява, че Лесин е пил много в дните преди смъртта си. Месец по-късно ФБР публикува доклад за разследването си от 56 страници, включващи и работата на експерти, които са анализирали видеозаписите от хотела. Докладът на службата включва и 29 страници от изготвената медицинска експертиза, които са в основата на заключенията за причините за настъпването на смъртта. Тези страници са подложени на сериозна редакция.Руските власти почти не правят коментари за смъртта на Лесин, с изключение на едно изказване, в което се коментира, че руската страна очаква пълни подробности по разследването от страна на американските служби.", "date": "2019.03.18", "title": "Вратът на бивш медиен съветник на Путин е счупен при смъртта му"}
{"url": "https://offnews.bg/tenis/federer-sled-zagubata-ne-e-fatalno-tova-sa-normalni-neshta-699563.html", "text": "Швейцарската легенда в мъжкия тенис Роджър Федерер сподели след загубата от Доминик Тийм (3:6, 6:3, 7:5) на финала на турнира Индиън Уелс, че австриецът се е представил по-добре от него в ключовите моменти. Маестрото отсече, че няма за какво да се притеснява, тъй като съвсем наскоро триумфира в Дубай и завоюва своя стотен трофей в кариерата.\"Не се чувствам разочарован. Доминик игра по-добре от мен в ключовите моменти от срещата. Това понякога се случва, нормални неща са. Разбира се, нормално е да си леко разстроен след подобна загуба и то на финал. Аз обаче съм бил в подобни ситуации много пъти.Трудно е да се каже какво точно се е объркало. Може да се рови дълго в това и да се спори много. Това обаче няма да доведе до нищо. Просто трябва да призная, че опонентът ми игра по-добре във важните моменти.Имах своите шансове и се чувствах добре. Днес обаче не бе моят ден, това е истината. Радвам се много за Доминик. Това е негов първи \"Мастърс\" трофей в кариерата. Определено е голямо събитие. Аз не съм притеснен за себе си, тъй като съвсем наскоро спечелих своя стотен трофей в Дубай\", каза Федерер.", "date": "2019.03.18", "title": "Федерер след загубата: Не е фатално, това са нормални неща"}
{"url": "https://offnews.bg/ikonomika/ivo-bozhkov-tarsi-finansova-podkrepa-za-delo-sreshtu-trejs-699561.html", "text": "Общинският съветник от ДСБ в Столичния общински съвет Иво Божков призова \"всички свободни граждани\" да го подкрепят финансово за делото, в което е ответник срещу строителната компания Трейс. Компанията, която прибра многомилионни договори от държавата по време на управленията на Бойко Борисов, съди Божков за това, че е свалил акциите на компанията с 1,4 млн. лева, публикувайки статус във фейсбук. Затова Трейс е внесла иск за 117 000 лева срещу него.Божков е категоричен, че в случая става дума за абсурден иск и заявява, че след като спечели делото и разходите му бъдат възстановени, да дари всички средства за важна кауза свързана с бъдещето на България - децата.Ето и цялата позиция на общинаря демократ, публикуван на блога му:Трейс срещу Иво Божков - кого ще подкрепиш?Фронталната ми борба срещу корупцията и разхищението на данъците ни нямаше как да мине без последствия. Свободното ми изразяване на мнение и критики, както и конкретни действия свързани с качеството на изпълнение на обекти на фирма Трейс, ми доведоха показно дело с иск за 117 000 лева. Абсурдният претекст е, че съм им бил свалил акциите с 1.4 милиона лева чрез мой фейсбук статус. Разказ с подробности на линка в края на този пост.Качествената защита за съжаление не е безплатна, за това се обръщам към всички свободни граждани, за да потърся символична малка финансова подкрепа от максимален брой хора. След като спечеля това абсурдно дело и задължа разходите по него да ми бъдат върнати, ще даря обратно всички получени от вас пари, за важна кауза свързана с бъдещето на България - децата.Как можете да го направите? Чрез бутоните в края на текста, който четете в момента.Ако нямате тази възможност, то моралната подкрепа ми е също толкова важна - просто споделете този пост!Ще публикувам инициалите на дарителите, заедно с дарената сума, така че да има пълна прозрачност.Тези, които могат само по банкова сметка:IBAN: BG60STSA93000025151789BIC/SWIFT: STSABGSFОпит ли е да се смаже един граждански журналист и общински съветник, който дава публичност на проблемите и нередностите с обществените поръчки в София и България?Мултимилионната пътно-строителна фирма, спечелила от 2014 г. най-много обществени поръчки в София (над 62 милиона лева!) и изпълнител между 2007 и 2017 г. в национален план на над 100 поръчки за почти един милиард лева! Абсурдно е такъв гигант да се занимава с мен, а причините да го прави оставям на ваша преценка.Подробности можете да прочетете като натиснете #Корупцията е реалност, срещу която трябва да бъдем единни. Не съм спирал, и няма да спра, да давам гласност на проблемите, които виждам и с които не мога да се примиря. Надявам се, да не съм сам.", "date": "2019.03.18", "title": "Иво Божков търси финансова подкрепа за дело срещу Трейс"}
{"url": "https://offnews.bg/politika/ninova-se-sreshtna-sas-zemedeltcite-na-pejcho-kasarov-posavetva-stani-699560.html", "text": "Националният съвет на БСП избра Елена Йончева за водач на листата за европейските избори. На изказаните съмнения за проведения избор ще отговоря по два начина. Първият е технически - ако някой има жалби и съмнения, има партия, има контролни органи - да ги отнесе тук, а не да ги развява по телевизиите. Вторият е - ако си търсиш оправдания за една загуба, може да намериш много обяснения.\". Това заяви лидерът на БСП Корнелия Нинова. На въпрос дали и на кое място ще влезе  в листата на БСП, Нинова отговори, че това ще реши Националният съвет на партията на заседание, което ще се проведе в първата половина на месец април, така както казват уставът и правилата за номиниране и подреждане на листата. Днес проведохме среща с Българска земеделска партия – това е поредната ни среща с извънпарламентарни партии и граждански сдружения, в желанието ни да съберем повече подкрепа в общ фронт за гарантиране на честни избори”, каза още Нинова на „Позитано 20”. По думите й по време на разговора са били обсъдени позициите на двете страни за промяната на изборните правила, като те имат съвпадение по тях.„Имаме опасения от фалшификация и подмяна на вота, но имаме и решимост с общи възможности да противодействаме, за да гарантираме свободен, честен и почтен избор”, коментира Нинова. Председателят на БСП използва случая, за да призове българските граждани да гласуват за когото те предпочитат, но да упражнят демократичното си право на глас.„Тези разговори прерастват в разговори за политики. Българската земеделска партия представлява малки, средни, дребни земеделски производители. Днес обсъждахме как с общи усилия можем да защитим техните права – не само тук, но и с оглед на предстоящите европейски избори”, заяви Нинова. „Искаме да гарантираме равнопоставеност на българския дребен земеделски производител със земеделските производители на другите европейски държави”, добави тя. По думите й е била обсъдена и програмата на БСП за развитие на земеделието, която се подкрепя от Българска земеделска партия.От своя страна, от Българската земеделска партия благодариха за срещата и разискваните политики в сектор земеделие, Изборния кодекс и предстоящите избори. „Обсъдихме в нашия Управителен съвет отношението на БСП към българското земеделие и общите ни политики, които съвпадат в посока европейско и българско земеделие. Затова решихме да работим заедно по този процес”, коментира председателят на партията д-р Пейчо Касъров. Той смята, че трябват гаранции правото на избор да не бъде опорочавано. ", "date": "2019.03.18", "title": "Нинова се срещна със земеделците на Пейчо Касъров, посъветва Станишев да не развява съмнения по телевизиите"}
{"url": "https://offnews.bg/politika/ninova-kam-stanishev-niama-nuzhda-chovek-da-sachetava-vsichki-postove-699577.html", "text": "\"Много е важно да умееш да губиш достойно - да излезеш и да заявиш, че е имало заседание и органите на партията са избрали друг, защото може би са преценили, че той е по-добър. Достойнството си личи най-много в тези моменти.\"С тези думи председателят на БСП Корнелия Нинова коментира пред БТВ избора за водач на листата на партията за европейските избори. Според нея системата на избор е била възможно най-прозрачна, пред цялата зала.Друго е тревожното за мен. Заради надпартийна кауза - като осигуряването на честни и прозрачни избори, от БСП напуснахме парламента и събрахме около себе си много НПО-та и извънпарламентарни партии, които ни подкрепиха. И ние ще продължим тази битка. Точно в този момент да използваш тази манипулация, за да внушиш, че БСП не прави честни избори, според мен е непочтено - към партия, която те е правила депутат, евродепутат, президент на ПЕС. Аз не разбирам тези действия, но сигурно самоунижението може да продължи - то няма край, твърди Нинова.По думите й със Станишев имат принципни различия за провеждането на политика. Тя даде пример - лидерът на ЕНП се е отказал от евродепутатското си място, а същата е ситуацията и при АЛДЕ. \"В моята представа за политика няма нужда човек да съчетава всички постове. Нека да отворим ветрилото за други българи\", призова председателят на БСП.Тя коментира, че в Европа има неписано правило за несъвместяване на постовете - един човек не може да заеме всички постове.Друг пример за различията между нея и Станишев, който Нинова посочи, е мнението за \"вечността\" в политиката:\"Смятам, че три мандата за депутат са достатъчни - трябва да има приемственост, млади и нови хора. Те никога няма да ми простят въвеждането на мандатността, но и председателят на БСП може да бъде избран за два мандата.\"Според нея БСП е отдала нужното уважение към Станишев, когато го е номинирала за президент на ПЕС:\"Когато си президент на политическо семейство, трябва да умееш да балансираш и да правиш компромиси. На срещите на Вишеградската четворка, на които присъствам, партиите имат различни мнения. Сергей трябва да балансира и да изразява позициите на общото семейство\".\"Със сделки за постове ли ще вървим на избори или ще се обединяваме зад политики, които защитават българското достойнство - например програмата ни за развитие на Европа?\" - попита Нинова.Тя акцентира, че от ПЕС са били изпратени писма и мисии във връзка с позицията на БСП по повод Истанбулската конвенция. Но същевременно попита: \"Колко мисии ни изпратихте по повод борбата за правата на работниците в ЕС? Или за младежката гаранция, културния чек на младите хора?\"", "date": "2019.03.18", "title": "Нинова към Станишев: Няма нужда човек да съчетава всички постове. Да отворим ветрилото за други българи"}
{"url": "https://offnews.bg/sviat/v-parizh-zaloviha-terorist-gotvel-atentat-i-u-nas-obnovena-699565.html", "text": "Екстремист, който планирал атентати в Париж и на територията на България, е бил арестуван от френските власти, съобщава онлайн изданието на „Фигаро”, като цитира и информация на АФП. Задържането е станало случайно в нощта на неделя срещу понеделник. Издирваният с Европейска заповед за арест пътувал в автомобил с видимо пиян шофьор, който бил спрян за полицейска проверка. Когато униформените проверили данните на двамата пътници в колата, станало ясно, че единият е именно търсеният екстремист, информира бТВ.По информация във френски медии, става дума за човек, следен от службите заради данни, че се е радикализирал.Води се разследване за участието му в „престъпна дейност, изразяваща се в подготовката на терористични актове”.", "date": "2019.03.18", "title": "В Париж заловиха терорист, готвел атентат и у нас (обновена)"}
{"url": "https://offnews.bg/futbol/uefa-zapochna-razsledvane-sreshtu-ronaldo-zaradi-imitatciata-mu-699566.html", "text": "От УЕФА започнаха разследване срещу суперзвездата на Ювентус Кристиано Роналдо. Това обяви евроцентралата на официалната си страница.Причината е поведението на португалския нападател след историческото елиминиране на Атлетико Мадрид в реванша при 1/8-финалите на Шампионската лига.Тогава Роналдо направи неприличен жест, по подобие на треньора на испанците Диего Симеоне от първата среща. Впоследствие аржентинският спец отнесе глоба от 20 хил. евро, но води \"дюшекчиите\" на мача в Торино.Най-вероятно и Роналдо ще се размине със санкция. Той заби хеттрик в реванша с Атлетико и класира Юве за следващата фаза с общ резултат 3:2.", "date": "2019.03.18", "title": "УЕФА започна разследване срещу Роналдо заради имитацията му"}
{"url": "https://offnews.bg/knigi/kiril-krastev-spomeni-za-kulturnia-zhivot-mezhdu-dvete-svetovni-vojni-699567.html", "text": "Кирил Кръстев (1904–1991) е сред най-изтъкнатите интелектуалци на своето време. Завършва естествени науки в Софийския университет и специализира изобразително изкуство в Париж. Утвърждава се като есеист, литературен и кинокритик, публицист, изкуствовед. Създател, редактор и сътрудник на редица вестници и издания на културна тематика, той е винаги във вихъра на събитията.Мемоарната книга на Кирил Кръстев представя панорамна картина на културния живот в България между двете войни. Той ни предоставя сведения и интересни факти относно най-видните творци и интелектуалци, дружества и редакции през този период.В неговия специфичен стил, неподдаващ се на категоризация и клишета, Кирил Кръстев разказва за срещите си с Гео Милев, проф. Константин Гълъбов, Чавдар Мутафов, Асен Златаров, Елисавета Багряна, но и дава оценка на творчеството им, съпоставяйки го с личния им живот.\"Спомени за културния живот между двете световни войни\" е най-ценното произведение на Кирил Кръстев, което запазва културната ни идентичност за поколения напред.Изданието съдържа допълнителни материали от личните тетрадки на Кирил Кръстев.", "date": "2019.03.18", "title": "Кирил Кръстев: Спомени за културния живот между двете световни войни"}
{"url": "https://offnews.bg/obshtestvo/dazd-se-samosezira-za-medijno-otraziavane-na-sluchaite-s-nasilie-ot-i-699544.html", "text": "Държавната агенция за закрила на детето съобщи, че се самосезира и работи по случаите на насилие от и над деца – ученици от градовете Габрово, Ловеч и Пловдив, широко отразени и онагледени от медиите чрез видеоматериали и снимки.Случаите на деца, които се отразяват и обсъждат широко от медиите изискват предприемане на мерки за закрила на децата от въвличане в дейности, които биха имали негативни последици за тяхното физическо, умствено, нравствено и социално развитие. Поради своята неопитност и стремеж към подражание на възрастните, децата са една уязвима аудитория и затова съществуват международно признати стандарти за тяхната допълнителна защита от неподходящо и/или вредно медийно съдържание.В тази посока ДАЗД, заедно със Съвета за електронни медии разписаха Критериите за оценка на съдържание, което е неблагоприятно или създава опасност от увреждане на физическото, психическото, нравствено и/или социално развитие на децата. Този документ прецизира прилагането на законовите разпоредби по отношение на децата от страна на журналистите и радио-телевизионните оператори в страната.Въпреки съществуването на критериите, посочени по-горе, и разбирането на по-голямата част от журналистическата и медийна общност, че децата са специфична група, която се нуждае от допълнителна защита, твърде често при отразяване на конкретни случаи на деца в медиите тези правила се нарушават, се казва в съобщението.При оповестяването от медии на прояви на деца не следва да се посочват лични данни за тях, включително техните образи, за да не бъдат идентифицирани (особено когато се отнася за случаи на насилие върху деца или конфликтни семейни отношения), поради риска от повторна виктимизация, стигматизация, трудно предвидими негативни последствия в дългосрочен ефект върху развитието на детето и създаване на негативни нагласи по отношение на него, включително при неизяснени обстоятелства, предмет на съдебно разследване. Това в пълна сила е валидно както за децата, които са жертви на насилие или злоупотреба, но също така и за децата, за които се предполага, че са извършили насилие, противообществена проява, престъпление.Чрез чл. 16 от Конвенцията на ООН за правата на детето се гарантира правото на всяко дете да бъде защитено срещу произволна или незаконна намеса в личния му живот, семейство, дом или кореспонденция, както и срещу незаконно посегателство срещу неговата чест и репутация. Член 16 трябва да се прилага към всички деца без дискриминация.В случаите на деца, заподозрени или обвинени в нарушаване на наказателния закон, разпоредбата на чл. 16 гарантира зачитане на правото на личен живот и неразгласяване на лични данни на всички етапи на следствието и процеса. Комитетът по правата на детето в свои коментари по въпроса е заявил, че „Личният живот на детето трябва да бъде напълно защитен на всички етапи на делото, включително по отношение на незаконни записи и възможно разгласяване от медиите“.Този основен принцип е заложен и в чл. 11а, ал. 1 от Закона за закрила на детето, където е регламентирано, че „сведения и данни за дете не се разгласяват без съгласието на неговите родители или законни представители освен в случаите по чл. 7, ал. 1. Същото се отнася и за деца, с предприета мярка за закрила, като в тези случаи разгласяване на сведения и данни се осъществява само с изричното становище на органа, предприел мярката за закрила, а именно – дирекция „Социално подпомагане“.Мерките за закрила, по смисъла на Закона за закрила на детето изброени в чл. 4, ал. 1, могат да бъдат: настаняване на детето в семейство на близки или роднини; в приемно семейство; в услуги от резидентен тип – такива са център за настаняване от семеен тип, кризисен център и др.; специализирани институции – например дом за деца, лишени от родителска грижа. Когато детето е навършило 14 години, се взема и неговото съгласие за разгласяване на сведения и данни.Сведения и данни за личността на дете, съгласно §1, т. 2 от Допълнителните разпоредби на Закона за закрила на детето представлява всяка информация за детето по смисъла на Закона за защита на личните данни. Съгласно чл. 2 на същия, лични данни са всяка информация, отнасяща се до физическо лице, което е идентифицирано или може да бъде идентифицирано пряко или непряко чрез идентификационен номер или чрез един или повече специфични признаци.В Закона за защита на личните данни е дадена легална дефиниция на „специфични признаци“ – такива, свързани с физическа, физиологична, генетична, психическа, психологическа, икономическа, културна, социална или друга идентичност на лицето, като тук се включва и образът на дете, възпроизведен върху всякакъв носител.С оглед предприемане на последващи действия, целящи гарантиране правото на детето, във връзка със закрилата на личността му, съгласно разпоредбата на чл. 11а от Закона за закрила на детето (ЗЗДет.), Държавната агенция за закрила на детето извършва проучване за установяване на административно нарушение по чл. 45, ал. 12 от Закона за закрила на детето, съобщават още от Агенцията.", "date": "2019.03.18", "title": "ДАЗД се самосезира за медийно отразяване на случаите с насилие от и над деца"}
{"url": "https://offnews.bg/kultura/nashite-palkovodtci-georgi-vekilski-video-699545.html", "text": "Осмият епизод на късометражната документална поредица „Нашите пълководци“ хвърля светлина върху майор Георги Векилски, чиито паметни думи „Тук ще умрем, но нито крачка назад. Тури ножа!“, отекват във вечността.Той е роден в Ловеч през 1892 г. в будно семейство. Любовта му към колоезденето предопределя военната му кариера като кавалерист във войската на Негово Царско Величество, където след няколко години съдбата го среща с талантливия генерал Иван Колев. Подвигът на Векилски през Първата световна война при хълма Мустафа ачи го превръща в герой на цяла Добруджа. Той удържа до последно позициите си и печели ценно време за своя висшестоящ, за да стигнат българите до победа.Векилски методично израства в армейската йерархия, като през 1910 г. е произведен в чин капитан. Той участва в Балканската война и е награден за умело ръководената от него батарея. Векилски се сражава и в Междусъюзническата война, за което получава орден „За храброст“.През 1914 г. в българската армия започва дискусия за въвеждането на нов вид артилерия – конна. Самият Векилски взема активно отношение по въпроса със свои статии и вероятно заради това именно той е назначен за командир на първата създадена конна батарея. Тя се числи към Конната дивизия в Трета българска армия и когато на 1 септември 1916 г. започва войната срещу Румъния, участва в победоносния поход в Добруджа. Тук дивизията и нейният командир генерал Иван Колев си спечелват неувяхваща слава.Името на Векилски нашумява при боя около Кочмар-Карапелит, където Конната дивизия влиза в първия си по-сериозен сблъсък. Силни румънски части тръгват на помощ на обсадения от българите Тутракан. На 3 септември 1916 г. залповете на конната батарея на капитан Векилски оповестяват началото на сражението. 400 български конници се врязват сред четирихилядна румънската пехота и я разпръсват. С точната си стрелба оръдията на Векилски допринасят за победата.  Но славата си капитан Векилски спечелва при село Мустафа ачи.На 21 септември 1916 г. Конната дивизия е изненадващо атакувана от вражеска пехота, кавалерия и артилерия. Ген. Колев се нуждае от време да се реорганизира, а избраната от него тактика е противникът да бъде допуснат близо, за да бъде контраатакуван. В гъсти вериги румънците настъпват, а срещу четири техни батареи се изправя само една българска – тази на капитан Векилски. Тя заставя една от противниковите батареи да замълчи, а и безмилостно коси атакуващите. Румнците обаче упорито настъпват и започват да обхваща фланговете на батареята, а тя не е осигурена дори с телени мрежи.Векилски напуска наблюдателния пункт и отива при хората си, разколебани от вражеския напор: „Никой няма да отстъпва! Тук ще измрем, но ни крачка назад!“ Но патроните привършват и артилеристите слагат щиковете на пушките си. Раклите от снаряди са натрупани като барикади. Около шестте оръдия застават шест карета, сякаш сред барутния дим епохата на Наполеон се е завърнала. Но и сега конната батарея бълва картеч по противника, достигнал вече на десетина крачки.В разказа си „Мустафа ачи“ Йордан Йовков, по онова време военен кореспондент, описва сражението по следния начин: „Нови вълни се показват, нови залпове от оръдията и хълмът пак опустява... Те бяха шепа хора. А ставаше някакво чудо и в него възкръсваше сякаш старинна легенда...“ Със спокойствието на хора, които вече са приели смъртта, артилеристите се сражават, а Векилски не очаква помощ от никъде. Той не знае, че генерал Иван Колев внимателно наблюдава боя и изчаква точния момент да пусне вихрената си конница. Такъв момент все не идва, но генералът не може да прежали храбрите артилеристи. Затова се чува заповедта: „Дивизията, в атака!“ и конната лавина подминава Векилски и неговите хора и прегазва противника.Целия филм за живота на Георги Векилски и неговите бойни сражения може да видите в осмия епизод от поредицата на ЗАД „Армеец“ и „Българска история: ", "date": "2019.03.18", "title": "Нашите пълководци: Георги Векилски (видео)"}
{"url": "https://offnews.bg/sviat/holandskata-politcia-arestuva-streletca-ot-utreht-kojto-ubi-trima-dus-699572.html", "text": "Холандската полиция арестува мъжа от турски произход, заподозрян за стрелбата в трамвай в град Утрехт.При нападението бяха убити трима и ранени петима души.Стрелецът е идентифициран от полицията като Гьокмен Танъш, на 37 години.Той е задържан при серията от обиски, извършени тази вечер в Утрехт.Танъш е стрелял срещу свой роднина по \"семейни причини\" и след това е прострелял други хора, които се опитали да помогнат, твърди проправителствената турска Анадолска агенция, която се позовава на роднини на 37-годишния мъж.Холандските власти обаче и към момента не изключват версията, че стрелецът има терористични мотиви за нападението си.Турската редакция на Би Би Си разполага с информация, че в миналото си Гьокмен Танъш е воювал в Чечения.Преди няколко години 37-годишният мъж е задържан за предполагаеми връзки с „Ислямска държава“, но впоследствие е бил освободен.", "date": "2019.03.18", "title": "Холандската полиция арестува стрелеца от Утрехт, който уби трима души"}
{"url": "https://offnews.bg/bojni/konar-makgregar-pred-zavrashtane-v-oktagona-prez-iuli-699547.html", "text": "Ирландската звезда в смесените бойни изкуства Конър Макгрегър  преговаря с ръководството на UFC за следващата си битка.Ако всичко върви добре, той може да се върне в октагона през юли, но името на противника му все още не е известно.Вчера боецът взе участие в парада, посветен на честването на ирландския празник - Ден на Св. Патрик, и сподели пред медиите бъдещите си планове.\"В момента преговаряме с UFC, устремили сме се към юли, ще видим какво ще се случи. Аз съм в готовност. Тази сутрин в хотелската си стая правих спринтове на наклонена бягаща пътека по моята програма McGregorFast. Така че ние се подготвяме, работим, както винаги сме правили\", каза Макгрегър.", "date": "2019.03.18", "title": "Конър Макгрегър пред завръщане в октагона през юли"}
{"url": "https://offnews.bg/obshtestvo/proveriavat-signali-za-falshivi-trudovi-knizhki-699538.html", "text": "Министерство на труда и социалната политика (МТСП) проверява сигнал за фалшиви формуляри за трудови книжки.Сигналът е подаден преди седмица от президента на КТ „Подкрепа“ Димитър Манолов. В него се посочва, че на много места у нас се продават трудови книжки, които са разпечатани от неоторизирани фирми, с които министерството на практика няма договор, съобщи БГНЕС.„Проверката показа, че министерството има договор с една фирма още от 90-те години. Тя също подаде сигнал за наличието на такива случаи. Ще проверим изнесеното в двата сигнала. Ако има нарушение на договорни положения или на законодателството, ще има санкции. Ако става дума за престъпление, ще сигнализираме прокуратурата“, увери социалният министър Бисер Петков.Той коментира и темата за новата формула за изчисляване на пенсиите и дали от нея ще има ощетени лица. „Такъв анализ се подготвя. Надявам се тази седмица да бъде готов. Ще дадем повече информация“, увери Петков. Симулация на НОИ показва обаче, че ако от формулата на пенсиониралите се през 2017 г. бъдат извадени трите години – 1997, 1998, 1999 г., за 37% от тях пенсията би била в по-малък размер, а за останалите – в по-голям.„Възложено е да се направи пълен анализ с какви интервали може да се очаква увеличение или намаление на пенсията“, допълни още министър Петков.", "date": "2019.03.18", "title": "Проверяват сигнали за фалшиви трудови книжки"}
{"url": "https://offnews.bg/sviat/zamarsiavane-okeanat-izhvarli-martav-kit-pogalnal-40-kg-plastmasa-699537.html", "text": "Мъртъв кит бе изхвърлен на морския бряг край Филипините, а в стомаха му бяха открити 40 килограма пластмасови отпадъци, съобщи Би Би Си.Бозайникът е намерен от служители на музея D'Bone Collector. Той е от вида клюномуцунест кит на Кювие и е загинал по-рано този месец.В пост в страницата си във фейсбук от музея съобщиха, че вътрешността му е била пълна \"с най-голямото количество пластмаса, което сме откривали в кит\". Сред отпадъците, които е погълнал, са 16 пакета от ориз, множество торбички за пазаруване и вид торби, ползвани типично в банановите плантации. В идните дни музеят ще публикува пълен списък на откритите пластмасови предмети.\"Това е отвратително. Властите трябва да вземат мерки срещу онези, които продължават за ползват водите и океаните като кошове за боклук\", допълват от музея.", "date": "2019.03.18", "title": "Замърсяване: Океанът изхвърли мъртъв кит, погълнал 40 кг пластмаса"}
{"url": "https://offnews.bg/kultura/nim-otbeliazva-140-godini-ot-priemaneto-na-tarnovskata-konstitutcia-699540.html", "text": "Националният исторически музей отбелязва 140 години от приемането на Търновската конституция (1879 г.), като показва към постоянната си експозиция редица предмети, които за пръв път или рядко са вадени от фондовете му.Такъв е например юбилейният посребрен медал с лика на Антим I, изсечен във връзка със 120-годишния юбилей на Народното събрание. Също така и луксозното издание на „Алманах на българската конституция”, издаден през 1911 г. Книгата съдържа почти 1000 страници, с 1200 портрета на дейци и държавници и включва всички официални документи около предисторията на Търновската конституция, нейното създаване и промени.Посетителите на музея ще могат да видят оригинални снимки на някои от депутатите в Учредителното събрание в Търново през 1879 г. – на Петко Каравелов, Димитър Греков и Драган Цанков, чиито лични вещи са в постоянната експозиция. Впечатление правят изящната сребърна чаша и кутия с монограма „Ц” на Драган Цанков, както и поставката на писма на Петко Каравелов, водачи на либералите в Учредителното събрание.Любопитни са и Дневниците на Учредителното събрание от 1890 г., отпечатани в София от Янко Ковачев, които отдавна са библиографска рядкост. Точно това издание служи на Симеон Радев за написването на епохалния му труд „Строителите на съвременна България”.Особено впечатляваща е Търновската конституция, чийто оригинал се съхранява в Централния държавен архив, поставена във великолепна червена кожена подвързия, с надпис: „Конституция на българското княжество”.", "date": "2019.03.18", "title": "НИМ отбелязва 140 години от приемането на Търновската конституция"}
{"url": "https://offnews.bg/evropa/teroristat-ot-utreht-e-ot-turski-proizhod-zasega-zhertvite-na-atentat-699564.html", "text": "Заподозреният за атентата в холандския град Утрехт по-рано днес е 37-годишен мъж от турски произход на име Гьокман Танъш, съобщи холандската полиция. Засега жертвите на атентата са три, а 9 други са ранени.Стрелецът открил огън в 10:45 ч. местно време в трамвай близо до центъра на града.Стрелецът избягал в червено Рено Клио веднага след това, като колата е намерена изоставена по-късно. Заподозреният още е на свобода и служителите на реда съветват местните да останат по домовете си докато издирването продължава. Има подозрения, че Танъш не е действал сам. Полицията на Утрехт публикува снимка на родения в Турция Гьокмен Танъш, 37, който е бил заснет от камери в трамвая само 4 минути преди атаката тази сутрин, и помоли жителите на града да се оглеждат за него. Към момента тежковъоръжени полицаи са се събрали пред апартамент на около 200 метра от мястото на инцидента, в който се предполага, че се укрива стрелецът. В града е обявено най-високото ниво на заплаха.Холандският министър-председател Марк Руте заяви, че е много обезпокоен от случилото се, и отмени ангажиментите си за тази седмица.", "date": "2019.03.18", "title": "Терористът от Утрехт е от турски произход, засега жертвите на атентата са 3"}
{"url": "https://offnews.bg/obshtestvo/techenieto-e-vinovno-ofitcialnata-pozitcia-na-sdvr-za-placheshtite-p-699574.html", "text": "Пресцентърът на вътрешното министерство разпространи официална позиция за куриозния случай, при който полицаи се разплакаха, след като сами задействаха лютив спрей, за да овладеят протест в събота. \"В случая рязката промяна поради течение е довела до този ефект\" - твърдят от Столичната дирекция на вътрешните работи.\"Във връзка с нерегламентирания протест в съботния ден бе създадена организация от СДВР, както и изготвен план - разстановка, поясни началникът на отдел „Охранителна полиция“ в СДВР комисар Борислав Муеров. Той уточни, че протестът не е бил съгласуван със Столична община. Протестиращите, около 250, не са имали организатор, не са се подчинявали на никакви разпореждания на полицейските служители, държали са се арогантно и грубо.С цел недопускане на пряко съприкосновение с полицейските служители и неизползване на физическа сила – практика по целия свят, е предприето използването на лютив спрей. Този вид помощно средство е на въоръжение на полицията и е регламентиран в ЗМВР, както и в наредба от 2017 г. След като протестиращите масово са се насочили към полицейската техника, са изблъскали спрян служебен автомобил. Последвало е предупреждение с полицейска сирена.След като и това не е респектирало протестиращите, с оглед на струпването и блъскането на хора и риск от по-тежки инциденти е използван лютивият спрей. Заради рязка промяна на течението са засегнати и протестиращи, и полицаи. Пораженията не са тежки. На този етап са изгледани записи и е назначена проверка по случая, обясни комисар Муеров.Той подчерта, че този вид помощни средства се използват именно при такива ситуации – нарушаване на обществения ред, съприкосновение с полицейски служител, нарушаване на целостта на служебна полицейска техника. Регламентирано е, че трябва да бъдат взети предвид атмосферните условия, но в случая рязката промяна поради течение е довела до този ефект. Използването на спрея е било насочващо, от буса, където са били притиснати първите протестиращи. Принципът на работа е да нямаме съприкосновение с протестиращите, допълни още Муеров.Прекият ръководител на операцията комисар Радослав Стойнев, ОСПСОВОР, посочи, че помощно средство е използвано, за да предотврати критична ситуация.\"", "date": "2019.03.18", "title": "Течението е виновно - официалната позиция на СДВР за плачещите полицаи"}
{"url": "https://offnews.bg/tehnologii/myspace-zatri-12-godini-muzika-video-i-snimki-699539.html", "text": "MySpace, една от първите социални мрежи в света, е унищожила всички снимки, видеа и аудио записи, които са качени на нея преди повече от 3 години, предава Би Би Си.Гафът е станал при прехвърляне на сървърите. Според сайта, повечето от файловете, намирали се на него в рамките между създаването му през 2003 и 2015 са безвъзвратно загубени.Едно време MySpace беше изключително популярен, като кариерата си там започнаха десетки сега вече известни изпълнители и артисти. През 2006 г. платформата дори стана най-посещаваният интернет адрес в САЩ, дори повече от Гугъл, като имаше милиони активни потребители - нещо невиждано дотогава в интернет.Според запознати, загубата може да е засегнала до 50 милиона аудио записа на 14 милиона артисти. Те също така поставят под въпрос обяснението, че загубването на данните е станало погрешка, а не нарочно поради финансови причини, свързани с прехвърлянето на огромния обем данни от сървърите.През 2005 г. социалната мрежа бе закупена от NewsCorp за 580 милиона долара, а през 2011 г. бе продадена за 35 милиона долара на компанията за таргетиране на реклами Specific Media.Макар отдавна да не е това, което беше, много хора я ползваха за архив на своите спомени и работа.", "date": "2019.03.18", "title": "MySpace затри 12 години музика, видео и снимки"}
{"url": "https://offnews.bg/obshtestvo/bileti-i-karti-za-stolichnia-gradski-transport-shte-se-plashtat-i-s-ma-699530.html", "text": "Системата за мобилно зареждане на дневна и нощна карта за градския транспорт MPASS вече ще позволява и плащане с Mastercard.От този месец всеки потребител, регистрирал своята Mastercard, ще получи еднократен бонус - безплатен билет за едно пътуване при следваща покупка. За тази цел е необходимо платежната банкова карта да бъде регистрирана и запазена като средство за следващи плащания.„Днес в градовете живеят повече хора, отколкото извън тях, и това е безпрецедентна трансформация, която поставя редица предизвикателства пред управлението на транспорта и убранизираната екосистема. В дигиталната ера е от ключово значение за един град да е „интелигентен“, т.е. да е свързан, дигитализиран и иновативен. Това привлича бизнес, туризъм, талантлива работна ръка и спомага за ръста в качеството на живот“, коментира Ваня Манова, мениджър на Mastercard за България, Северна Македония, Албания и Косово.Всеки пътник, който иска да закупи карта за всички линии за ден или да пътува с нощните линии през телефона си, трябва да се регистрира на sofia.mpass.bg. Плащането става чрез дебитна (или кредитна) карта, без допълнителни такси. След закупуването на дигиталната карта с два клика, потребителите получават защитен QR код, който трябва да сканират на входа на метрото за влизане в перона или да покажат при проверка от кондуктор за пътуване в наземния транспорт.„Насърчаването на устойчивото градско развитие чрез иновации е един от фокусите в нашата визия за София. Вярвам, че частният, обществен и граждански сектор трябва да работят заедно, за да създават по-добре свързани градове, които да отговарят на съвременните нужди на техните обитатели и съм благодарен на Mastercard, че работят заедно с нас за развитието на градската мобилност“, това заяви директорът на Център за градска мобилност Христиан Петров по повод партньорството.", "date": "2019.03.18", "title": "Билети и карти за столичния градски транспорт ще се плащат и с Mastercard"}
{"url": "https://offnews.bg/112/misho-shamara-tazhi-za-smartta-na-kobaka-ot-gumenite-glavi-699543.html", "text": "Рапърът Мишо Шамара, известен и като Биг Ша, бе шокиран от кончината на колегата му Кобака, с когото заедно твориха в зората на демокрацията в групата Гумените глави.Веднага след като се разбра, че 40-годишният мъж, който бе намерен починал в гараж в Пловдив заедно с приятелката си, е Костадин Кобаков – Кобака, вокалистът, който в момента работи като шофьор на камион в САЩ, написа в социалната мрежа:\"Сега разбрах. И съм в шок. Почивай в мир брат ми. Минахме доста неща заедно. Ще те запомня усмихнат.\"И сподели видео от песента на Кобака \"Не всичко е пари\".От първоначалния оглед на местопроизшествието няма данни за насилие. Предполага се, че двамата са включили двигателя на колата, за да се стоплят и не са усетили изтичането на газ от уредбата на автомобила.", "date": "2019.03.18", "title": "Мишо Шамара тъжи за смъртта на Кобака от Гумените глави"}
{"url": "https://offnews.bg/futbol/mesi-podobri-nov-rekord-i-specheli-sartcata-na-fenovete-na-betis-vide-699550.html", "text": "Суперзвездата на Барселона Лионел Меси покори пореден рекорд. Аржентинецът подобри постижението на Шави за победи с екипа на каталунците.Лидерът в класирането на испанската Ла Лига спечели гостуването си на Бетис с 4:1, а Меси се отчете с хеттрик. Нападателят има 477 победи, Шави е с 476. Андрес Иниеста (459 победи) е на трето място по този показател.На Меси са му били нужни 674 мача за постигане на рекорда, докато Шави е изиграл 767. За аржентинеца това беше и победа номер 333 в Примера дивисион, като само един успех го дели от изравняване на постиженията на рекордьорите по този показател Андони Субисарета (Барселона) и Икер Касийяс (Реал Мадрид), които имат по 334 спечелени мача.Друга интересна статистика показва, че Лео изравни броя срещи, изиграни за каталунците от Иниеста.След срещата с Бетис Меси заяви, че е възхитен от феновете на Бетис, които го аплодираха след попаденията му. ", "date": "2019.03.18", "title": "Меси подобри нов рекорд и спечели сърцата на феновете на Бетис (видео)"}
{"url": "https://offnews.bg/futbol/levski-se-otarva-ot-nenuzhen-vratar-699548.html", "text": "Левски и Мартин Полачек официално се разделиха. Словакът не попадаше в плановете на треньора Георги Дерменджиев след завръщането на Николай Михайлов.В крайна сметка след няколко месечни преговори двете страни прекратиха договора. Подробности не се съобщават, но по всяка вероятност Полачек е получил няколко заплати компенсация.\"ПФК Левски и Мартин Полачек се разделиха официално по взаимно съгласие. Словашкият вратар не влизаше в плановете на треньорския щаб и вече не е част от отбора.ПФК Левски пожелава на Полачек бъдещи професионални успехи на футболния терен\".Вратарят се присъедини към редиците на 26-кратните шампиони като първото лятно попълнение за 2018 година, за да измести колебливия Божидар Митрев.28-годишният страж пази в 11 мача за Левски в Първа лига, но не беше особено убедителен. Той изгуби титулярното си място след загубата с 1:2 от Лудогорец в Разград, където допусна шокираща и куриозна грешка при гола на Джоди Лукоки.", "date": "2019.03.18", "title": "Левски се отърва от ненужен вратар"}
{"url": "https://offnews.bg/obshtestvo/kak-shte-povliaiat-promenite-vav-formulata-za-izchislenie-na-pensiite-699542.html", "text": "Очаква се през тази седмица да е готов анализ на НОИ как ще повлияят промените във формулата за изчисление на пенсиите върху размера им, каза пред журналисти социалният министър Бисер Петков.От тази година в пенсионната формула вече ще се пресмята само осигурителният доход на кандидата за пенсия, натрупан след 1 януари 2000 годината. При пенсионната реформа от 2015 година се реши от 2019 година да отпаднат трите най-добри години преди 1997 година, а миналата година при обсъждането на бюджета на ДОО за тази година, се взе решение да отпаднат и годините до 2000 година.Бисер Петков припомни, че НОИ оповести, че на база на симулация на пенсионери, които са се пенсионирали през 2017 година, е изчислено, че ако от формулата бъдат извадени трите години след 1997 година - 97, 98 и 99, за 37 процента от пенсионерите пенсията би била в по-малък размер, а за останалите в по-висок размер.Ще бъде направен по-пълен анализ, който ще покаже в какви интервали може да се очаква увеличение или намаление на пенсиите на хората и на база на този по-задълбочен анализ въпросът ще бъде допълнително обсъден.Министърът на труда и социалната политика Бисер Петков, който участва в XVIII Годишна конференция на Мрежата на синдикалните организации от европейски столици (ECTUN) отбеляза, че за последните години е направено много за модернизирането на инфраструктурата и превозните средства, като промяната в София е видима.Замяната на морално остарели елементи от транспорта с нови и екологично чисти води както до намаляването на замърсяването на града, така и до подобряване на условията на труд за работещите в сектора, каза министър Бисер Петков. Той отбеляза ролята на държавата да гарантира здравословни и безопасни условия на труд.Подобряването на заплащането, както и безопасните и здравословни условия на труд са заложени в Европейския стълб за социалните права, за който припомни както Бисер Петков, така и Лука Визентини, генерален секретар на ЕКП. Лука Визентини заяви, че е важно стълбът да се превърне в реалност, като благодари за това, че темата беше поставена сериозно по време на българското председателство на Съвета на ЕС. Той отчете и успехите по директивата за командироването, в основата на която е равно заплащане за равен труд. Лука Визентини отбеляза също, че България е започнала сериозен диалог по въпроса за възходяща конвергенция на заплатите.По думите на Визентини европейските избори са повратна точка за европейската демокрация, те трябва да дадат възможност Европа да се развива като социален проект. Той отбеляза, че все още има неравенство в Европа по отношение на заплащането, като минималната заплата в България е една седма от минималната заплата на силноразвитите европейски държави. Според Визентини има нужда да се засили колективното трудово договаряне, да има повече конвергенция не само откъм БВП, но и от гледна точка на заплати.", "date": "2019.03.18", "title": "Как ще повлияят промените във формулата за изчисление на пенсиите върху размера им?"}
{"url": "https://offnews.bg/sviat/zaradi-pretcedent-ot-1604-g-britanskiat-parlament-ne-mozhe-da-glasuva-699576.html", "text": "Британското правителство не може да предложи за гласуване от депутатите споразумението си с ЕС за Брекзит, без в него да има съществена промяна, заяви днес председателят на Камарата на общините Джон Бъркоу.Ако правителството иска да представи ново предложение, което не е същото като вече отхвърленото, тогава всичко е наред, обясни Бъркоу.Правителството обаче не може да представи отново същото или по същество същото предложение като това, което вече два пъти беше отхвърлено: веднъж през януари и втори път - миналата седмица.Според прецедент от 1604 г. парламентарните правила постановяват сходни по същество предложения да не могат да се подлагат на гласуване повече от веднъж през една и съща парламентарна сесия.Плановете на министър-председателя Тереза Мей са до 20 март да подложи на ново гласуване в Камарата на общините споразумението си за Брекзит.", "date": "2019.03.18", "title": "Заради прецедент от 1604 г. британският парламент не може да гласува сегашната сделка за Брекзит"}
{"url": "https://offnews.bg/obshtestvo/sindikat-poiska-dopalnitelni-pari-za-uchiteli-koito-rabotiat-s-romche-699549.html", "text": "Допълнителна \"финансова и морална подкрепа\" за учителите, които работят деца от ромския етнос, поиска председателят на образователния синдикат към КТ \"Подкрепа\" Юлиян Петров.Той посочва, че такава практика съществува в Румъния и Унгария, и България трябва да ги последва. Така педагозите ще бъдат компенсирани за специфичната и трудна работя, смята синдикатът.В писмо до медиите, озаглавено \"Интеграцията на различните етноси\", Петров пише, че \"в царска и социалистическа България е имало действащи стратегии за интеграция, независимо от подходите към нея\". Не така стоял обаче въпросът в по-ново време, когато опитите за образователна интеграция са едва от последните 15 години. \"Безспорно е видно, че ползвайки само проектния принцип със средства от европейските фондове за интеграция на роми, успехите са повече от скромни\", добавя той.Според него \"общият универсален подход към този тип деца и ученици, дори когато са вече обхванати в училище, категорично не работи. Непосилна се оказва задачата те да усвоят обема от знания, успешна социализация, добро възпитание, умения и компетентности, без да се прави разлика и компромис с всички останали деца и ученици. Образователната система е заставена да отчете тези негативни резултати в края на начален или основен етап на образование.\"Още по-голям бил проблемът с отсъствията:Затова синдикат „Образование“ настоява да започне формирането на национална образователна политика по интеграция.Педагогическите специалисти, работещи с деца от ромския етнос, трябва да бъдат подкрепяни от общинските и държавни институции, но решенията за методическите подходи да бъдат на самите педагози. Учителите, работещи с роми, да бъдат допълнително стимулирани, морално и финансово, за специфичната и трудна работа, практика, традиционно възприета в Румъния и Унгария, завършва д-р Юлиян Петров.", "date": "2019.03.18", "title": "Синдикат поиска допълнителни пари за учители, които работят с ромчета"}
{"url": "https://offnews.bg/politika/rumen-radev-sazdade-strategicheski-savet-vizhte-koi-sa-v-nego-699568.html", "text": "Държавният глава Румен Радев създава със свой указ Стратегически съвет към президента на Републиката. Стратегическият съвет е консултативен орган, работещ на обществени начала при президента на Република България и има за цел изготвянето на документи със стратегическо значение, позиции, становища, анализи и др. Председател на Стратегическия съвет при президента е началникът на кабинета на държавния глава, Иво Христов.Иво Христов е роден на 8 октомври 1970 г. в Истанбул. Завършва средното си образование в „Athénée Royale\" в Брюксел през 1988 г., а висшето си юридическо образование в Софийски университет \"Св. Климент Охридски\". Преводач на множество романи на Ромен Гари, Маргьорит Дюрас, Андре Жид, Филип Джиан, Тонино Бенакиста. Работил е като журналист в RFI-България, НТВ, БНТ и сп. „Europe Magazine\", издавано в Париж (2000-2001 г.).Автор на политическата биография на Франсоа Митеран, издадена на български език през 2000 г.Автор на блога leroisalomon.blog.bg Публикувал е в списание „L'Europeo\", вестник „Сега\" и списание „Тема\", кореспондент на сайта Courrier des Balkans за България. Създател на сдружение „Солидарна България\". Редактор и коментатор в списанието за политически анализи „A-specto\" (2014-2016). Публикувал е статии посветени на киното, литературата и фотографията. Автор на две фотографски изложби. Владее френски, английски, руски и испански език. Назначен e за началник на кабинета на държавния глава с указ на президента №45 от 23 януари 2017 г.Заместник-председател на Съвета е Невин Фети, съветник на президента по правни въпроси.Невин Фети е родена на 2 април 1977 г. в гр. Варна, където завършва езикова гимназия с изучаване на френски език. През 2001 г. придобива магистърска степен по право от Софийския университет \"Св. Климент Охридски\", от 2005 г. има магистърска степен по защита на националната сигурност от Академията на Министерството на вътрешните работи. Защитава дисертационен труд и придобива образователно-научна степен „доктор\" по въпросите на сключването и изпълнението на договори с достъп до класифицирана информация. През 2002 г. е съдебен кандидат в Софийския градски съд. Била е адвокат в Софийската адвокатска колегия /2002-2003/, работила е в Държавната комисия по сигурност на информацията /2003-2004/, заемала е последователно длъжностите асистент, старши асистент и главен асистент в Академията на Министерството на вътрешните работи /2004-2012/. В периода 2007-2011 е секретар на Президента на Република България по юридически въпроси. Хоноруван преподавател по дисциплината \"Гражданско право - обща част\" в Юридическия факултет на Софийския университет \"Св. Климент Охридски\". Дългогодишен преподавател в Националния институт на правосъдието по въпросите на защитата на класифицираната информация. Автор е на множество статии. Владее турски, френски, руски и английски език. Членове на съвета са: Александър Маринов е роден на 12 май 1957 г. в София. През 1982 г. завършва социология в Софийския университет „Св. Климент Охридски\". През 1987 г. защитава дисертационен труд за ролевите конфликти на личностно равнище и придобива образователна и научна степен доктор по научна специалност „Социология\".  Започва трудовата си дейност през 1983 г. в Софийския университет „Св. Климент Охридски\". От 1991 до 1997 г. е народен представител в 36-то и 37-то Народно събрание. От 2005 г. е доцент, а от 2016 г. – професор в катедра „Публична администрация\" на Философския факултет на Софийския университет „Св. Климент Охридски\", от 2009 г. – доцент, от 2017 г. – професор в катедра „Политически науки\" на Пловдивския университет „П. Хилендарски\". От 2008 до 2014 г. е член на Постоянната комисия по социални и правни науки и национална сигурност към Агенцията за акредитация. Автор на четири авторски монографии, 4 колективни монографии и над 70 студии и статии. Член на редакционни съвети на четири научни периодични издания. Научен ръководител на шест успешно защитили докторанти и над 70 дипломанти. От 2002 г. и досега развива активна журналистическа и публицистична дейност в електронни и печатни медии. Владее руски, английски и френски език. Майстор на спорта по хокей на лед, състезател на хокейните клубове на „Левски\" (1972-1978 г.), и „Академик\" (1979-1983 г.) и на националния отбор на България (1976-1980 г.). Атанас Пеканов е икономист в Австрийския институт за икономически изследвания (WIFO), във Виена, Австрия, и лектор във Виенския университет по икономика и бизнес (WU Wien). Преди това е работил в Европейската Централна Банка във Франкфурт, Германия. Завършил е бакалавърска степен по икономика във Виенския университет по икономика и бизнес и магистратура по икономическа политика в University College London. В момента докторант по икономика във Виенския университет по икономика и бизнес (WU Wien) с фокус върху темите парична и фискална политика. Член е на Съвета за икономическо и социално развитие към Президента на Република България. Два пъти избран за стипендиант на Българската Народна Банка (2015, 2019). През 2018 също избран за стипендиант на Австрийската икономическа асоциация. Член на Инициативата за млади изследователи на Института за Ново икономическо мислене (Institute for New Economic Thinking).Владимир Шейтанов е дипломат от кариерата, специализирал в Харвардския институт по международно развитие, Вашингтонския институт по международно право, Световната търговска организация – Женева, работил с УНКТАД, ИКАО, Комитета за космоса на ООН; единствения чуждестранен адвокат пред Народния съд на полк. Муамар Кадафи, допуснат до защита на 5-те български медицински сестри в Либия по СПИН процеса в Либия през 2000-2002.Гергана Пирозова е театровед и театрален критик. Двигател на каузите за съхраняването на българските театри и опазването на Борисовата градина. Еленко Божков е роден на 3 юли 1953 г. в гр. Кюстендил. Завършва Техническия Университет в София със специалност Електроинженер – Автоматизация на енергийните системи\" през 1977 г. В периода 1977-1980 г. работи като инженер наладчик в „Пусково Наладъчно Управление\" към ДСО „Монтажи\", а от 1981 до 1989 г. е научен сътрудник и ръководител на секция в НИТИ „Техенерго\". В периода 1990 – 1991 г. е народен представител в 7-ото ВНС и заместник председател на Комисията по енергетика. От 1993 до 1996 г. е член на Съвета на Директорите на НЕК, а в периода 1995 – 1997 г. е Главен секретар на Министерство на енергетиката. В периода 2002 - 2003 г. е Изпълнителен Директор на Енергопроект, а от 2003 до 2006 г. е ръководител на проект „Рехабилитация на блокове 1-4 в ТЕЦ Марица- Изток 3\" към „Енергоремонт – Гълъбово\". Член е на Надзорния Съвет на „Енел – Марица Изток 3\" за периода 2006 – 2010 г. От 2001 – 2013 г. и от 2015 г.– досега е управител на „Пирин Ват\" ООД. В периода 2013 – 2014 е член на ДКЕВР. Женен и има син и дъщеря и внуци.Жасмина Мирчева е лекар, доктор на науките на БАН, гост - изследовател и преподавател във Франция и Германия. Два пъти директор на Агенцията за лекарства, извършила съществени реформи за преструктуриране на фармацевтичния сектор у нас. Има 7-годишен опит като Директор за Източна Европа към Европейското представителство на производителите на безрецептурни лекарства в Брюксел. Работила е за Световна банка като експерт по лекарствена политика. Била е съветник към българския Икономически и социален съвет. Номинирана е 3 пъти за шеф на кабинета в здравното и социално министерства. Носител е на диплом за европейски политики от Националното училище по администрация на Франция. Владее свободно френски, немски, английски и руски езици.Живко Георгиев е роден на 25 февруари 1955 г. Магистър по социология, преподавател в бакалавърски и магистърски програми на специалностите 'Социология' и 'Политология' в СУ 'Климент Охридски' в направленията 'Методология на емпиричните социологически изследвания', 'Маркетингови изследвания', 'Политически и социален маркетинг'. От 1992 г. до 2001 г. е изследователски директор на ББСС Галъп Интернешънъл, а от 2001 г. собственик и управител на Джи Кънсалтинг - компания, специализирана в изследователска и консултантска дейност. С богат професионален опит в ръководството и реализизацията на изследователски проекти за множество компании, Световната банка, UNDP, USAID, министерства, държавни агенции, общини, неправителствени организации, политически партии. През различни периоди е бил председател или член на управителния съвет на неправителствени организации като Фондация 'Развитие на гражданското общество', Институт за социална интеграция, Граждански институт, Институт 'Иван Хаджийски' и др.Калоян Методиев е роден на 24 април 1976 година в София. Завършва 133 СОУ „Ал. Пушкин\" с хуманитарен профил и руски език (1994). През 2001 се дипломира като магистър по политически науки със специализация „Външна политика и национална сигурност\" в СУ „Св. Климент Охридски\". Доктор по политически науки от СУ (2011). Преподавал е различни политически дисциплини в СУ \"Св. Климент Охридски\" и ЮЗУ „Неофит Рилски\". Негови научни публикации са издавани на английски, сръбски, хърватски и албански език. Автор е на две монографии – „Поколения и възраст в политиката. Българският преход\" и „Западните Балкани и България (политика, дипломация, сигурност)\". От 2015 година е политолог и главен анализатор на Института за стратегии и анализи (ИСА). Владее английски, руски, сръбски и хърватски език.Петър Воденски е роден в София на 15 януари 1951 година. Завършил е Английската гимназия в София (1970), а след военната си служба (1970-1972) завършва МГИМО (1977). Работил в МВнР (1978-2015), във всички кариерни дипломатически рангове от аташе до посланик, бил е началник на политическия кабинет на министъра при Станислав Даскалов (1993-1994) и при Соломон Паси (2004-2005), както и директор на различни дирекции в Министерството. Извънреден и пълномощен посланик на Република България в Република Кипър (2005-2009), в Република Молдова (1995-2001), в Република Турция (1991-92), Генерален консул на Република България в Истанбул (1990). Удостоен със златен почетен знак на Министерството на външните работи (2005 и 2013) и златен почетен знак „За вярна служба под знамената\" (2001) на Министерството на отбраната. Автор на книгата „А иначе дипломацията е сериозен занаят\" (2013). Владее английски, турски, руски и френски. Женен, с три деца.Румен Гълъбинов е роден през 1966 г. в град Бургас. Завършва УНСС като магистър по Икономика. Има следдипломни квалификации от Университета на Джорджтаун, Вашингтон, САЩ (Банков рисков мениджмънт), Университет Сeйнт Джон, Колеж по застрахователен и рисков мениджмънт, Ню Йорк, Университета Екситър, Великобритания (Банки и финанси). Специализирал е банков и застрахователен мениджмънт в Германия и Англия.Председател на Агенцията за застрахователен надзор, след което е зам.-председател на Комисията по финансов надзор. Работил е в управителните съвети на международни финансови компании от Холандия, Австрия и САЩ. Автор е на три книги и поредица от статии в националната и международна преса в областта на банките, застраховането и финансите. Владее английски език и руски език.", "date": "2019.03.18", "title": "Румен Радев създаде стратегически съвет - вижте кои са в него"}
{"url": "https://offnews.bg/politika/sds-s-nova-stapka-kam-gerb-kaza-ofitcialno-da-na-dol-699558.html", "text": "СДС продължава стъпките си към ГЕРБ за общо явяване на евровата през май.Лидерът  на СДС Румен Христов отговори на , в което той призова всички бг партии - членки на ЕНП, да се обединят изборите за ЕП. \"Въз основа на Вашето писмо, Националният съвет прие решение и ми даде мандат за преговори за предстоящите Европейски избори с всички партии – членки на ЕНП в България. Аз ще изпълня това решение и ще предприема стъпки в тази посока\", уверява Христов. Писмото на Дол бе адресирано до лидерите на ГЕРБ, СДС, ДСБ и ДБГ. Атанас Атанасов категорично отказа, като пръв отговори на Дол.Разделителната линия прави невъзможно обединение между СДС и Демократична България. Преговорите между ГЕРБ и СДС предстоят, по . В писмото му до Жозеф Дол се казва: Вие се обърнахте към нас, партиите-членки на ЕНП от България, в един от най-важните моменти за Европейския съюз от неговото създаване до днес. Като опитен и мъдър европейски лидер, Вие много точно сте уловили пулса на променяща се Европа и опасностите пред нашия общ дом.Всеки европеец, който милее за нашия континент, с притеснение и надежда очаква изборите за Европейски парламент през май.Ние, в СДС, не правим изключение – и като политици, и като гражданин на Стария континент, съхранили в душата си идеите на бащите на Обединена Европа. СДС е партията, която направи най-много за влизането на България в НАТО и ЕС, за пазарната икономика, отпадането на визите. Тя проправи пътя на България към Европа. И затова не можем да допуснем всичко, за което сме се борили и работили, да бъде застрашено.Предизвикателствата пред нас, партиите-членки на ЕНП от цяла Европа, са по-сериозни, отколкото пред другите. Защото ние сме най-силните защитници на продължаването на интеграционните процеси и най-яростните противници на антиевропейските тенденции. Ние сме гарант, че европейската идея ще бъде жива и няма да допуснем евроскептиците, крайно левите, крайно десните и популистите да я опорочат.Ние имаме мисия, която трябва да изпълним на предстоящите избори. За нея ни е необходим всеки глас, всеки десен вот, който да запази водещата роля на ЕНП в Европа.Всичко това ни кара да подходим с голяма отговорност и сериозност към Вашето писмо. Ние го разгледахме на заседанието на Националния съвет на СДС на 15 март. Вашият апел беше разбран от всички и приет с голямо уважение. Обединихме се около позицията, че национал-популистките партии и движения, които досега имаха възможност само да говорят срещу бъдещето на обединена Европа, ще получат възможността да влияят върху европейското законодателство, ако не им дадем решителен отпор на евроизборите. В името на това, СДС ще положи всички възможни усилия броят на депутатите от България в ЕНП да бъдат колкото се може повече.Уважаеми г-н Дол,Въз основа на Вашето писмо, Националният съвет прие решение и ми даде мандат за преговори за предстоящите Европейски избори с всички партии – членки на ЕНП в България. Аз ще изпълня това решение и ще предприема стъпки в тази посока.Използвам случая, при следващото Ви посещение в България, да Ви поканя на среща, на която да обсъдим предстоящите избори и идеите ни за бъдещето на Европа.", "date": "2019.03.18", "title": "СДС с нова стъпка към ГЕРБ, каза официално 'да' на Дол"}
{"url": "https://offnews.bg/sviat/premierat-na-nova-zelandia-nauchila-za-atentata-9-minuti-predi-da-se-s-699554.html", "text": "Премиерът на Нова Зеландия Джасинда Ардърн е научила за готвения атентат в Крайстчърч 9 минути преди атаката. Ардърн обясни, че е получила манифеста на нападателя Брентън Тарант 9 минути преди началото на стрелбата, но в него не е имало никакви индикации кое е мястото, на което ще бъде извършен атентатът.По думите ѝ Тарант изпратил манифеста си на 13 души преди нападението. При стрелбата в две джамии загинаха 50 души, а десетки бяха ранени. Жертвите са на възраст от 3 до 77 години. Списъкът с имената на загиналите все още се допълва. Ардърн обяви още, че правителството ще обсъди законови промени за затягане на правилата за притежание на оръжие. ", "date": "2019.03.18", "title": "Премиерът на Нова Зеландия научила за атентата 9 минути преди да се случи"}
{"url": "https://offnews.bg/tehnologii/1200-dushi-v-ndk-s-edna-tcel-da-se-nauchat-da-prodavat-uspeshno-onla-699536.html", "text": "На 14 Април зала 3 на НДК ще бъде домакин на най-голямото събитие за онлайн бизнес, правено в България. Очакват се 1200 души от цялата страна, интересуващи се от предприемачество, успешни практики и стратегии за изграждане на бизнес в Интернет. Те ще имат възможност да се учат от лектори-практици, всеки от които ще разкаже за собствения си успешен бизнес моделИмето на събитието е Online Business Conference 2019 и вече над 600 души са заявили своето желание да присъстват. На него се очаква да дойдат хора, които искат да стартират онлайн бизнес, да увеличат своята печалбата от своите онлайн активности или просто се интересуват от реклама в социалните мрежи.Това мащабно събитие се организира от трима от 8-те лектори - Ник Чакъров, Велизар Величков и Богомил Стоев, които ще дадат всичко от себе си, за да успеят участниците да си тръгнат с практически знания.На събитието ще бъдат обсъдени работещи стратегии свързани с Facebook рекламата, видео съдържанието, създаването на бизнес от нулата, писането на продаващо съдържание и други. Уникална възможност за всички присъстващи е и наличието на стотици хора като тях, които са мотивирани да успеят онлайн. Така включилите се в конференцията ще могат да създадат безценни контакти и партньорства.Така че ако и вие сте онлайн предприемач, собственик на бизнес, маркетинг мениджър, служител, който се занимава с маркетинг, или работите в агенция за дигитален маркетинг, то това събитие е за вас. То ще ви даде възможност да увеличите своите цени, своя оборот, а защо не и вашата заплата.Включете се още днес и си запазете билет, защото местата са ограничени, а вече над 600 човека си купиха билет.Направете го от тук - Използвайте промокод “offnews” за 10% отстъпка (важи за първите 50 билета, продадени с кода).", "date": "2019.03.18", "title": "1200 души в НДК с една цел - да се научат да продават успешно онлайн"}
{"url": "https://offnews.bg/offtopic/i-dejli-mirar-se-podigra-na-mvr-za-placheshtite-politcai-699546.html", "text": "Фиаското на българските полицаи със сълзотворния газ влезе и в медиите на Острова. Британското издание  публикува видеото на плачещите служители на МВР със заглавие \"Непохватни български полицаи се обсипаха с лютив спрей по време на протести\". Напомняме, че в събота се проведе , на която протестиращите се опитали да пробият полицейския кордон пред парламента, а след това и пред Министерския съвет. да разпръснат тълпата, но го изпръскали срещу вятъра и се самообгазили. На кадри, разпространени в социалните мрежи, се вижда как пострадалите полицаи мият очите си, а от тълпата им подават кърпички и вода.\"Забавното видео, на което се вижда как група полицаи отстъпват да си изплакнат очите с вода, се разпространи лавинообразно в социалните мрежи, особено защото се счита като преувеличена реакция в лицето на шепа протестиращи\", пишат от британското издание. Записите събраха реакции и в редица други Фейсбук страници и блогове, включително и в комичния сайт 9GAG. Припомняме и самите кадри:", "date": "2019.03.18", "title": "И Дейли Мирър се подигра на МВР за плачещите полицаи"}
{"url": "https://offnews.bg/temida/dadoha-na-sad-bivsh-zam-zdraven-ministar-i-dvama-direktori-na-bolnitc-699551.html", "text": "Софийска градска прокуратура внесе в Специализирания наказателен съд обвинителен акт срещу бившия заместник-министър на здравеопазването Михаил Зортев и двама директори на болницата във Враца за длъжностно престъпление, сключване на неизгодна сделка и безстопанственост. В периода 30.12.2010 – 18.05.2011 г. Зортев е нарушил служебните си задължения, като е издал разрешения на частното лечебно заведение „Вива Медика“ ООД – гр. Враца да извършва медицински дейности на територията на държавната болница „Христо Ботев“ АД – гр. Враца с цел да набави за частното здравно заведение имотна облага.Вредата от това за лечебното заведение е била в размер на 12 881 505 лева, обясняват от прокуратурата.През този период Зортев в качеството си на заместник-министър на здравеопазването бил упълномощен от министъра да подписва разрешения за осъществяване на лечебна дейност съгласно Закона за лечебните заведения. Във връзка с тези му правомощия той бил ангажиран със запознаване и произнасяне по преписка, образувана по молба от управител на частно здравно заведение в гр. Враца за издаване на разрешение за упражняване на лечебна дейност.От материалите по преписката, както и в разменената с частното здравно заведение кореспонденция било видно, че адреса, на който ще се извършва дейността, съвпада с този на държавната МБАЛ „Христо Ботев“ АД гр. Враца, както и че дейностите, за които се иска разрешение, дублират лечебните дейности, предоставяни от държавната болница, което е в нарушение на закона. Въпреки че бил запознат както с материалите по преписката, така и с разпоредбата на закона, Михаил Зортев на два пъти е подписал 2 бр. разрешения в полза на частната болница за осъществяване на дейности, дублиращи дейностите на държавната болница.След издаването на разрешенията частното здравно заведение сключило договори с НЗОК за оказване на болнична помощ по клинични пътеки съответно за 2011 г. и за периода от началото на 2012 г. до края на 2017 г. Въз основа на така сключените договори то получило общо от НЗОК сумата 12 881 505 лева по изпълнение клинични пътеки. Тези приходи от НЗОК по клиничните пътеки представлявали имотна облага за частната болница.Същевременно, тъй като предлаганите здравни услуги изцяло дублирали тези на държавното лечебно заведение МБАЛ „Христо Ботев“ АД гр. Враца за държавната болница настъпили значителни вредни последици, изразяващи се в неполучените от НЗОК заплащания по клинични пъти.Ако бъде признат за виновен, Михаил Зортев може да получи наказание „лишаване от свобода“ от три до десет години, както и „лишаване от право да заема определена държавна или обществена длъжност“. Наложена му е мярка за неотклонение \"парична гаранция\".В същото време на съд е предаден и бившият директор на болницата във Враца Владислав Иванов, който на 18 март 2009 г. съзнателно е сключил неизгодна сделка за управляваната от него болница, като загубата се равнява на 137 060,71 лв.Иванов е подписал договор за дългосрочен наем с частната болница \"Вива Медика\" ООД, като ѝ е предоставил за ползване част от базата на държавната болница, при цени, значително по-ниски от нормативно определените.Настъпилата финансова вреда е разликата между минималната дължима наемна цена за квадратен метър съгласно Правилника за прилагане на закона за държавната собственост и цената по договора.Ако бъде признат за виновен, Владислав Иванов може да получи наказание „лишаване от свобода“ от три до десет години, „лишаване от право да заема определена държавна или обществена длъжност“ или \"лишаване от право да упражнява определена професия или дейност“.Обвиняем по случая е и друг бивш директор на болницата - Светозар Луканов, който в качеството си на директор между 22.12.2014 г. и 25.03.2015 г. не е положил достатъчно грижи за възложена му работа във връзка с ефективното разходване на бюджетните средства.Вследствие на действията му за болницата е настъпила вреда в размер на 379 091,10 лева.През 2014 г. Луканов уведомил министъра на здравеопазването, че за нуждите на болницата е необходимо спешно закупуване на нов компютърен томограф, като в писмото си посочил, че според постъпвали оферти необходимата сума възлизала на 784 000 лева.В действителност обаче той не бил извършвал пазарни проучвания и в болница не били постъпвали оферти за такава апаратура.След отпускане на сумата в пълен размер от страна на Министерството на здравеопазването Луканов открил процедура за обществена поръчка за доставка на томографа с прогнозна стойност на поръчката 784 000 лева без ДДС.В процедурата участвали двама кандидати, като разликата в предложените от тях цени била около 130 000 лв. За изпълнител е избрано дружеството, посочило по-високата цена, която била много близка до посочената максимална сума.След сключване на договора дружеството изпълнител по силата на друг договор възложило на фирмата производител на компютърния томограф да извърши доставката, транспорта и застраховката му. Съгласно този договор цената на апаратурата, при закупуването ѝ от производителя, била в размер на 366 378,90 лева без ДДС.Разликата между стойността на компютърния томограф по договора за обществена поръчка и реалната му пазарна стойност била в размер на 379 091,10 лева.По този начин, откривайки процедура по обществената поръчка без предварително събиране на информация или оферти за установяване на цените, без анализ на пазарните условия и възможности за закупуване на техниката при по-изгодни условия, Светозар Луканов не е положил дължимите грижи по отношение на повереното му имущество и като пряка и непосредствена последица от тази му престъпна самонадеяност, последвалите значителни щети за дружеството, посочват от прокуратурата.Ако бъде признат за виновен, Луканов може да получи наказание „лишаване от свобода“ в размер от три до десет години, както и \"лишаване от право да упражнява определена професия или дейност“.", "date": "2019.03.18", "title": "Дадоха на съд бивш зам. здравен министър и двама директори на болницата във Враца"}
{"url": "https://offnews.bg/obshtestvo/malo-i-goliamo-na-selo-i-v-grada-iska-da-ostanat-nadbavkite-za-trudo-699512.html", "text": "Българите масово не одобряват премахването на надбавките за трудов стаж. Това показва национално проучване на общественото мнение, осъществено от Агенция АФИС в периода 9-15 март 2019 г.При допитването са интервюирани пряко „лице в лице“ в техните домове 1008 лица.Изследването е по повод инициираните от работодателските организации законови промени, които увеличават гъвкавостта на трудовите отношения в посока намаляване на правата на работниците.На въпроса „Одобрявате ли предложената промяна в Кодекса на труда, която предвижда премахване на надбавките за трудов стаж?“ трима от всеки четирима граждани не одобряват тази промяна, а само един от десетима я одобрява. Останалите 14% нямат мнение.Това негативно мнение е сравнително равномерно застъпено в градове и села, сред млади и стари и различни етноси и занятия. С едно изключение обаче – в категорията „работодатели и арендатори“. При тях одобрението се среща 3 и половина пъти по-често от обичайното (35% вместо 10%).За отбелязване е, че сред хората във възрастовия интервал 18-29 г., съотношението „одобрение – неодобрение“ също е доминиращо негативно (11% към 59%). Следователно може да се отхвърли предположението, че младите работници възприемат надбавките на по-опитните си колеги като дискриминация.Дали това говори за остаряло мислене? Всъщност говори за наблюдение върху реалността – обявите за търсене на наемни работници обичайно съдържат изискване за определен стаж със сходен предмет на дейност. Следователно трудово наетите осъзнават, че стажът е ценно качество на работната сила, коментират от Агенция АФИС.В изследването има и въпрос „Одобрявате ли предложената промяна в Кодекса на труда, предвиждаща разрешаване на сключването на трудови договори, при които работникът е длъжен да се явява на работа „на повикване“ и да му се заплаща само за отработените часове?“Става дума за т. нар. договори „zero-hour”, които все по-широко се прилагат във Великобритания след кризата от 2008 г. Там те са остро критикувани от левите партии и профсъюзите заради това, че правата и задълженията на двете страни по такива договори образуват трайна пазарна ниша за „прекариат“ (от „precarious“ – рисков, несигурен и „пролетариат“). Причината е, че уж временната плаваща заетост се превръща в капан за дълговете и бедността. Въпреки това подобна уредба се предлага и у нас.55% от пълнолетните българи не одобряват тази идея, а 28% я одобряват. Останалите 17% са без мнение. И тук по-подробните разбивки показват, че гледната точка силно зависи от позицията на гражданина в релацията „работодател-работник“. При бизнеса и категорията на \"самонаетите\" съотношението между съгласни и несъгласни се обръща и става 49% към 38%.Преобладаващо негативното мнение се обяснява не толкова с масово познаване на тенденциите в британския и други трудови пазари, колкото с фактическото положение в България - „гъвкавостта“ на труда у нас реално гарантира нестабилен живот на наемния работник и без специално предназначен за това регламент. 58% от българите получават част от номиналната си заплата в плик, за сметка на осигурителните си права; във всяко пето домакинство (22%) поне един член губи работа в течение на година, посочват от социологическата агенция.Сходни са резултатите при въпроса „Одобрявате ли предложената промяна в Кодекса на труда, предвиждаща двойно увеличение на разрешените часове за извънреден труд – от 30 на 60 часа месечно?“54% не одобряват тази инициатива, а 27% я одобряват. Останалите нямат мнение. И по този въпрос е налице инверсия при „предприемачи, арендатори“ (60% са за, 31% против). Сред хората с доход на член на семейството от най-високата категория – над 1000 лв. месечно, 46% „за“, 41% „против“.Ако допълнителният труд годишно нараства от 150 часа на 300 часа при около 260 работни дни, се прекрачва границата на 8-часовия работен ден и се преминава към „нова нормалност“ – 9-часов работен ден. Исторически, идеята „8 часа труд, 8 часа сън, 8 часа свободно време“ е минималното искане, от което тръгва в последната четвъртина на 19 век световното работническо движение. Нейното осъществяване структурираше начина на живот през 20-ти век, при което огромното мнозинство, съставено от наемни работници, се ползваше от благата на цивилизацията. Същото важи за „прогресивните“ инициативи за създаване на социално дъно от „работещи бедни“.", "date": "2019.03.18", "title": "Мало и голямо, на село и в града, иска да останат надбавките за трудов стаж"}
{"url": "https://offnews.bg/futbol/kraev-se-okaza-nenuzhen-v-midtiland-vrashta-se-v-levski-699511.html", "text": "Левски следи ситуацията с бившия си футболист Божидар Краев. Офанзивният футболист е нежелан в сегашния си отбор Мидтиланд, а “сините” ще търсят възможност да си го върнат през лятото, съобщава \"Тема Спорт\".21-годишният футболист премина в датския отбор от Левски през лятото на 2017 година. В първия си сезон в Дания, който бе и шампионски за Мидтиланд, Краев записа 17 мача, в които се разписа веднъж за 464 минути в шампионата. През този обаче е играл в едва 11 срещи, а минутите му са едва 297. Той не попадна в групата на отбора си за последните 2 мача и е твърде вероятно скоро да смени клубната си принадлежност.", "date": "2019.03.18", "title": "Краев се оказа ненужен в Мидтиланд, връща се в Левски"}
{"url": "https://offnews.bg/tenis/tijm-specheli-titlata-v-indian-uels-sled-obrat-sreshtu-federer-699514.html", "text": "Доминик Тийм успя да осъществи Роджър Федерер и триумфира на турнира от сериите Мастърс в Индиън Уелс. Австриецът достигна до най-голямата титла в кариерата си след победа с 3:6, 6:3, 7:5.Федерер, който по-рано този месец спечели титла номер 100, загуби финала в Индиън Уелс за втора поредна година, след като миналата година отстъпи на Хуан Мартин Дел Потро, и отново не успя да стигне до рекордна шеста титла на турнира в Калифорния. Двубоят днес също бе свързан с пропуснати шансове. Швейцарецът реализира едва 2 от 11 възможности за пробив.За Тийм това е първа титла от сериите Мастърс, след като досега имаше два загубени финала на сметката си. 25-годишният австриец до края на миналата година бе един от малцината с положителен баланс срещу \"Маестрото\". Сега той отново си върна този статут, като статистиката между двамата е 3:2 в полза на Доминик. С този успех Тийм изпревари днешния си съперник и от утре ще четвърти в света, а Федерер пети.", "date": "2019.03.18", "title": "Тийм спечели титлата в Индиън Уелс след обрат срещу Федерер"}
{"url": "https://offnews.bg/politika/zdravnoto-ministerstvo-predlaga-nov-variant-za-izchisliavane-na-protce-699527.html", "text": "Здравното министерство предлага нов вариант за изчисляване на трайно намалена работоспособност.Проектът за промяна на Наредбата за медицинската експертиза е качен за обществено обсъждане. Според предложението когато водещото заболяване води до над 50% нетрудоспособност, а някое от съпътстващите заболявания носи поне такъв ли по-голям процент нетрудоспособност, крайната оценка да се дава на база на формула - 20% от общия сбор на процентите на съпътстващите заболявания ще се прибавя към процента на водещото заболяване.Действащата в момента промяна на начина на изчисляване на процента инвалидност доведе до недоволство сред хората с увреждания. Тогава беше въведено правилото за крайната оценка на намалената работоспособност да се взема предвид само основното заболяване, без да се включват съпътстващи заболявания на пациентите, като те само се записват в експертното решение. Процентът инвалидност се сумира, само ако основното заболяване е над 80%, а съпътстващите - над 50%.От министерството обясниха тогава, че промените ще доведат до по-голяма обективност на медицинската експертиза и ще опростят модела на оценяване.Хората с увреждания обаче са категорични, че така често съпровождащите заболявания се неглижират, което води до намален процент неработоспособност и съответно загуба на инвалидни пенсии и социални права.Промените доведоха и до протести. Въпреки това от министерството уверяваха, че според анализи няма съществена промяна в общия брой на инвалидността в страната при новата и предишната наредба, няма промяна и в броя на жалбите.Половин година след въвеждането на промените обаче от ведомството са решили да предложат нова реформа. \"Действието на тези разпоредби в продължение на половин година показва резултат, който доказва, че част от лицата, които са с повече от едно заболяване/увреждане (и не попадат в горната хипотеза с 80% или над 80%), но имат заболявания, за които е посочена отправна точка 50 и повече от 50%, и във формиране на крайната оценка не намират отражение останалите заболявания, довели до степенно повишаване на увреждането на лицето и по този начин, наличната степен на увреждане на определени категории освидетелствани лица (с едно или с повече от едно увреждане) не намира израз в обективна оценка чрез крайния процент, който се постановява с експертното решение\", посочват от здравното министерство.В доклада към промените от министерството цитират свой анализ, според който след въведената преди 6 месеца промяна 7,9% от преосвидетелстваните лица са получили по-нисък процент инвалидност заради реформата. Оттам цитират и анализ на Национално представените организации на и за хората с увреждания, според който при 14,5% лица, оставащи в диапазона 50 – 100%, се понижава групата инвалидност съгласно Кодекса за социално осигуряване, последствието от което е намалена степен на социална подкрепа. В него се твърди, че още 4,7% от лицата отпадат от системата на социална подкрепа поради намаляване на досегашният им процент под 50. От министерството все пак уточняват, че заради кратките срокове и двата анализа не оценяват възможността за подобряване на здравословното състояние на хората с увреждания. Въпреки това посочват, че данните говорят за необходимост от промяна на алгоритъма за оценка на намалената работоспособност, за да има максимално съответствие между оценката на трайно намалената работоспособност/вид и степен на увреждане и обективното здравословно състояние на лицата, които страдат от повече от едно заболяване/увреждане.Оттам дават и пример за това как ще се изчислява процента инвалидност по новия алгоритъм, ако промените бъдат приети. \"Лице, подлежащо на освидетелстване/преосвидетелстване има няколко увреждания, за всяко от които в отправните точки за оценка на трайно намалената работоспособност/вид и степен на увреждане е посочен отделен процент. Най-високият процент, съответстващ на най-тежкото увреждане е 70%. На останалите увреждания съответстват 60%, 50% и 30%. Съгласно предложената нормативна промяна, към 70% (най-високия процент) прибавяме 20% от сбора на процентите на останалите увреждания (60+50+30), което съответства на 28% и получаваме окончателната оценка, която в случая е 98%. Същото лице, оценено по настоящия ред, ще получи 70%\", обясняват от МЗ.Срокът за обществено обсъждане на проекта за промяна на наредбата за ТЕЛК е до 14 април. ", "date": "2019.03.18", "title": "Здравното министерство предлага нов вариант за изчисляване на процента инвалидност"}
{"url": "https://offnews.bg/evropa/strelba-v-holandskia-grad-utreht-ima-edna-zhertva-i-niakolko-raneni-699534.html", "text": "Няколко човека са ранени и един е убит след стрелба в холандския град Утрехт, предаде Sky News.Заподозреният започнал да стреля в 10:45 ч. местно време в трамвай близо до центъра на града.По данни на местния всекидневник Algemeen Dagblad стрелецът избягал в червен автомобил веднага след това, като в момента полицията го издирва. Три медицински хеликоптера са изпратени в района, но все още не е ясно колко хора са отведени в болница.Движението е блокирано в района на трамвайната спирка, а на място работят антитерористични екипи, които разследват дали става въпрос за атентат. В града е обявено най-високото ниво на заплаха.Холандският министър-председател Марк Руте заяви, че е много обезпокоен от случилото се, и отмени ангажиментите си за тази седмица.Очаквайте подробности.", "date": "2019.03.18", "title": "Стрелба в холандския град Утрехт, има една жертва и няколко ранени (обновена)"}
{"url": "https://offnews.bg/politika/stanishev-ne-se-chuvstvam-kato-padnal-ot-motora-699515.html", "text": "Не се чувствам като паднал от мотора, но беше пропусната възможност БСП да излезе обединена. Това обяви в предаването „Тази сутрин” лидерът на ПЕС Сергей Станишев по повод вчерашния пленум на БСП, на който Елена Йончева беше избрана за водач на листата на социалистите за евроизборите. Бившият премиер остана втори по резултат след Йончева с малка разлика.По думите му на евроизбори партиите трудно могат да привлекат гласове от периферията, а трябва да мобилизират вътрешното ядро, което явно не се случва в БСП.Лидерът на ПЕС призна, че от месеци не е разговарял с лидера на българските социалисти Корнелия Нинова. Смята, че тя трябва да го потърси за разговор.", "date": "2019.03.18", "title": "Станишев: Не се чувствам като паднал от мотора"}
{"url": "https://offnews.bg/kultura/otetc-eredia-stava-doktor-honoris-kauza-na-natfiz-699518.html", "text": "Полският актьор и режисьор Ян Енглерт пристига в България, за да бъде удостоен с почетното звание Doctor honoris causa на НАТФИЗ. Той е известен на българската публика с ролята си в екранизацията на романа \"Осъдени души\", в която изигра ролята на отец Рикардо Леон Ередия и Санта Крус.Тържествената церемония ще се състои на в събота, от 10.00 ч., в кино „Одеон\". След официалната част, Ян Енглерт ще остане за неформален разговор с уважилите церемонията гости и журналисти.По-късно на Сцена 47 в Енглерт ще изнесе „при закрити врати\" майсторски клас за студентите на Академията.Почетната научна степен Doctor honoris causa или „Доктор по заслуги\" на НАТФИЗ се присъжда за заслуги към развитието на световната наука, образование и култура и се връчва от Ректорът на Академията.Doctor honoris causa или „Доктор по заслуги\" на НАТФИЗ са Сисили Бери (гласов режисьор на Кралския Шекспиров театър, Великобритания), Юлий Абаджиев (сценичен бой, България), Димитър Инкьов (театровед, България), Тодор Динов (аниматор, България), Никита Михалков (кинорежисьор, Русия), Васил Стефанов (театровед, България), Леон Даниел (театрален режисьор, България), Кристин Линклейтър (театрален педагог, Великобритания), Марта Коание (почетен президент на Световната организация на Международния театрален институт), Хенрик Юрковски (почетен президент на UNIMA), Роналд Харууд (драматург, Великобритания), Дейвид Линч (кинорежисьор, САЩ), Тадаши Сузуки (тетрален режисьор, Япония), Едуард Олби (драматург, САЩ), Ищван Сабо (кинорежисьор, Унгария), Карлос Саура (кинорежисьор, Испания), Иржи Менцел (кинорежисьор, Чешка Република), Клаудия Кардинале (киноактриса, Италия), Хайнер Гьобелс (композитор и режисьор, Германия) и Горан Стефановски (драматург и писател, Македония).Ян Енглерт е 21-та знаменита личност, на която Академичният съвет на НАТФИЗ ще присъди званието.", "date": "2019.03.18", "title": "Отец Ередия става Доктор хонорис кауза на НАТФИЗ"}
{"url": "https://offnews.bg/knigi/az-biah-tam-vulgarnite-romantitci-e-roman-za-prehoda-ot-parvo-litce-699516.html", "text": "Истината за прехода от първа ръка представя новата книга \"Вулгарните романтици\" от Валентин Стоев, която вече е по книжарниците. Романът показва объркания български преход и произтичащите от това фатални за страната последици.Повествованието обхваща периода от последното посещение на съветския генерален секретар Леонид Брежнев в страната ни през 1979 година до щурма на парламента през зимата на 1997 г. В няколкото сюжетни линии авторът обхваща събитията цялостно, изследва по художествен начин и в развитие обществените процеси, да обрисува типажите на времето, обвързаността им и взаимната им зависимост.  Ако сте читател, който държи и на сензационното, от книгата ще научите пикантни, важни и прикривани досега подробности от върховете на Народна република България и СССР, от съветското и българското политбюро. Ето само няколко от многото примери в романа: Как и защо се стига до ръкопашен бой между министър-председателя Георги Атанасов, който води заседанието на ЦК на БКП на 10 ноември и обявява решението за „пенсионирането\" на Живков, от една страна, и Милко Балев, членът на политбюро, който е и най-пламенен защитник на статуквото и против „пенсионирането\", от друга; как във ВИП-стола на ЦК на КПСС в Кремъл генералният секретар Юрий Андропов изсипа на главата на члена на политбюро Григорий Романов чинията с обяда си – телешко с грах, вбесен от размаха на подлостта и лицемерието му; как една невинна глупост на председателя на сдружение „Гражданска инициатива\" в СДС Любомир Собаджиев стана причина първият демократичен президент на Република България да се казва не д-р Петър Дертлиев, а д-р Желю Желев; как и на кого царят в изгнание Симеон II, станал известен по-късно като Симеон Сакскобургготски, още през 1993 година съобщи, че е готов да стане президент (в краен случай и премиер) на Република България; как Тодор Живков подложи на тест за лоялност членовете на политбюро и какво показа полиграфът!? какво каза Ванга на генералния секретар Леонид Брежнев на последната им среща!Авторът е журналист, пряк свидетел на събитията, нещо повече - участник в тях. Както самият той казва:„Аз бях Там, повярвайте ми, не пропуснах нито един епизод от този особен и специален период в историята на България: Бях и на пленума на политбюро на 10 ноември 1989 г., когато ден след падането на Берлинската стена падна и „стената\" на Живков;  Бях многократно и в Кремъл, когато съветските ръководители многократно обсъждаха отношенията на „Големия брат\" с „малкото братче\" България; Бях и на „Раковски\" 134, когато се излюпваше хилавата българска опозиция; Бях и в ресторанта на СУ „Яйцето\", където на вино и бира опозиционерите „опичаха революцията\"; Бях и на протеста на ул. „Раковски\" пред кафене „Кристал\" на 26 октомври 1989 година, където ядох бой наравно с другите участници в първата антиправителствена демонстрация в София след 45 години „народна власт\"; Бях, бях, бях... Навсякъде бях! И много видях!\". Официалното представяне на книгата ще бъде на 4 април от 18 часа в читалище \"Младост\" срещу метростанция \"Младост I\", информират издателите от \"Изида\". ", "date": "2019.03.18", "title": "Аз бях там - Вулгарните романтици е роман за прехода от първо лице"}
{"url": "https://offnews.bg/tehnologii/reviu-na-asus-zenbook-14-ux433fn-eleganten-i-moshten-699526.html", "text": "ASUS има традиция в създаването на приятни за окото и същевременно мощни и функционални преносими компютри. Най-новото подобно попълнение на компанията е ZenBook 14 (UX433FN). Елегантният модел веднага хваща окото с почти безрамковия си NanoEdge дисплей, който за разлика от други модели, е с максимално изтънени рамки и от четирите си страни. Рамките са с дебелина от едва 2.9/3.3/6.1 мм. Благодарение на това, устройството, което предлага 14“ Full HD дисплей е с размери (и дори по-компактно) от много 13.3“ лаптопи.Лаптопът е с метална конструкция с дебелина 15.9 мм и се предлага в два цвята – син (Royal Blue) и сребрист (Icicle Silver). Добро дизайнерско решение е наличието на елементи оцветени в розово-златист цвят. ZenBook 14 разполага със специална ErgoLift панта, която повдига задната част на корпуса при отваряне на капака. Това позволява постигането на ъгъл от 3 градуса, който е подходящ за продължително писане. Oт повдигането се подпомага и охладителната система, позволявайки доставянето на повече въздух от отвореното пространство.Въпреки компактните си размери и елегантен корпус, ZenBook 14 предлага прилична производителност. Серията включва конфигурации с избор между 8-мо поколение Intel Core процесор (i5-8265U/i7-8565U ). Сред останалите параметри откриваме отделна видеокарта NVIDIA GeForce MX150, 8GB/16GB LPDDR3 RAM и до 1TB SSD сторидж. Благодарение на тези параметри, устройството може да се справи и с по-натоварващи апликации, а дори и някои игри. Можете спокойно да обработвате изображения и да го използвате както за продуктивност, така и за забавление.Моделът включва ASUS SonicMaster стерео звукова система със surround-sound и смарт усилвател. Системата е сертифицирана от Harman Kardon. Клавиатурата е пълноразмерна и с подсветка. Ходът на клавишите е 1.4 мм, което е доста добре, имайки предвид цялостната дебелина на конструкцията. Доста е интересна опцията за интегриран цифров блок в тъчпада, който може да бъде полезен в някои ситуации.Лаптопът разполага с достатъчно опции за свързване, сред които двубандов 802.11ac Wi-Fi, Bluetooth 5.0, 2 x USB Type-A порта и по един HDMI и USB Type-C портове. Налични са още 3.5 мм аудио жак и четец на MicroSD памет карти.Един от основните фактори при избора на подобен тип преносими компютри (тънки и леки) е издръжливостта на батерията. В това отношение ZenBook 14 е приятна изненада. Моделът предлага автономност с един заряд на батерията до 14 часа, което разбира се е постижимо при сериозно ограничаване на консумацията на енергия. Вградената батерия е с капацитет 50Wh, а предоставяното зарядно е с мощност 65W.ASUS ZenBook 14 впечатлява с елегантната си визия и компактна конструкция, което не е за сметка на производителността. Доста хитро е решен проблемът с охлаждането на подобни тънки лаптопи, използвайки специалната ErgoLift панта, която повдига задната част на конструкцията. Наличието на 8-мо поколение Core процесори на Intel в комбинация с отделна видеокарта е достатъчен атестат, че освен да предлага красив дизайн, ZenBook 14 може да върши и доста работа.", "date": "2019.03.18", "title": "Ревю на ASUS ZenBook 14 (UX433FN): елегантен и мощен"}
{"url": "https://offnews.bg/temida/otneha-imushtestvo-za-nad-polovin-milion-leva-na-zvezda-ot-pod-prikrit-699519.html", "text": "С влязло в сила решение на Софийският апелативен съд (САС) по иск на Комисията за противодействие на корупцията и за отнемане на незаконно придобитото имущество (КПКОНПИ) от бизнесмена Росен Чолов и актрисата Ирена Милянкова се отнема имущество на обща стойност 547 507 лв., съобщиха от ведомството.Чолов е бивш съпруг на Милянкова, която стана известна с ролята си на манекенката Съни от първия сезон на сериала \"Под прикритие\".Бизнесменът е осъден да заплати на КПКОНПИ 16 660 лв юрисконсултско възнаграждение и 984 лв. разходи за експертизи.През 2013г. той беше привлечен като обвиняем за това, че в периода 2003-2013г. е ръководил организирана престъпна група за трафик на хора с цел проституция.С решението на САС от Чолов и Милянкова се отнема левовата равностойност на дружествени дялове и суми по сметки в различни банки, както и паричната равностойност на двуетажна сграда с двор в гр. София. Имотът не подлежи на отнемане, тъй като е купен с банков заем. Изчисленията на инспекторите на КПКОНПИ, които са потвърдени от съда обаче показват, че през целия проверяван 10-годишен период Чолов и Милянкова, с която е живеел на съпружески начала, не са имали достатъчно законни доходи, за да покриват разходите си, включително и вноските по ипотечния кредит.", "date": "2019.03.18", "title": "Отнеха имущество за над половин милион лева на звезда от Под прикритие и бившия ѝ"}
{"url": "https://offnews.bg/futbol/ali-sou-poluchi-povikvatelna-ot-gambia-no-reshi-da-ostane-v-sofia-699520.html", "text": "Нападателят на ЦСКА Али Coy е решил, че ще остане в България в паузата за националните отбори. В последните дни около него и Гамбия се заформи истинска сага. Английският медиен гигант Би Би Си вчера съобщи, че Coy в крайна сметка е отказал повиквателната от родината си.Ситуацията е доста любопитна, тъй като още преди седмица се появи информация, че острието на ЦСКА няма да попадне в плановете на селекционера Том Сенфие за двубоя с Алжир на 22 март. Впоследствие белгийският треньор е размислил и е решил да изпрати повиквателна на Соу заради многото кадрови проблеми в атаката на Гамбия, появили се през последните дни.Нападателят обаче е отклонил поканата, тъй като е бил против да пътува само, за да е резерва. През 2018-та гамбиецът записа 2 участия в националния отбор на своята страна, но се появяваше в самия край на срещите.В крайна сметка Соу е предпочел да остане в ЦСКА и да продължи да се готви под ръководството на Любо Пенев по време на паузата в шампионата. Той отбеляза 6 гола в първите си 6 мача при новия треньор. ЦСКА остава с един чуждестранен национал - Жоржиньо в Гвинея-Бисау. Червените имат и 9 представители в родните селекции.", "date": "2019.03.18", "title": "Али Соу получи повиквателна от Гамбия, но реши да остане в София"}
{"url": "https://offnews.bg/sviat/nova-zelandia-zatiaga-kontrola-varhu-orazhiata-sled-atentata-699525.html", "text": "Правителството на Нова Зеландия е взело принципно решение за затягане на правилата за притежаване на оръжията. Това съобщи премиерът Джасинда Ардърн, цитирана от ДПА и БТА. Решението идва след кървавия атентат в град Крайстчърч, при който загинаха 50 души. Ардърн не съобщи повече подробности около реформите. Очаква се конкретните законодателни промени да станат ясни до 10 дни. Премиерът на Нова Зеландия посочи още, че ще бъде направено разследване за това какво е довело до нападението срещу две джамии, довело до смъртта на десетки. Ще бъде разгледан и въпросът дали правителствените служби са могли да направят повече за предотвратяването му.", "date": "2019.03.18", "title": "Нова Зеландия затяга контрола върху оръжията след атентата"}
{"url": "https://offnews.bg/futbol/vizhte-grupite-i-shemata-na-plejofite-v-parva-liga-699552.html", "text": "Предстоят десет кръга в  в Пъва лига, както и шест кръга в долната осмица, след което ще се изиграят добре познатите вече баражи за Лига Европа. По това време ще бъдат и мачовете за оцеляване в елита.Първите два отбора от всяка група ще продължат битката за баража, който може да осигури място в Лига Европа, а останалите тимове ще водят борба за оцеляване в Първа лига.В Група А попадат отборите на Етър, Ботев Враца, Витоша Бистрица и Верея.В Група Б са Локомотив Пловдив, Славия, Септември София и Дунав.Първият кръг от плейофите ще се изиграе след паузата в първенството заради мачовете на националните отбори - на 30/31 март. Предстои Спортно-техническата комисия към БФС да обяви точните дати и часове на мачовете.Дербито между ЦСКА и Левски ще бъде в 30-ия кръг на (20 или 21 април), и в 35-ия кръг (25 или 26 май).", "date": "2019.03.18", "title": "Вижте групите и схемата на плейофите в Първа лига"}
{"url": "https://offnews.bg/obshtestvo/pochina-polk-stoian-stoianov-izvesten-kato-stutci-lamborginito-699531.html", "text": "О.з. полк.Стоян Стоянов-Стуци, бивш изпълнителен директор на закритата ИА „Военни клубове и информация” – МО, е починал на 16 март, съобщава специализираният сайт .В публичното пространство той бе популярен с прякора си , тъй като бе единственият държавен служител собственик на Lamborghini Countach.Полк. Стоянов е служил в редовете на Българската армия и работил през годините в различни агенции и дирекции в Министерство на отбраната. Полк. Цвятко Дончев съобщи за кончината му във Фейсбук:", "date": "2019.03.18", "title": "Почина полк. Стоян Стоянов, известен като Стуци Ламборгинито"}
{"url": "https://offnews.bg/zvezdi/pochina-avtorat-na-muzikata-ot-kriminale-699529.html", "text": "Китаристът Дик Дейл, автор на песента Misirlou от кино класиката на Тарантино \"Криминале\", почина на 81 години, предадоха световните медии.Дейл е популярен като създател на стила \"сърф рок\", асоцииран със сърф културата. Кариерата му се разгръща в последните пет десетилетия и е вдъхновила много свирещи на електрическа китара артисти.Музикантът е починал в събота. Засега не се съобщава причината за смъртта му. Новината е потвърдена пред \"Гардиан\" от басиста на Дейл - Сам Бол.", "date": "2019.03.18", "title": "Почина авторът на музиката от 'Криминале'"}
{"url": "https://offnews.bg/obshtestvo/824-roditeli-i-497-detca-sa-podkrepeni-chrez-proekta-grizha-v-rannata-699535.html", "text": "На двудневната конференция „Грижа в ранната възраст“ – 14-15 март 2019г ., фондация „За Нашите Деца“ оповести резултатите от тригодишния проект, чиято основна цел е подобряването на развитието и благосъстоянието на децата в ранната детска възраст (0-7 г.) чрез въвеждане на интегриран здравно-социален подход към грижата за тях.Целта е чрез изследователски и застъпнически дейности, както и през директна работа на терен, да се подкрепи подобряването на политиката и практиката по отношение на ранното детско развитие в здравната, социалната и образователната системи.„Чрез работата ни на терен в болнични, социални и други заведения, през изминалите 3 години подкрепихме 824 родители, 497 деца и 151 специалисти. 50% от децата на възраст до 1 година, а 26% от тях са деца с увреждания или трудности в развитието. Проведохме общо 28 обучения за специалисти и родители и 10 дискусионни групи. Ремонтирахме средата в 4 обекта, за да ги направим по-приветливи и уютни.“ Това е равносметката, която направи г-жа Иванка Шалапатова – изп. директор на Фондация „За Нашите деца“.„Първият етап от развитието на всяко дете – възрастта от 0 до 6 години, е най-важният етап в неговото отглеждане и възпитание. Не само на детето, но и на бъдещия гражданин на нашата страна. Затова подкрепяме и обръщаме внимание на всеки дебат, посветен на грижата за децата в ранна възраст,“ се казва в поздравителния адрес от председателя на Държавната агенция за закрила на детето - д-р Елеонора Лилова, който адрес представи зам.- председателят на ДАЗД Мариела Личева.Предложения за ключови реформи в петте области на въздействие на Националната стратегия за ранно детско развитие изведоха участниците през втория ден на конференцията „Грижа в ранната възраст“. В рамките на малки работни групи, гостите се фокусираха върху намирането на решения в отговор на предизвикателствата, които стоят пред стратегическия документ, в областите на въздействие – здраве и хранене; ранно учене и образование; закрила на детето, сигурност и безопасност; социална закрила; подкрепа на родителството и ранна детска интервенция.На втория ден от дискусията присъства и председателят на ДАЗД – д-р Елеонора Лилова, която лично поздрави участниците и се обърна към тях с думите: „Една от основните цели в проекта на новата Национална стратегия за детето 2019-2030 г. е да сближаваме здравната сфера, образователната и социалната, така че да помагаме на децата и родителите и да изпълним своята мисия да сме в подкрепа на детето – от неговото зачатие.Предстои проектът на новата Стратегия да бъде одобрен и като част от голямата Национална стратегия да бъде разработена и Националната стратегия за ранно детско развитие. Приветствам Фондация „За нашите деца“, затова че сте обхванали най-важния период за детето, зная, че това е ваша кауза, за която от години работите и показвате голям професионализъм. Поздравления и за организацията на този форум, която е практически ориентирана. Виждам, че участниците са обединени в 5 тематични групи, съобразно 5-те тематични области на Стратегията за ранно детско развитие\".Всички предложения, направени от участниците, ще бъдат обединени в общ документ, който ще бъде представен за разглеждане на работната група по изработването на стратегията, обяви изпълнителен директор на фондация „За Нашите Деца“ - Иванка Шалапатова.Темата за ранното детско развитие е ключова както за Министерство на труда и социалната политика, така и за страната. В 66 общини в България има центрове за ранно детско развитие, които подкрепят над 8000 деца ежедневно, а резултатът от тяхната дейност е много добър. Това заяви заместник-министърът на труда и социалната политика Зорница Русинова по време на участието си в конференцията „Грижа в ранната възраст“.Когато в подкрепа на децата на едно място работят специалисти от сферите на здравеопазването и образованието, включени са и социалните работници, когато децата са близо до общността, тогава можем да видим реални резултати. Целта ни е тази добра практика за предоставяне на интегрирани услуги да бъде продължена и доразвита и в други общини в България, посочи Русинова.Интегрираният подход е успешно залегнал както в Националната стратегия за ранно детско развитие, така и в новоприетия Закон за социалните услуги, влизащ в сила от 2020 година. Законът ясно разделя ангажиментите на държавата и общините като доставчици на социални услуги към хората, които имат нужда, разграничавайки ги от социалните плащания за лица с ниски доходи, каза Русинова. Тя добави, че през 2009 г. бюджетът за социални услуги е бил 38 млн. лв., като за сравнение през тази година той е малко над 260 млн. лв. В момента има над 2400 доставчици на социални услуги, като около 1300 от тях се финансират от държавата. Нашата цел е ежегодно отделяните от държавата средства да достигат по бърз, лесен и ефективен начин до хората, каза още заместник-министър Русинова.Тя запозна участниците в конференцията и със стартиралата през септември 2018 г. кампания „Мисията е възможна“, посветена на затварянето на всички домове за деца в България. Последният етап от деинституционализацията е извеждането на около 500 деца и затварянето на над 20 институции, като ни предстои най-тежката битка – да се запази философията, че не трябва да има институционална грижа в България, каза Русинова. Освен подкрепата на държавата децата трябва да намерят подкрепа в обществото, да са подкрепени от обкръжаващата ги среда в училище, от техните родители, от хората в квартала, каза зам.-министър Русинова.", "date": "2019.03.18", "title": "824 родители и 497 деца са подкрепени чрез проекта 'Грижа в ранната възраст'"}
{"url": "https://offnews.bg/obshtestvo/baba-marta-i-dnes-shte-se-smee-zima-kato-liato-699507.html", "text": "Днес над цялата страна ще е слънчево и топло, показва прогнозата на НИМХ.Вятърът ще бъде слаб, със скорост 3.3 м/сек.През голяма част от деня ще е по-подходящо за разходки по къс ръкав и бира в парка, отколкото за връхни дрехи.Минималните температури се очаква да са от 6 до 8 градуса, максималните - от 12 до 23 градуса.По морето живакът на термометрите ще се качи до 18 градуса.Морската вода също вече започна бързо да се затопля. Температурата й вече е 12 градуса.", "date": "2019.03.18", "title": "Баба Марта и днес ще се смее - зима като лято!"}
{"url": "https://offnews.bg/ikonomika/zheliazkov-triabvat-ni-4-miliarda-leva-za-da-modernizirame-zhp-mrezh-699528.html", "text": "Необходимият бюджет за реализацията на всички стратегически жп проекти у нас след 2021 г. е 4 млрд. лева. Това заяви министърът на транспорта, информационните технологии и съобщенията Росен Желязков по време на работна закуска с представители на Германо-българската индустриално-търговска камара (ГБИТК) и на Австрийското търговско представителство ADVANTAGE AUSTRIA. По думите му това включва жп връзките със Сърбия и Северна Македония, участъците Видин-Медковец, Карнобат-Синдел, внедряване на Европейска система за управление на влаковете в няколко участъка в страната, както и развитие на жп възел Варна и този в Горна Оряховица.„Като страна членка на ЕС, ние следваме ясна политика, в съответствие с европейските приоритети, като целта е да се постигне оптимална интеграция на транспортните мрежи в Съюза“, обясни Желязков.Според него, до 2030 г. следва да бъдат завършени проектите, разположени на основната TEN-T мрежа, а до 2050 г. – всички проекти на широкообхватната мрежа.Пред представителите на германския и австрийския бизнес, министър Желязков заяви, че ще бъдат реализирани редица проекти и в пътния сектор. Той посочи, че предстои строителството на автомагистрали „Русе – Велико Търново“ и „Калотина“, и скоростни пътища „Видин – Монтана – Враца“ и „Мездра – Ботевград“. „Индикативният бюджет на тези четири проекта е 3,605 млрд. лева, като в това число не е включено завършването на автомагистралите „Струма“ и „Хемус“, които са в процес на изпълнение“, обясни Желязков.В рамките на срещата бяха обсъдени и текущите концесионни процедури, на които Министерството е възложител, както и предстоящото въвеждане на ТОЛ-система за тежкотоварните превозни средства.", "date": "2019.03.18", "title": "Желязков: Трябват ни 4 милиарда лева, за да модернизираме жп мрежата"}
{"url": "https://offnews.bg/obshtestvo/za-ili-protiv-otvariane-na-pazara-za-elektronni-platezhni-uslugi-699523.html", "text": "Целта на поредицата \"За или Против решенията на ЕП\" е да запознае читателите с важните решения на Европейския парламент. Тя е част от проекта „Фестивал на идеите за ЕС\" , осъществяван от Център за култура и дебат „Червената къща\" в партньорство с европейската мрежа от дебатни центрове Time to talk и Център за либерални стратегии, с финансовата подкрепа на Европейския парламент и с медийната подкрепа на Offnews.bg и Mediapool.bg.Гласувайте в анкетата и научете повече за решението на ЕП в текста на сайта на проекта:", "date": "2019.03.18", "title": "За или против отваряне на пазара за електронни платежни услуги?"}
{"url": "https://offnews.bg/obshtestvo/novatorsko-reshenie-za-transformatcia-na-biznes-modela-donese-nagrada-699533.html", "text": "Иновативен проект със световен потенциал за решаване на някои от най-големите проблеми в B2B медийната и информационна индустрия донесе поредното голямо отличие за българската компания .Фирмата е сред десетте победители в Наградите за иновации  на международната Асоциация на софтуерната и информационната индустрия (SIIA) и се нарежда сред значими имена като EnsembleIQ, C&EN, WATT Global Media, Northstar Travel Group, Reputation Institute, Hanley Wood, Education Week и Imagination.Иновативният „human-in-the-loop” подход на A Data Pro е победител в категорията „Retooling Your Business Model” и е изграден около трансформацията на бизнес модела на компанията от „аутсорсинг“ към пълния комплект услуги за бизнес и медийно разузнаване чрез съчетаването на изкуствения интелект с експертните качества на своите служители. В същата категория има само още един победител – Reputation Institute, като A Data Pro е единствената българска компания, която получава престижното отличие в конкурса.„Наградата е признание за креативността и уменията на целия ни екип“, коментира Илия Кръстев, изпълнителен директор на A Data Pro. „Синтезът между човек и машина е това, което дефинира преобразения бизнес модел на А Data Pro. Компанията съчета знанията на нашите анализатори с напредналите възможности на технологиите за машинно обучение, създавайки неразделно цяло — изкуствен интелект, по-мощен от всичко, което сме правили досега.”Наградите Connectiv Innovation Awards отличават новаторски решения на най-големите проблеми, пред които е изправена B2B медийната и информационна индустрия. Конкурсът включва общо пет категории: „Трансформиране на бизнес модели“, „Преобразуване на културата на работното място“, „Привличане на екосистемни партньори“, „Осигуряване на динамично клиентско преживяване“, и „Създаване на нов поток от приходи“.Десетте победители ще се състезават и за наградата „Най-иновативна кандидатура за годината“ на 16 май в Чарлстън, САЩ, по време на Connectiv Executive Summit, когато всеки победител ще има възможност с кратка презентация да спечели гласовете на публиката.", "date": "2019.03.18", "title": "Новаторско решение за трансформация на бизнес модела донесе награда на A Data Pro в Наградите за иновации 2019 на SIIA"}
{"url": "https://offnews.bg/politika/dzhambazki-i-kontrera-tciganozashtitnitcite-da-badat-prashtani-da-zhi-699508.html", "text": "Циганозащитниците трябва да бъдат пращани да живеят със „страдащите онеправдани\" жители на гетата. Те нямат място в Брюксел! Политиката на т.нар. „зелени\" е пагубна за устоите и ценностите на ЕС, категорични са евродепутатът и заместник-председател на ВМРО Ангел Джамбазки и общинският съветник и председател на „Патриоти за София\" в СОС Карлос Контрера.Позицията им идва в подкрепа на община Бургас, която спря водата на част от циганския квартал „Комлука\" заради неплатени сметки от над 100 хил. лв. Този напълно законен акт, обаче, беше използван от т. нар. правозащитници, които са сигнализирали Брюксел. И реакцията от там не закъсня в лицето на зелените в ЕП. Евродепутатът Ромео Франц написа писмо до администрацията на морския град. В него той казва, че хората в гетото „много страдали\" заради спряната вода. Нямало как да се измият и изкъпят, а те силно искали да се освежат без пари. Освен това имали и малки деца, които оставали жадни.За нас това на първо място е недопустима намеса в политиката и правоприлагането на суверенна държава, каквато е България. Ние, Патриотите от ВМРО – Българско национално движение, сме категорични и последователни в позицията си, че законите са еднакви за всички. Няма как да консумираш нещо и да не го плащаш. Нещо повече – да консумираш, а друг да плаща сметката, защото за тази вода, за да стигне до циганската махала, са направени разходи. А тези разходи някой трябва да плати – в случая изрядният потребител, който всеки месец си плаща. Няма как едната част от обществото да работи, да плаща данъци, да си плаща наема или вноските за собствено законно притежавано жилище, а останалата – наречена от Франц „многострадална\" група, да има само права без насрещни задължения и да живее на гърба на останалите, категорични са двамата воеводи.Стига толкова политическо лицемерие, зоват още Джамбазки и Контрера.Преди година именно те огласиха скандални разкрития как в София циганите от „Филиповци\" и „Факултета\" крадат всяка година вода за милиони. Липсва обаче ясна политическа воля на големите парламентарни групи този въпрос веднъж завинаги да се реши чрез криминализиране на кражбите на вода.Войводите заявяват, че никой от партията няма да отстъпи от поставената за обсъждане Концепция за интеграция на маргинализираните групи от обществото на заместник министър-председателя и лидер на ВМРО Красимир Каракачанов, придобила публичност като Концепция срещу циганизацията. Припомняме също така, че ние даже вече започнахме конкретни действия по нейното прилагане, като по места общинските съветници и кметовете на ВМРО поискаха ревизия и стартиране на процедура по премахване на незаконните постройки, преобладаваща част от които са в циганските гета. Имаме и внесен законопроект за спиране на социалните плащания при неизпълнение на ответни задължения от страна на бенефициентите. Има и проекти за насърчаване на образованата разумна раждаемост и др.По отношение на втория пласт, които прозира от писмото на зеления депутат, то именно там се крие и бомбата с часовников механизъм, която бесните либерали в Съюза заложиха отдавна назад в годините. Нека Ви напомним, че именно тези розово-зелени мултикултуралисти повдигнаха не само темата за трети пол, вече налагат безполово образование в детските градини и училищата, въведоха местоимението „hes\", което използват за децата си, опитаха се да ни пробутат джендър идеологията под миловидната форма „борба с насилието над жени и домашното насилие\" (подкрепена от ПЕС, към чието семейство е и БСП), но и техни представители в недалечно време поискаха узаконяване на инцеста – кръвосмешението. Това са крайно опасни практики, които ще доведат не само до гибелта на ЕС, но и на европейската култура, на старите ценности, изградени върху християнската религия. Ценности, платени с кръв, заявяват Джамбазки и Контрера.Затова те предлагат \"всякакви подобни субекти с нездрави намерения и щения, да бъдат командировани в българските гета, но не за по час-два. За поне месец-два, за да видят наяве приложението на извратените си намерения.\"След това ние ще ги попитаме какво мислят по темата цигани, права на травеститите, изнасилвачите и убийците, както и какво мислят за кръвосмешението, педофилията и други подобни техни болни фиксации, заявяват още двамата националисти.", "date": "2019.03.18", "title": "Джамбазки и Контрера: Циганозащитниците да бъдат пращани да живеят в гетата"}
{"url": "https://offnews.bg/analizi-i-komentari/atentatat-v-nova-zelandia-ili-kak-omrazata-razhda-omraza-699506.html", "text": "Тероризмът няма религия. Терорист е онзи, който посяга на цивилни граждани, независимо към коя религия те принадлежат. В този ред на мисли не би било уместно атентаторът от Нова Зеландия Брентън Тарант, който по първоначални данни причини смъртта на петдесет мюсюлмани по време на петъчна молитва да бъде наречен „християнски терорист“, както не е правилно атаките срещу кулите близнаци на 11 септември да се окачествяват като „ислямски тероризъм“.Популистките политики, радикализацията и надигащият се расизъм застрашават мира и спокойствието в съвременния свят. Повлиян от всичко това някакъв си фанатик уби десетки души богомолци в две джамии, което е симптоматично явление. Омразата ражда омраза.Независимо от това каква вяра изповядва даден човек, никой не може да бъде убиван или подлаган на насилие. Правото да вярваш или да не вярваш е сред основните човешки права. Религиозната свобода предполага последователите на всички религии да имат равни права. Погледнато назад в историята дискриминацията на религиозна основа е причинявала само нещастия на хората. Но трагедията в Крайстчърч показва, че човечеството не извлича поука от историята. Независимо дали жертвите са мюсюлмани, християни, юдеи или атеисти болките и страданията на хората не олекват от това.Атентатът в Нова Зеландия още веднъж показва, че религията може да се използва за благородни цели, но с нея може и да се злоупотребява. С други думи, човешкият фактор определя социалната роля на религията. От тази гледна точка, може да се каже, че редица събития, насочени към обществената разруха в Близкия Изток породиха много тежки проблеми. Особено варварските деяния като обезглавяването на заложниците, изгарянето на живи хора, превръщането на млади момичета в робини, които ИДИЛ извършваше уж в името на исляма нанесоха огромно поражение върху самият ислям и рецепцията за исляма на Запад. Ислямският свят трябва да забележи този факт, вместо да си заравя главата в пясъка.В съвремието ни ислямският свят е раздиран от редица проблеми като човешките права и свободи, равенството между половете, неграмотността, ролята на жената в обществото, многоженството и т.н. Но тези проблеми не са проблемите на 21 век, защото до голяма степен западните общества ги решиха през изминалия 20-и в. ИДИЛ години наред продаваше жени в териториите, които владееше и най-страшното е, че винаги намираше някакъв аргумент за действията си в източниците на исляма. Но защо нито едно мощно течение в ислямския свят не се изправи срещу действията на ИДИЛ?След атентата в Нова Зеландия бяха направени обобщаващи изводи от страна на някои мюсюлмани, че на Запад цари ислямофобия. Разбира се, че никой не оспорва зловещия мащаб на този атентат и че мотивите на атентатора са крайни и расистки. Но, от друга страна, на Запад има огромен брой хора, които загубиха живота си, останаха инвалиди или преживяха травми в резултат на терористичните атаки, извършени в името на исляма и варварските методи за изтезания на ИДИЛ.Освен атентатите срещу кулите близнаци Ал Кайда извърши още други нападения, които причиниха смъртта на стотици хора и раниха още толкова. Много войници от армиите на западните държави бяха обезглавени в Ирак и Сирия от ислямистките групировки. Това е горчивата истина.Атентатите, извършени от Андерс Брейвик в Норвегия и от Брентън Тарант в Нова Зеландия не трябва да водят до обобщаващия извод, че немюсюлманите нападат мюсюлманите, защото когато биват подложени на репресии в собствените си страни, мюсюлманите не бягат към ислямския свят, а търсят убежище в западните демократични държави. От друга страна, не е изключено дори и в най-цивилизованото общество да се появи някакъв социопат, който е откъснат от социума. Не може да се загърби фактът, че на Запад мюсюлманите се облагодетелстват от религиозната свобода. В западните държави ислямът се проповядва свободно, но доколко представителите на останалите религии имат същата свобода в страните от ислямския свят е друга тема за дискусия.Защо в ислямския свят реториката и посланията на основните течения съдържат омраза и насилие, вместо призив към толерантност и диалог? Това е важният въпрос.Б. ред. - Авторът е главен редактор на сайта ", "date": "2019.03.18", "title": "Атентатът в Нова Зеландия или как омразата ражда омраза"}
{"url": "https://offnews.bg/sviat/sadat-na-izrael-diskvalifitcira-krajnodesen-kandidat-ot-izborite-699510.html", "text": "Върховният съд на Израел забрани на крайнодесния политик Михаел Бен-Ари от партия „Еврейска сила“ да участва в парламентарните избори, предава Би Би Си.Причината насочен срещу арабите расизъм, а решението е взето по препоръка на главния прокурор Авишай Манделблит.Израелските араби са 17,5 % от населението на Израел.Жалбата срещу Бен-Ари е била подадена от страна на опозицията, която твърди, че през август 2018 година той е направил расистки изказвания.Уебсайтът „Таймс Израел“ цитира изказването на крайнодесния политик от миналата година: „Трябва да променим последствията за всеки, който се осмели да говори против евреите.“„Такива хора трябва да бъдат лишени от гражданство и да бъдат мъртви за нас“, казва още той.Бен-Ари твърди, че е имал предвид ръководството на Хамас, а не всички араби.В отговор на решението на съда той казва: „Тук има съдебна хунта, която иска да управлява животите ни. Те ви казват, че тук има демокрация, но за съжаление това не е така. Властта е в ръцете на съда.“Решението на съда отбелязва, че за първи път един кандидат, а не цяла партия, е бил дисквалифициран от изборите. Това позволяват промени, направени в закона през 2002 г.", "date": "2019.03.18", "title": "Съдът на Израел дисквалифицира крайнодесен кандидат от изборите"}
{"url": "https://offnews.bg/112/izchezna-dvegodishno-dete-tarsiat-go-s-termokameri-tciala-nosht-699521.html", "text": "Двегодишно момченце, изчезнало снощи край бургаското село Равнец, се издирва от местните, полиция и жандармерия. До момента няма и следа от детето, съобщи кметът на населеното място Христо Колев пред Дарик. Сигналът за изгубеното хлапе е подаден малко след 20 часа снощи. За последно момченцето от ромската махала е видяно два часа по-рано на около 300 метра над селото. Претърсили сме широк район около мястото, използваха и термокамери, но без успех, каза Колев. Издирването на детето продължава. ", "date": "2019.03.18", "title": "Изчезна двегодишно дете, търсят го с термокамери цяла нощ"}
{"url": "https://offnews.bg/obshtestvo/sv-kiril-episkop-jerusalimski-nastavliaval-novopokrastenite-699504.html", "text": "Църквата почита днес св. Кирил, Иерусалимски Архиепископ. Св. Кирил е роден около 315 г. в Йерусалим или неговите околнисти. След като прекарал част от живота си като отшелник и подвижник, бил приет в клира и посветен първоначално в дяконски и презвитерски чин. През 346 г. тогавашният Йерусалимски епископ Максим го избрал да подготвя оглашените за кръщение и да наставлява новопокръстените. Прилежното и плодотворно изпълнение на това свещеническо задължение станало причина през 348-351 г., след смъртта на епископ Максим, св. Кирил да бъде избран за негов наследник. Заради своята твърдост и ревност към чистотата на православната вяра по време развихрилата се арианска ерес Йерусалимският светител бил свалян три пъти от епископската катедра. Св. Кирил се ползвал с голямо уважение от цялата църква и взел дейно участие на II Вселенски събор (381 г.). Доживял до дълбока старост и починал през 386 година.Църковните отци и писатели го наричат \"мъж със свят живот\" и \"защитник на апостолското учение\".", "date": "2019.03.18", "title": "Св. Кирил, епископ Йерусалимски, наставлявал новопокръстените"}
{"url": "https://offnews.bg/razsledvane/miuzikautor-poharchi-rekordna-suma-za-izdrazhkata-si-milion-i-polovi-699541.html", "text": "Управлението на авторски права става все по-доходен бизнес, но не за авторите на музика и текстове, а за чиновниците, които администрират правата.Рекордните в последните 6 години 20,88% от събраните суми за авторски права са отишли за издръжка на Мюзикаутор, става ясно от публикувания  на дружеството.Така дружеството, което би трябвало да се грижи за доходите на текстописци и композитори и де юре не генерира печалба, всъщност е прибрало над милион и половина от полагащите се на авторите възнаграждения.Точната сума не става съвсем ясна от отчета. Официално тя е записана 1 281 986 лева без ДДС. Това прави 1 538 383 лева с ДДС. В същото време в отчета пише, че разходите са 20,88% от събраните 7 573 625 лева, а това е равно на 1 581 372 лева.Административните разходи на Мюзикаутор са с 4,5 процентни пункта по-големи, отколкото през 2015 г., когато е събрана почти същата сума за авторски права. Като абсолютна стойност административната издръжка е с половин милион лева по-висока отколкото всяка година между 2012 и 2016-та и с над 200 000 лева по-голяма от миналата година.С повишените си разходи Мюзикаутор е събрал с около 180 000 лева повече, което е 88% от прогнозата му. Мюзикаутор е събрал над 90% от планираните пари от телевизии, радиа, туризъм и концерти. В дигиталната ера обаче родната организация за авторски права обаче е успяла да прибере само 205 хил. лева от YouTube и Spotify, което е едва 46% от планираната сума, като прави впечатление, че планираната сума е 3 пъти по-ниска от парите, които дружеството е планирало да събере от кръчми. На всичко отгоре, едва 56,9% от тази сума е за песни. 39,5% от средствата са от рингтонове и мобилни мелодии.След като се приспаднат разходите за издръжка, за композиторите и текстописците са останали 6 121 169 лева за разпределение. От тях дружеството е разпределило едва 4 120 907 лева. От тях само 70,66% са за песни. 14,8% са за филмова музика, 5% са за концерти.Приходите от чужбина, които са разпределени са едва 147 454 лева.Колко пари са стигнали до българските изпълнители?Точният отговор не личи добре в отчета. За български репертоар са разпределени 1 392 567 лева. Възможно е сумата да е малко по-голяма, защото 1 021 831 лева са записани в графата \"субиздатели\", където теоритично е възможно да има български репертоар, макар че това е по-скоро теоритична възможност.Разпределени не значи изплатениПо традиция в отчета липсва отговор на най-важния въпрос - колко пари реално са изплатени за авторски възнаграждения. Защото \"разпеределени\" не значи, че са изплатени. Този трик беше в основата на скандала с КТБ на другото голямо дружество ПРОФОН (което администрира правата на продуцентите). Тогава се оказа, че ПРОФОН (което теоретично също не генерира печалба) има блокирани 8 милиона лева (около 10 млн. лв. с лихвите) в КТБ. Обяснението тогава бе, че тези пари са разпределени, но непотърсени. Впоследствие ПРОФОН сключи цесия с \"Гипс\" АД за 4,5 млн. лв., от която получи близо 3,6 млн. лв. (т.е. 900 000 лева бяха загубени). Няма публична информация какво се е случило с останалите около 3,5 млн. лв. (без лихвите), които останаха в КТБ.В отчета няма отговор и на другия важен въпрос - как се разпределят тези пари и дали за поредна година има така наречения \"бенчмарк\". Макар че всички радиа и телевизии са задължени да предават отчет каква музика са излъчвали, в предишните години Мюзикаутор вземаше предвид само най-големите от тях и на база на техните данни разпределяше всички пари, включително и тези от кръчмите, които са почти колкото тези от радиата. Така приходите се излащаха не според реалното слушане на песните, а според плейлистата на няколко медии, в които почти няма музика и всяка излъчена песен придобива нереална тежест.", "date": "2019.03.18", "title": "Мюзикаутор похарчи рекордна сума за издръжката си - милион и половина за година"}
{"url": "https://offnews.bg/obshtestvo/zhestokost-mazh-udari-kote-v-betonen-pod-sabirat-speshno-pari-za-ope-699509.html", "text": "Акт на жестокост към животно възмути стотици хора в социалните мрежи, след като потребител разказа как мъж е ударил с всичка сила коте в бетонен под.Случката се разиграва в Радомир и е споделена във фейсбук групи на жители на Радомир и Перник.Авторът на поста Мариана Андреева пише:В кутия в денонощен магазин в Радомир се събират дарения за операцията на котето, която ще струва 450 лева.", "date": "2019.03.18", "title": "Жестокост: Мъж удари коте в бетонен под, събират спешно пари за операция (18 )"}
{"url": "https://offnews.bg/112/53-godishna-zhena-e-bila-zhestoko-ubita-v-harmanli-699524.html", "text": "Тялото на мъртва 53-годишна жена е било открито вчера от случаен минувач, захвърлено в тревна площ в Харманли, съобщи ОД на МВР-Хасково.Сигнал на телефона за спешни случаи 112 е подаден в 10:26 ч.Тялото се намирало в разграден празен парцел на улица Васил Левски, до спортен комплекс \"Хеброс\".Съдебен лекар е констатирал, че починалата е с множество наранявания по главата.Работи се по версия за убийство по особено жесток начин.Не се съобщава дали има заподозрени и задържани.", "date": "2019.03.18", "title": "53-годишна жена е била жестоко убита в Харманли"}
{"url": "https://offnews.bg/obshtestvo/8-dni-na-spilbarg-po-tv1000-699278.html", "text": "Филмотечният канал  чества култовия режисьор и продуцент Стивън Спилбърг в рамките на осем дни през март.Феновете ще могат отново да видят едни от най-популярните му филми - \"Извънземното\", \"Джурасик парк\", \"Изгубеният свят: Джурасик парк\", \"Завръщане в бъдещето\", \"Завръщане в бъдещето 2\", \"Приключенията на Тинтин: Тайната на еднорога\", \"Челюсти\" и \"Близки срещи от третия вид\".Спилбърг-маратонът започва на 18 март, понеделник, в 22:00.\"Завръщане в бъдещето\" / TV1000", "date": "2019.03.18", "title": "8 дни на Спилбърг по TV1000"}
