{"url": "https://offnews.bg/obshtestvo/sofijskiat-universitet-obiavi-nuleva-godina-za-priema-po-meditcina-674032.html", "text": "Софийският университет взе решение да обяви нулева година за приема на студенти по медицина в държавна поръчка.Решението е взел снощи Академичният съвет на университета, на който не бяха поканени журналисти, точката не е била в предварително обявения дневен ред, а е била внесена извънредно в края на заседанието.OFFNews научи за решението от свои източници и отправи запитване до отдела за връзки с обществеността на Университета. 6 часа по-късно получихме отговор от ръководителя на отдела Боряна Коларова, от който става ясно единствено, че вносител на предложението е Медицинският факултет, но не и какво решение е взел Съветът и с какви мотиви.След настояването ни да получим отговор поне на основния си въпрос, Коларова потвърди, че Съветът е гласувал да има нулева година, но отказа да посочи името на вносителя. Декан на Медицинския факултет и член на Академичния съвет е проф. д-р Любомир Спасов, директор и на болница \"Лозенец\" (бивша Правителствена).На последното заседание проф. Спасов остро настояваше АС да разреши факултетът му да провежда собствени приемни изпити - по биология и химия, различни от тези за прием във Факултета по химия и фармация и Биологическия факултет, но Съветът отхвърли това искане.На допълнителния въпрос на OFFNews какви все пак са мотивите за решението на СУ да няма прием в държавна поръчка по медицина тази година Коларова отговори, че не е ясно кога Медицинският факултет ще получи обещаната от държавата нова сграда (на бул. \"Черни връх\"). Тази сграда, в която сега се помещава професионална гимназия, бе дадена на СУ в замяна на отнетата му сграда на бул. \"Ал. Стамболийски\" 82.Досега база за студентите бе сградата на УБ \"Лозенец\". По думите на Коларова обаче студентите станали \"повечко\".Решението за спиране на приема на студенти по медицина идва по-малко от месец преди началото на приемната кампания. Заявленията за явяване на изпитите за първата кандидатстудентска сесия се подават от 19 февруари до 9 март.Изпитите, с които, наред с други специалности, се влиза и в специалността \"Медицина\" - химия и биология, са насрочени съответно на 25 март и 15 април.", "date": "2018.02.01", "title": "Софийският университет обяви нулева година за приема по медицина"}
{"url": "https://offnews.bg/futbol/nikolaj-mihajlov-se-razmina-sas-seriozna-kontuzia-674040.html", "text": "Българският национален вратар Николай Михайлов се размина със сериозна контузия.Днес стана ясно, че той няма счупване на фибулата на десния си крак, каквито бяха притесненията в щаба на \"детелините\" и изправиха косата на треньора Ивайло Петев. Стражът на Омония (Никозия) има разтежение на връзката, но капсулата и глезенът му не са повредени, съобщава Спортал.Той получи травма при победата с 5:1 над Неа Саламина от 22-ия кръг на кипърското първенство, когато беше заменен принудително.Очаква се Михайлов, който се движи с патерици и шина на крака, да поднови занимания до 10 дни. Треньорът Петев пък ще може да разчита на него до 14 дни.Ники Михайлов има пет мача от началото на 2018 година, като във всеки един от тях Омония записа три точки.", "date": "2018.02.01", "title": "Николай Михайлов се размина със сериозна контузия"}
{"url": "https://offnews.bg/politika/pavlova-otkri-ofitcialno-evropredsedatelstvoto-v-briuksel-674045.html", "text": "Министър Лиляна Павлова официално откри Българското председателство на Съвета на Европейския съюз в Брюксел. Тя даде началото на концерт в центъра за изкуства \"БОЗАР\" тази вечер, съобщиха от пресцентъра на министерството. \"Говорим много различни езици, но не се нуждаем от превод за нашата обща култура. Историята на България е над 1300 години и ние сме единствената страна в Европа, която не е променила името си от основаването си. Вероятно знаете, че страната ни може да бъде класирана на трето място в света след Италия и Гърция по отношение на своето археологическо наследство\", заяви Павлова в речта си. \"Това, което може би не знаете, е, че на нашите български земи траките са правели едни от най-хубавите вина в Европа, но траките освен с виното, са известни и със своята уникална музика и с Орфей. Ние се гордеем да ви представим нашите най-красиви гласове\", каза Павлова.Тя благодари на сопраното Соня Йончева, която прие да се присъедини към събитието от Ню Йорк.В програмата на концерта в зала \"Бозар\" участват още Софийската филхармония с диригент Найден Тодоров, хор \"Ваня Монева\" с диригент Ваня Монева и пианиста Людмил Ангелов, които представят произведения както от българската, така и от европейската класическа музика и фолклор.На събитието присъстват премиерът Бойко Борисов, президентът Румен Радев, вицепрезидентът Илияна Йотова, министърът на културата Боил Банов и официални лица, представители на европейските институции.", "date": "2018.02.01", "title": "Павлова откри официално европредседателството в Брюксел"}
{"url": "https://offnews.bg/analizi-i-komentari/za-grazhdanska-vojna-v-rusia-triabvat-grazhdani-a-to-niama-zatova-po-673958.html", "text": "По-добре е арената на гражданската война в Русия да се превърне в циркова арена. Защото гражданската война е много лошо нещо, вече се е случвало в нашата история. Освен това - за гражданска война трябват граждани. А сега има голям дефицит на граждани.Това заяви известният руски писател Дмитрий Биков в своя импровизирана лекция в предизборния щаб на Ксения Собчак. Биков е сред поддръжниците наза президент на Русия.Изборите за държавен глава ще се проведат в страната на 18 март. По данни на социологическата служба на Фонда за борба с корупцията, настоящият президент Владимир Путин получава одобрението на 78% от респондентите, а Ксения Собчак - едва на 1%.Революцията в Русия много често се случва с разрешениеСпоред редица опозиционни активисти, кандидатурата за президент на  е \"спойлер на Кремъл\" - така се стимулира по-висока избирателна активност и се провокират разделения в редиците на несистемната либерална опозиция.Дмитрий Биков обаче има по-различна версия: \"Трябва да помним, че революцията в Русия много често се случва с разрешение. Разрешиха ни малко, отворихме малък процеп и през този процеп избива стихия, която не може да бъде спряна. Помня, че революцията в Русия през 1985 г. започна, когато публикуваха Гумильов. Една подборка от негови публикации излезе в \"Огоньок\" и след това разпадът на СССР беше неудържим! Сега е същото - изобщо не е важно с какви мотиви, по какви причини Собчак се кандидатира за президент, дали тя е приела някакво предложение или сама е решила. Тя вече изрече няколко забранени неща от ефира на федералните ТВ канали. И цялата ситуация вече придоби чертите на абсурда, като в приказките. Защото всичко се променя при ситуация, в която момчето може да каже  И изобщо не е важно дали всъщност царят е гол и кой е подкупил момчето\".За да няма кръв, по-добре да има циркСтрува ми се, че сега колкото повече абсурди има, толкова по-добре за нас. Защото за нас няма да е добра ситуация на руско-украинска война, пренесена в Русия. За да няма кръв, по-добре да има цирк. Всяка новина, свързана с , понижава нечовешкия натиск. За да излекуваме този абсцес, първо трябва да го пробием. И Ксения пробива този абсцес. И, разбира се, много гной изтича. И е много добре, че Собчак предизвиква толкова дива омраза сред огромно количество хора. Защото - както знаете, това е много типично за руснаците - този, който е обичан от всички, най-вероятно изобщо не е прав. Ето защо колкото повече диви крясъци на озлобление има, толкова по-здравословна ще бъде атмосферата, твърди Биков.Всички тези хора, които нямат личен живот, най-често нямат пари, много често нямат редовен секс, всички тези хора гледат на Собчак с ненавист и яростно я обсъждат, за тях тя се е превърнала в смисъл на живота. Те няма за какво друго да живеят. И много по-добре да я обсъждат, отколкото да убият своя съсед, например. Колкото повече злоба предизвикваш, толкова по-добре се справяш. Защото тази злоба няма да се изрази в самоубийство, ще се плесне във Facebook и там ще се изпари, казва известният руски писател.", "date": "2018.02.01", "title": "За гражданска война в Русия трябват граждани. А то няма. Затова по-добре цирк"}
{"url": "https://offnews.bg/sviat/kanada-promeni-himna-si-za-da-e-polovo-neutralen-674023.html", "text": "Канадският Сенат одобри законопроект, с който променя текста на англоезичната версия на националния химн на страната, за да го направи \"полово неутрален\".Очаква се одобрението на Генералния губернатор, след което документът ще стане закон.Така вместо \"in all thy sons command\" (\"Закон за всички твои синове\" - според превода на български език) канадците ще пеят \"in all of us command\" (\"Закон за всички нас\") в химна \"О, Канада\".Проектът бе представен за първи път от либералния депутат Морил Беланже през 2016 г., който почина по-късно същата година. Той беше приет бързо от Долната камара, но се забави 18 месеца в Сената. В крайна сметка бе одобрен в сряда.Подобен опит бе отхвърлен през 2010 година от консерваторите, които тогава имаха мнозинство в парламента.От 1980 г., когато \"О, Канада\" официално стана химн на страната, бяха предложени 12 законопроекта, които предвиждат премахване на думата \"синове\", но всички опити за прокарването им се провалиха.", "date": "2018.02.01", "title": "Канада промени химна си, за да е полово неутрален"}
{"url": "https://offnews.bg/sviat/dashteriata-na-sia-ot-tonika-zagina-v-katastrofa-674046.html", "text": "Дъщерята на първото сопрано на \"Тоника\" Анастасия Бинчева-Сия загина в катастрофа в Лос Анджелис.31-годишната певица Лия Лабел загина при инцидент заедно със съпруга си - бившият играч на Националната баскетболна асоциация Расуел Бътлър. Двамата са пътували в автомобила си, когато Бътлър е изгубил контрол над волана, съобщи bTV. Според властите автомобилът се е движел със скорост два пъти над позволеното.Лия Лабел е единственото дете на Анастасия Бинчева-Сия и Трошан Владовски – китарист и вокал на една от първите рок групи у нас „Сребърните гривни”.Двамата емигрират в Америка през 1979 г. Лия се ражда на 8 септември 1986 г. в Торонто, Канада.Лия е певица. Участвала е American Idol, има записан албум, а по-късно става популярна с кавъри, които пуска в канала си в YouTube.Музикалната и спортната общности в САЩ откликнаха на трагичната новина. Фарел Уилямс, с чиято продуцентска къща записва Лабел, първи започва вълната от съпричастност.„Лиа Лабел, твоят дух беше като гласа ти – красив. Моменти като този събуждат много въпроси. Но това, което не поставям под въпрос, е колко много обичаше Господ, колко много обичаше партньора в живота си и къде сте в момента”, написа Фарел в Инстаграм.", "date": "2018.02.01", "title": "Дъщерята на Сия от 'Тоника' загина в катастрофа"}
{"url": "https://offnews.bg/zimni/balgarite-v-blok-s-germantci-finlandtci-i-harvati-na-olimpiadata-674027.html", "text": "Днес официално бе открито олимпийското село в Пъонгчанг. Президентът на МОК Томас Бах заяви, че това е едно от най-хубавите села на зимни олимпийски игри, които е виждал. Комплиментът е традиционен.\"Убеден съм, че спортистите ще се чувстват добре в това село и ще запазят прекрасни спомени. Желая състезателите да се чувстват у дома, макар и далеч от вкъщи\", каза още Бах.Днес беше осъществена и регистрацията на българската делегация, съобщават от БОК. Нашата делегация е настанена в блок 104 заедно с представителите на Германия, Финландия, Хърватска.Утре вечер от София за олимпийската столица ще потеглят и първите български спортисти: биатлонистът Красимир Анев и състезателят по спускане с шейни Павел Ангелов.Междувременно спортният арбитражен съд (КАС) в Лозана направи хаоса пълен, като отмени доживотните наказания на 28 руски състезатели и намали санкциите към 11 от тях до олимпийските игри в Пьонгчанг.КАС се произнесе по обжалванията на 39 спортисти, които получиха наказания в резултат на скандала с употреба на забранени стимуланти около зимните игри в Сочи, докато прегледът на документите на други трима беше отложен.Решението на КАС не означава, че съответните спортисти ще вземат участие на олимпийските игри в ПьонгЧанг този месец. Последната дума по този въпрос има комисия на МОК под ръководството на Валери Фурнерон.", "date": "2018.02.01", "title": "Българите в блок с германци, финландци и хървати на олимпиадата"}
{"url": "https://offnews.bg/lajfstajl/20-dushi-koito-sas-sigurnost-sa-imali-po-losh-den-ot-vashia-galeria-674019.html", "text": "Тогава сте уверен, че няма как да стане по-лошо. Уви, има. Разгледайте тези 20 снимки и помислете пак - \"трагедиите\" не са точно трагедии, а нещо, което може да подминете, без да се разстройвате, когато видите колко по-лоша може да е ситуацията.От потънала лодка, през счупена врата на колата, до скъсаните панталони на официално събитие. Повярвайте, потърпевшите от кадрите вероятно с удоволствие биха разменили тези злощастни случки за високата сметка или един скандал от шефа.", "date": "2018.02.01", "title": "20 души, които със сигурност са имали по-лош ден от вашия (галерия)"}
{"url": "https://offnews.bg/sviat/tereza-mej-iska-promiana-na-pravata-na-grazhdanite-na-es-doshli-vav-v-674026.html", "text": "Британският премиер Тереза Мей иска да договори с ЕС сделка за промяна на правата на гражданите на съюза, пристигнали във Великобритания по време преходния период, след като този период приключи. Това заяви говорител на Мей, цитиран от БТА.\"Всеки, който е дошъл в Обединеното кралство преди март 2019 г., ще има такива права, каквито са предвидени в споразумението (за Брекзит) от декември\", каза говорителят. Всеки, пристигащ след тази дата, ще има същите права като сега, докато трае преходният период.По време на преходния период ще бъде въведена система за регистрация на новодошлите, каза говорителят.Въпрос на преговори е какви ще са правата на пристигналите по време на преходния период след приключването му.Премиерът ясно заяви, че тези права ще са различни от правата на пристигналите преди това, добави той.В отговор на цитираното от говорителя изказване на Мей главният преговарящ на Европейския парламент по въпросите на Брекзит Ги Верхофстат каза пред вестник \"Гардиън\", че правата на гражданите на ЕС по време на двегодишния преходен период след Брекзит \"не подлежат на преговори\".\"Няма да приемем да има две групи права за гражданите на ЕС\", каза той. \"За да сработи преходният период, той трябва да съдържа в себе си и продължаване на съществуващите придобивки, без изключение.\"", "date": "2018.02.01", "title": "Тереза Мей иска промяна на правата на гражданите на ЕС, дошли във Великобритания след Брекзит"}
{"url": "https://offnews.bg/knigi/kradetcat-na-orhidei-vdahnovenieto-za-filma-adaptatcia-i-674025.html", "text": "Световният бестселър „Крадецът на орхидеи“ на Сюзън Орлийн, послужил за вдъхновение на кино шедьовъра „Адаптация“ с участието на Никълъс Кейдж, Мерил Стрийп, Крис Купър и Тилда Суинтън, е вече на българския книжен пазар. Книгата е част от поредицата “Cabinet of Curiosities” на издателство \"Ерове\" – поредица за странни културни практики и явления, която този път ще поведе читателите на уникално пътешествие с истории за ловци на орхидеи, индиански резервати и бродене из тресавищата на Флорида в търсене на диви орхидеи.С превода на романа се заема Ивелина Минчева-Бобадова – японист по призвание и преводач по душа.Превърнал се в модерна класика, „Крадецът на орхидеи“ на Сюзън Орлийн е отличителен, забавен и завладяващ разказ за една невероятна обсесия. Решен да клонира застрашено растение – много рядката “Орхидея призрак” (Polyrrhiza lindenii) – изключително ексцентричният и странно привлекателен мъж на име Джон Ларош води Орлийн на незабравима обиколка из малко познатата американска субкултура на продавачите на растения. Действието в това интимно журналистическо разследване се развива в блатата на Флорида и извън тях, където ще срещнем още индианците семиноли, които му помагат, и закона, който се бори с него. В края Орлийн, както и читателят, ще придобият много по-голямо уважение към решителността на аутсайдера Ларош и ще открият нова завладяваща дефиниция за страст.„Крадецът на орхидеи“ получава забележителни отзиви - списание \"Пийпъл\" го описва като “мистериозна история за кражби от Южна Флорида“, а френското модно списание \"Мари Клер\" му дава впечатляваща оценка: „Един автор не може и да си мечтае за по-добър главен герой от Джон Ларош, който между две нарушения на закона ни въвежда в един ботанически свят на трескаво пристрастяване. Резултатът е една доста чудата хроника, способна да увлече дори онези, които съумяват да убият и кактусите у дома си.“Романът бързо добива популярност и само четири години след издаването му сценаристът Чарли Кауфман, писал още “Да бъдеш Джон Малкович” и “Блясъкът на чистия ум”, създава филма “Адаптация”. Лентата получава множество награди и отличия – “Златен глобус”, “БАФТА”, “Сателит”, включително “Оскар” за Най-добра мъжка поддържаща роля, като е номиниран в още няколко категории на Наградите на Академията. Печели симпатията не само на публиката, а дори на авторката, която отначало е скептична, но след като прочита сценария, остава зашеметена:„Бях абсолютно убедена, че Чарли Кауфман е дошъл тайно в Ню Йорк и ме е следил дълго време, няма друг начин да разбере мен и книгата толкова вярно. Той е взел моите идеи, обогатил ги е със свои собствени, прекрачил е границата между реалност и измислица и накрая е създал нещо невероятно красиво!“ Сюзън Орлийн (р. 1955) е автор на осем книги - “The Bullfighter Checks Her Makeup”, “My Kind of place”, “Saturday Night” и т.н. През 1999 г. публикува романа си “Крадецът на орхидеи”, който става един от най-обичаните й и известни романи. Книгата за кучето Рин Тин Тин - “Rin Tin Tin: The Life and Legend, a New York Times Notable Book, печели награди “Ohioana” и “Richard Wall Memorial Award”. През 2018 г. очакваме да публикува следващия си роман - история за държавната библиотека в Лос Анджелис.Орлийн е щатен автор за New Yorker от 1992 г., като е писала още за Outside, Esquire, Rolling Stone и Vogue. През 2012 г. става почетен доктор в Мичиганския университет. Работи като репортер в Портланд, Орегон и Бостън, Масачузетс. Наградена е за Креативно Изкуство/Публицистика от фондация “Гугенхайм”. Успява да завърши повечето си книги благодарение на подкрепата от арт-общността “Ядо” (Yaddo artists' community) и организацията за спонсориране на арт-проекти “McDowell Colony”. В момента живее в Ню Йорк заедно със сина и съпруга си, както и с малка менажерия от животни. Своята книга “Крадецът на орхидеи” тя шеговито описва като “многопластов роман като глава лук”.Книгата може да бъде закупена в книжарниците, както и онлайн от сайта на издателството Erove.eu.Откъс от \"Крадецът на орхидеи\":Оранжерията на милионераДжон Ларош е висок мъж, слаб като върлина, със светли очи и прегърбени рамене и подчертано привлекателен, въпреки че му липсват всичките предни зъби в устата. Стойката на тялото му на вид е досущ като спагети, сготвени „ал денте“, а самият той се отличава с изнервената напрегнатост на човек, който играе прекалено много видеоигри. Ларош е на трийсет и шест години. Доскоро работеше за племето семиноли във Флорида, като ръководеше разсадник и лаборатория за размножаване на орхидеи в племенния резерват в Холивуд, Флорида.Много хора биха определили Ларош като ексцентрик. Семинолите например са му измислили два прякора: Скандалджията и Лудия бледолик. Веднъж, когато ми разказваше за детството си, той отбеляза:– Боже, определено си бях едно чудато дете.Откакто се помни, винаги е бил изключително пламенен и невъздържан. Когато бил на девет или десет, родителите му му позволили да си има домашен любимец. Избрал си малка костенурка. След това поискал още десет. В последствие решил, че иска да ги развъжда и така започнал да ги продава и на други деца, докато в главата му вече не се въртяло нищо друго освен костенурки, а тогава осъзнал, че животът му няма да има смисъл, ако не събере по една от всички видове костенурки, познати на човечеството, включително и от онези от Галапагос, които са големи колкото диван. След това изведнъж изгубил интерес към костенурките и се влюбил лудо във вкаменелостите от ледниковия период. Събирал ги, продавал ги, заявявал, че живее за тях, и ги изоставил заради нещо друго – шлифоване на скъпоценни камъни, ако не се лъжа, а като приключил и с него, се увлякъл по колекционирането и посребряването на старинни огледала. Увлеченията на Ларош се зараждали без предупреждение и приключвали внезапно като взрив на бомба със закъснител, заложена под капака на колата. Когато го срещнах за първи път, той копнееше само за орхидеи и особено за диворастящите видове, които се срещаха в Държавния резерват Факахачи Странд. Прекарах по-голямата част от следващите две години покрай него, а в края на втората той се беше отървал до една от орхидеите, които притежаваше, заклевайки се, че до края на живота си никога повече няма да отглежда орхидеи. Обикновено не се отмята от думите си. Преди години, между увлеченията си по вкаменелостите и старинните огледала, преминал и през период на тропически риби. В най-разпалената му фаза разполагал с над шейсет аквариума в дома си и ходел редовно на подводно гмуркане, за да събира още риби. След това дошъл краят. Той не изгубил постепенно интерес – отрекъл се внезапно от рибите и се заклел, че никога повече няма да ги колекционира, а в допълнение на това и че никога повече няма да стъпи в океана. Случило се преди седемнайсет години. През целия си живот досега е живял само на няколко крачки западно от Атлантическия океан, но от тогава насам не е потопил и кутрето си във водата.Ларош има навика да се изказва като специалист по всичко, но не е завършвал официално образование. Посещавал е държавно училище в Норт Маями, но като изключим това, е самоук. Понякога се замисля с тъга за живота, който му се струва, че е можел да живее, ако се беше развивал по общоприетия начин. Смята, че е можел да стане мозъчен хирург и да постигне значим напредък в изследването на човешкия мозък, да бъде богат и известен. А вместо това сега живее с баща си в порутена къщурка във Флорида и постоянно води борба за оцеляване с необичайни средства. Един от най-ценните му активи е оптимизмът му – а той се състои в това, че на практика във всяка една житейска ситуация, дори в най-катастрофалните, Ларош открива печеливш изход. Преди години разлял отровен пестицид върху порезна рана на ръката си и получил необратимо увреждане на сърцето и черния дроб. Ако питате него, било е за добро, защото така е успял да продаде статията си, в която разказва за преживяното („Би ли загинал в името на растенията си?“), на периодично издание за градинарство. Когато го срещнах за първи път, работеше по наръчник за отглеждане на растения у дома. Каза ми, че ще го популяризира в „Хай Таймс“, списанието за марихуана. Добави, че в рекламата няма да се споменава, че марихуаната, отгледана спрямо ръководството, никога няма да узрее и съответно да придобие психоактивно действие. Този наръчник беше един от най-любимите му проекти на всички времена. В неговите очи той следваше да му донесе много пари (както винаги отлична печалба), в допълнение да насърчи децата в отглеждането на растения (много добросъвестно от негова страна…), а освен това пропуснатата информация в статиите щеше да ги предпази от дрогиране, тъй като отгледаните растения щяха да са безобидни (…и неизмеримо благородно). Той беше особено горд с тази последна подробност от проекта си, защото вярваше, че щом децата, купили наръчника му, осъзнаят, че са си похабили парите в опит да направят нещо незаконно – а именно – да отглеждат и пушат трева, те също така благодарение на Джон Ларош ще разберат, че престъпността не води до нищо добро. Подобни схеми, в които ценностите и престъпленията се обединяваха около печалбата, бяха запазената марка на Ларош. Тъкмо когато най-сетне си го разобличил като най-обикновен мошеник, той разкрива възвишения и някак морален, но винаги доходоносен мотив зад измамничеството си. Обича да се самоопределя като хитър проклетник. Обожава да върши всичко по сложния начин особено когато това означава, че не само ще направи каквото си поиска, но и ще накара всички останали да се чудят как е успял да се отърве невредим. Определено е доста необикновен тип. Освен това е и възможно най-морално настроеният аморален човек, когото съм срещала.Срещнах Джон Ларош за първи път преди няколко години в Окръжния съд на Колиър каунти в Нейпълс, Флорида. По онова време се намирах във Флорида, защото бях прочела статия във вестника, която съобщаваше как един бял мъж – Ларош, и трима семиноли са били задържани за притежание на редки видове орхидеи, които са откраднали от едно тресавище във Флорида, наречено Държавен резерват Факахачи Странд, и исках да разбера повече за случая. Статията беше доста кратка, но примамлива. В нея Факахачи се описваше като диво тресавище близо до Нейпълс, пълно с необикновени растителни видове, сред които и такива, които не се срещат никъде другаде из Съединените щати, а някои дори никъде другаде по света. Всички диви орхидеи днес се разглеждат като застрашени от изчезване видове и изнасянето им където и да било вън от горите, а особено от държавна собственост като Факахачи, е незаконно. Според информацията във вестника Ларош бил водачът и подстрекателят на бракониерите. Той сам предоставил на служителите в ареста точните ботанически и сортови наименования на откраднатите растения и обяснил, че са били предназначени за изследвания в лаборатория, където да бъдат клонирани в милиони бройки и разпродадени на колекционери на орхидеи по целия свят.Обикновено чета много местни вестници и особено най-кратките статии в тях, сред които отделям по-специално внимание на онези, пълни със запленяващи думи и словосъчетания. Що се отнася до историята с орхидеите, интереса ми привлякоха думите „тресавище“, „орхидеи“, „семиноли“, „клониране“ и „престъпление“ и това, че се повяваха вкупом в един толкова кратък текст. Доста често подобни истории се оказват много по-ценни, отколкото ни се струва в началото: един кратък поглед над ежедневието, който обаче се разгръща като онези японски хартиени кълба, които потапяш във вода, а след миг те вече са се превърнали в разцъфнали цветове – толкова прекрасни, че дори не можеш да повярваш, че в някакъв момент пред теб са стояли просто една хартиена топка и чаша вода. Съдията по случая със семинолските орхидеи беше назначила изслушване няколко седмици след като бях прочела статията, затова имах време да се подготвя и да отида до Нейпълс, за да проверя дали това хартиено кълбо няма да разцъфне.Когато тръгнах, в Ню Йорк беше люта зима, но в Нейпълс беше топло и влажно, а от самолета можех да видя плътните буреносни облаци, търкалящи се по линията на хоризонта. Отседнах в голям хотел на плажа и същата вечер стоях на терасата на стаята си и наблюдавах как бурята избухва над океана. Изслушването беше на следващата сутрин в девет часа. Когато излязох от паркинга на хотела, един от служителите там ме предупреди да шофирам внимателно.– Разбирате ли, в Нейпълс трябва да внимавате много – заяви той, надвесил се на стъклото на прозореца ми.Миришеше на дайкири1. Може би беше от слънцезащитния му лосион.– Когато тук завали – добави той, – колите започват да летят.В Нейпълс на глава на населението се падат повече игрища за голф, отколкото където и да било по света, и въпреки че времето беше горещо и неприветливо, всички в хотела бяха облечени и готови за игра, а шпайковете им потропваха и оставяха следи по тротоарите.Съдебната палата се намираше на няколко километра южно от града, в свежа на вид сграда от избелен камък, нашарен с черупки от миди и охлюви. Когато пристигнах, вътре вече имаше неколцина души, но никой не разговаряше с никого, не се чуваше и звук, освен скърцането на дървените пейки и кашлянето на някакъв тип, който си прочистваше гърлото на предните редове. Миг по-късно разпознах Ларош от снимката, която бях видяла във вестника. Не се беше облякъл като за съд. Носеше заоблени слънчеви очила с майлар филтри, полиестерна тениска, щампована с живописна картинка, шапка с козирка на Маями Хърикейнс2 и износени сивкави панталони, които му висяха отзад. Изглеждаше така, сякаш би се зарадвал на една цигара. Тъкмо тръгна да става, когато в залата влезе съдията и се настани на стола си, а той седна обратно на мястото си с раздразнен вид. Тогава се изправи прокурорът и започна да чете обвиненията на държавата – на 21 декември 1994 г. Ларош и тримата му помощници семиноли незаконно изнасят от Факахачи над двеста редки вида орхидеи и бромелии, като са заловени на излизане от тресавището с четири памучни калъфа за възглавници, пълни с цветя. Обвинени са в наказателно притежание на застрашени от изчезване видове и незаконно премахване на растителност от държавна собственост – и двете наказуеми със затвор и глоби.Съдията слушаше с невъзмутимо изражение, а когато прокурорът приключи, призова Ларош да даде показания. Той вдигна страшна шумотевица, докато се изправи от стола си, и пристъпи бавно към центъра на съдебната зала, килнал глава към съдията и втъкнал палци в гайките на панталона си. Съдията го изгледа с присвити очи и му нареди да посочи името и адреса си и да опише професионалния си опит с растения. Ларош се заклати напред-назад и сви рамене.– Виждате ли, Ваша Чест – започна той, – аз съм консултант по градинарство. Занимавам се с професионално градинарство вече приблизително дванайсет години и съм притежавал разсадник с многобройни видове с висока търговска и етнобиологическа стойност. Имам значителен опит с орхидеите и с безполовото им микроклонално размножаване в стерилни условия.Той замълча за миг и се ухили. След това огледа залата и продължи:– Честно да ви кажа, Ваша Чест, може би съм най-умният човек, когото познавам.***Въпреки че бях идвала във Флорида милион пъти, никога не бях чувала за резервата Факахачи или за дивите му орхидеи, преди да прочета за Джон Ларош. Израснах в Охайо и в продължение на години всяка зимна ваканция със семейството ми ходехме в Маями Бийч, като отсядахме в хотели, чиито лобита се красяха от риболовни мрежи и стари стъклени риболовни плувки, а джуджевидни сабалови палми стояха украсени като коледни елхи. Дори тогава изпитвах смесени чувства към Флорида. Обожавах да се разхождам покрай хотелите по „Оушън драйв“ и „Колинс роуд“ на квартала „Арт деко“, харесвах огромните магазини за деликатеси, обичах първоначалната руменина на кожата си от изгарянето на слънце, но се ужасявах от медузите и мразех как изглежда косата ми под влиянието на влагата. Жегата ме смущава и топлите диви пейзажи на Флорида са ми също толкова чужди, колкото и Марс. Не се смятам за поклонничка на Флорида. В нея обаче има нещо прелъстяващо и неустоимо, което не съм срещала почти никъде другаде. Щатът може и да изглежда като чисто нов и създаден изцяло от човека, но още щом зърнеш места като Националния парк Евърглейдс, тресавището Биг Сайпръс или Локсахачи, осъзнаваш, че Флорида също така е последната земя от американския Див Запад. Дивата част на Флорида е наистина дива. Опитомената ѝ част е наистина питомна. И двете обаче търпят непрекъсната промяна: развитите кътчета представляват просто малки сечища в джунглата, но тъй като тя, от своя страна, е неудържимо плодовита, всеки ден се стреми да превземе части от технологична Флорида. В същото време дивата природа чезне пред очите ни: с всеки изминал ден по петдесет акра от Евърглейдс изсъхват, по пясъчните дюни никнат къщички, а с всяка година шевовете по територията ѝ се увеличават с нови магистрали. Нищо не изглежда стабилно и постоянно и всичко непрекъснато се изменя или бива заличено завинаги. Времената на преход и промяна се сливат в един синтез на влага и суша, на саможивост и подреденост, на природа и човешки изобретения. Силните самостоятелни единици са впечатляващи, но хибридите като Флорида са още по-завладяващи, защото са изключителни и чудати. Веднъж в Маями видях един мъж, хвърлил въдица в езерце до паркинга на „Бъргър Кинг“, точно до магистралата. Езерото беше идеално закръглено, с подравнени брегове, така че бях сигурна, че е пълна измислица и изобщо не е истинско езеро, а просто една изровена яма, оставена да зее, когато са копаели пръстта, за да изградят пътното платно на магистралата. След като строежът на пътя бил завършен и „Бъргър Кинг“ отворил врати, в изкопната яма се просмуквала или събирала дъждовна вода и по някакъв начин в нея се появили риби – може би са били изпуснати от птици или пък сами са се провирали през подземни кухини, но изкопът много бързо се превърнал в полуестествено езеро. Дивата природа почти си го беше присвоила. Затова и Флорида винаги ме удивява: как не спира да подбужда промяната, как естествените ѝ пейзажи са на крачка да бъдат погълнати и технологизирани, а броени мигове делят най-добре поддържаните ѝ развити части от разрушаването им и превръщането им обратно в джунгла. Преди няколко години отново възвърнах връзката си с Флорида – този път родителите ми си купиха жилище в Уест Палм Бийч, за да прекарват там известно време през зимата. До къщата им има прекрасно, спретнато игрище за голф с трева, така зелена и подравнена, че е досущ като килимче за баня, с поддържан и прецизно подрязан жив плет – въобще цялото място бе изтънчено като смокинг. И въпреки това не след дълго във водните препятствия на игрището се настанили алигатори и из съблекалните вече се четат надписи: „Внимание, дами! Пазете се от алигаторите по зелените площи!“.Щатът Флорида действително подбужда хората. Поражда у тях истински идеи. Те не просто пристигат безцелно тук, а идват с определена цел – вероятно да започнат нов живот, защото Флорида като че ли може да осигури едно ново начало; за да се възнаградят сами за цял живот на усърден труд, защото Флорида е елегантна и изобилна или защото са си изградили нови представи и планове, а Флорида изглежда като място, където можеш да изпробваш всичко: едно от онези места, по които предприемачите въздишат от векове. Тя е гъвкава и възобновяваща се. Добавяли са се или са се отнемали земи от нея, била е пресушавана, канализирана и асфалтирана, разкопавана и напоявана, култивирана, извоювана от дивата природа, върната ѝ обратно, наводнявана, разделяна на парцели, палена… Постоянно нещо се изнася от Флорида или пък се внася контрабандно. Двупосочното движение е толкова интензивно, че състоянието на щата се променя ежедневно. Представлява сблъсък на неща, които човек никога не би очаквал да срещне на едно място – жилищни блокове и пуми, девствени гори и хипермаркети, джунгли с маймуни и молове, магистрали и горички с месоядни растения, увеселителни паркове и кралски палми, хибискусови дървета и онези горещи тресавища, простиращи се на стотици акри, където никой никога не е стъпвал – до едно те се пекат заедно под общия слънчев небосвод на Флорида. Дори орхидеите тук достигат до крайности. Горите са пълни с повече местни видове, отколкото където и да е другаде в страната, но понякога се натъкваме и на създадени от човешка ръка джунгли: оранжериите на Флорида, преливащи от забележителни цветя, създадени в лаборатории, отгледани в епруветки и размножавани изкуствено до безкрай. Понякога си мисля, че съм разкрила някаква вселенска зависимост, но тогава се озовавам във Флорида, затънала в противоречия и парадокси, и трябва да започна всичко отначало.***Когато всички бяха привършили с показанията си на изслушването относно бракониерството на орхидеи, съдията изглеждаше объркана. Сподели, че това е един от най-интересните ѝ случаи, като под „интересен“ мисля, че имаше предвид „странен“, след което съобщи, че отхвърля исканията на защитата за сваляне на обвиненията. Делото беше назначено за февруари. Съдията също така заповяда на обвиняемите: Ларош, Ръсел Бауърс, Винсън Оцеола и Ранди Оцеола да се въздържат от навлизане на територията на Държавния резерват Факахачи до приключване на случая. След това освободи хората с орхидеите и насочи вниманието си към един окаян на вид човечец, задържан за притежание на наркотици. Успях да настигна Ларош тъкмо пред вратата на съдебната зала. Пушеше в компанията на трима други мъже: адвоката на племето семиноли, Алън Лърнър, вицепрезидента по племенните бизнес дела, Бъстър Баксли, и един от другите двама обвиняеми, Винсън Оцеола. Другите двама семиноли не се бяха появили за изслушването – по думите на Алън Лърнър единият от тях бил болен, а другия не могли да открият никъде.Бъстър не изглеждаше в добро настроение.– Кълна се в Господ, още сега отивам в онова тресавище с моторна резачка – пенеше се той. – По дяволите.Ларош изгаси фаса си с крак.– Знаеш ли, чувствам се прецакан – заяви той, – направо си бях разпнат.Алън Лърнър подмяташе куфарчето си от едната ръка в другата.– Виж, Бъстър – обади се той, – опитах се да разясня вижданията ни. Припомних на съдията, че Факахачи преди беше собственост на индианците, но тя очевидно вече си беше наумила нещо друго. Не се тревожи. Ще се погрижим за всичко на делото – Бъстър се намръщи и тръгна да си ходи.Винсън Оцеола погледна Алън, сви рамене и тръгна след Бъстър. Алън се огледа, каза ми довиждане и последва Бъстър и Винсън. Ларош остана още малко. Като потропваше с пръсти по брадичката си, той каза:– Онези горски от тресавището са пълна смешка. Никой от тях не знае нищичко за растенията там. Някои са действително малоумни – пълни малоумници. Извадиха късмет, като ме арестуваха, че да мога да им кажа имената на растенията. Иначе не мисля, че изобщо щяха и да разберат някога какви са. Наистина не ме е грижа какво ще се случи в съда. Ходил съм във Факахачи хиляди пъти и ще отида още толкова.***Джон Ларош израснал в Норт Маями – вилна зона, през която се преминава по пътя от Маями към Форт Лодърдейл. Семейството му живеело в полуиндустриализиран квартал, но все пак доста близо до тресавищата и горите. Когато Ларош бил дете, той и майка му често се отбивали с колата до Биг Сайпръс и Факахачи, където след това се разхождали, за да търсят необичайни неща. Баща му никога не идвал с тях, защото не обичал много-много горите, а по-късно счупил гръбнака си по време на работа на строителната площадка и се движел трудно. Ларош няма братя и сестри, но ми сподели, че всъщност е имал по-малка сестра, която починала на невръстна възраст. Веднъж, докато ми разказваше историята на рода си, Ларош заяви:– Знаеш ли, сега като се замисля, като че ли сме семейство на недъзи и страдания.По време на няколкомесечния ми престой във Флорида се срещнах с бащата на Ларош само за кратко. Много щях да се радвам и да се запозная с майка му, но тя вече не беше сред живите. Ларош я описа като старомодна жена с наднормено тегло и заяви, че била еврейка по рождение, но през различни периоди от живота си е изповядвала пламенно и други религии. Била е ентусиаст, прекомерно вдъхновена и отдадена. Никога не казвала първа, че иска да завършват похода си из природата, и никога не отстъпвала, когато двамата с Ларош трябвало да се спускат в някакви помийни ями. Обожавала орхидеите. Ако двамата попаднели на цъфнала орхидея, тя настоявала да я маркират, за да могат да видят дали е образувала семена, когато се върнат след няколко месеца.Когато бил тийнейджър, Ларош се увлякъл за кратко по фотографията. Тогава той решил, че трябва да заснеме всички видове орхидеи във Флорида, затова всеки уикенд се запасявал с фотоапарати и триножници и двамата с майка му скитали с часове из горите. Не след дълго вече не се чувствал удовлетворен само да заснема орхидеите и скоро решил, че трябва да колекционира самите цветя. Престанал да носи фотоапарати по време на походите си и започнал да взема калъфки за възглавници и чували за боклук, с които да пренася цветя. Събрал значителна колекция за отрицателно време. Замислил се дали да не си отвори оранжерия. След като завършил гимназия, се занимавал със строителна дейност, за да си изкарва прехраната, но също както баща си паднал, счупил си гръбнака и му се наложило да си вземе отпуск по болест. Смята травмата си за дар от провидението, защото открила пред него шанса да се посвети на растенията. Оженил се през 1983 г. и двамата с вече бившата му съпруга действително отворили оранжерия в Норт Маями. Кръстили я „Бромелиевото дърво“. Били тясно специализирани в отглеждането на орхидеи и бромелии – семейство сухолюбиви, трънливи епифити, които живеят по дърветата. Ларош се съсредоточил върху най-причудливите редки видове. В крайна сметка успял да събере в оранжериите си четиресет хиляди растителни вида, сред които и такива, за които твърдял, че са единствени екземпляри, подложени на култивиране. Както повечето собственици на разсадници, Ларош и съпругата му успявали да преживяват с печалбата си, но той не се задоволявал само с това. Искал да открие някакво специално растение, което да го превърне в милионер.***Няколко дни след изслушването в съда Ларош ме покани да отидем заедно на изложение за орхидеи в Маями. Дойде да ме вземе с микробус, нашарен от ръжда. Щом отворих вратата, за да го поздравя, той ме прекъсна и заяви:– Само да знаеш, че този микробус е пълен боклук. Веднага щом ударя джакпота с орхидеите, ще си купя страшна кола. Ти какво караш?Отвърнах му, че съм заела аврората на баща си.– Супер – каза Ларош, – мисля и аз да си взема такава.Наведох се и се опитах да разчистя всички натрупани неща, за да стигна до седалката, и успях да седна на няколко сантиметра от ръба ѝ, като подпрях краката си на торба с пръст, която се беше разсипала по целия под. Ларош тръгна рязко. Главата ми се отметна назад и почувствах, че съм претърпяла камшичен удар. Всеки път, щом попаднехме на някоя дупка на пътя, колата скърцаше и се тресеше, а по пода като стоманени топчета в машина за пинбол се търкулваха стотици мистрии, отвертки, керамични саксии, кутийки от „Кока-кола“ и всякакви мистериозни неща.Погледът ми не се откъсваше от пътя, защото чувствах, че ще е добре поне един от нас да го следи.– Разбираш ли, през целия си живот – така де, през целия си живот, прекаран в света на растенията, винаги съм търсел едно проклето печелившо цвете – каза той. – Имах приятел от Южна Америка – в интерес на истината наскоро се гътна, но както и да е. Та този тип беше значим търговски производител и притежаваше просто безкрайни купища пари, а искаше една от моите прекрасни бромелии, така че му споменах, че ще я заменя за едно-единствено семенце или корен от най-ценния вид, който имаше. Казах му: „Ей, виж сега, не ми дреме дали растението е разкошно, или е грозно като плашило“. Просто исках да зърна растението, което му беше осигурило този безгрижен живот.– Е, какво беше? Как изглежда едно печелившо растение?Ларош се засмя и си запали цигара.– Изпрати ми една огромна кутия. В нея имаше малка кутия, а в нея още по-малка, в която имаше друга кутия, а в последната имаше квадратно парче райграс. Рекох си: „Този тип е истински шегаджия! Майната му!“ и му се обадих. Казах му: „Ей, кучи сине! Какво, по дяволите, е това?“. Е, оказа се, че било някакъв специален вид зелен райграс с бели ивици по краищата. Това беше! Каза ми, че съм голям задник и че би трябвало да осъзная какво съкровище държа в ръцете си. И, знаеш ли, беше прав. Като се замисли човек, ако можеш да откриеш наистина добре изглеждащ райграс – някой и друг нов и готин вид, и успееш да произведеш достатъчно семена, за да го продаваш, ще завладееш света. Ще се уредиш напълно до края на живота.Той изгаси цигарата си и подпря волана с коляно, докато си палеше друга. Попитах го какво е направил с квадратчето райграс.– О, аз не се занимавам с райграс – отвърна той. – Май го дадох на някого.През 1990 г. животът на Ларош като растителен бос се променил. През същата година в Маями се състояла Световната бромелиева конференция. Обикновено световните растителни конференции се посещават от колекционери, производители и спонсори от цял свят. На повечето изложения производителите организират изложба на растенията си и се състезават за награди, които да признаят качеството на продукцията им и изобретателността на композициите им. Може би едно време изложбите не са били нещо сложно, но в наши дни всяка композиция трябва да отразява темата на изложението и обикновено представлява масивна конструкция с растения, солиден реквизит като манекени, канута, планини от стиропор и истинска мебелировка. Ларош не се съмнявал, че го бива в конструирането на изложби и бил убеден, че притежава най-красивите бромелии в цял свят, затова решил да се включи в състезанието. С помощта на подпори от твърда широколистна дървесина, напречни греди, боя „Дей-Гло“3, ултравиолетови светлини, под които боята „Дей-Гло“ да свети, коледни лампички, подредени така, че да образуват съзвездия, и една дузина бромелии, които приличат досущ на малки звезди, той изготвил конструкция с размери три и половина на седем и половина метра. Инсталацията му привлякла вниманието на мнозина. Бил преломен миг за Ларош. Благодарение на събитието той се прочул в растителната общност и добил още по-голяма решителност да си направи грандиозна оранжерия. Започнал да звъни по цял свят всеки ден, да издирва необичайни растения, а сметките му за телефон скочили до хиляди долари на месец. Огромно количество пари изтичало през пръстите му, но голяма част той вливал обратно в оранжерията си. Склонността му към екстравагантното беше факт. Веднъж похарчил петстотин долара за малка хладилна чанта, с която да пренесе малък вид студенолюбива папрат, взета от някакъв тип от Доминиканската република. Папратта в крайна сметка увехнала, но дори сега Ларош казва, че не съжалява за този разход. Той иска най-доброто от всичко. Както сам обича да казва, има най-богатата в цялата страна колекция от Cryptanthus, род бразилски бромелии. Купил си и великолепния, почти двуметров кралски антуриум Anthurium veitchii с причудливи набръчкани листа. И все още си спомня с удоволствие за него. Казва, че е бил „един невероятен, прекрасен проклетник“.***На петнадесетина километра от Маями Ларош отгърнал страницата от житейската си история, на която се появяват орхидеите. Той и съпругата му притежавали стотици от тях в „Бромелиевото дърво“ и макар Ларош в даден момент да бил напълно погълнат от бромелиите, орхидеите успели да го съблазнят. Бил обсебен от желанието да ги отглежда. Най-вече обичал да разработва хибриди – да създава нови хибридни орхидеи чрез кръстосано опрашване.– Всеки път, когато създавах нов хибрид, се чувствах страхотно – казваше той. – Чувствах се дори малко като Бог.Често вземал покълнали семена и ги накисвал в домашни препарати за почистване или ги слагал за минута в микровълновата печка, за да могат да мутират и евентуално да се превърнат в нещо наистина интересно: с нова причудлива форма или с цвят, невиждан досега в света на орхидеите. Предполагам, че съм изглеждала леко смутена, когато ми разказваше тази история, защото, когато погледна към мен и съзря изражението ми, той пусна волана и замаха пренебрежително с двете ръце.– О, я стига! – каза той – Мутацията е страхотна! Тя е наистина забавна! И е невероятно хоби – разбираш ли, мутация за забавление и печалба. Освен това е адски готина. Накрая получаваш някои готини неща и някои доста грозни, както и такива, каквито никога не е имало преди, а това е просто невероятно.Попитах го какъв е смисълът в това.– Ей, мутацията е отговорът на всички въпроси – отвърна раздразнено той. – Виж, защо мислиш, че някои хора са по-интелигенти от другите? Очевидно защото са мутирали още когато са били бебета. Когато аз съм бил малък, вероятно съм бил облъчен от нещо, което ме е накарало да мутирам и затова сега съм толкова умен. Мутацията е страхотна. Чрез нея еволюцията се движи напред. Затова и смятам, че ще е хубаво за целия свят мутацията да бъде насърчавана като хоби. Разбираш ли, има ужасно много хора по света, които си пилеят живота и нямат какво да правят. А това е нещо интересно, с което би трябвало да се занимават.Колкото повече орхидеи събирал Ларош, с толкова повече колекционери на орхидеи се срещал. Намирал се на централно място в света на орхидеите и все пак някак не бил част от него. Във Флорида орхидеите са навсякъде: диви и култивирани, естествени и хибриди, те растат по дворовете на къщите или в парници, изнасят се по цял свят. Седалището на Американското общество за орхидеи, основано през 1921 г., се помещава в бившата резиденция на един страстен колекционер от Уест Палм Бийч, а най-големите и най-добри оранжерии за орхидеи в света – „Р. Ф. Оркидс“, „Моутс Оркидс“, „Фенъл Оркид Къмпани“ и „Кръл-Смит Оркидс“ – се намират във Флорида. Някои от тях съществуват от десетилетия, а някои от селекционерите във Флорида са трето или четвърто поколение в семейството си, което се занимава с развъждането на орхидеи. Орхидеите растат по блатата и хълмовете на Флорида, откакто блатата и хълмовете съществуват по тези земи, и биват култивирани в парници на територията на щата още от края на ХIX век. В началото на XX век обширните местности Палм Бийч и Маями имали свои собствени колекции от орхидеи и свои колекционери; орхидеите били смятани за скъп и романтичен аксесоар, изтънчен малък заложник, късче от дивата природа, затворено под похлупак.Ларош не бил нито богат, нито романтичен или изтънчен, затова изобщо не се вписал в обществото на любителите на орхидеи от Палм Бийч, но притежавал голямо изобилие от орхидеи. И денем, и нощем хората се отбивали в оранжерията му, за да си поговорят с него за орхидеи, да се полюбуват на колекцията му и да бъдат удивени от него. Идвали и просто се размотавали, за да могат да бъдат сред растенията му, или пък му носели специални цветя, в замяна на които той да ги разведе из Факахачи. Канели го също да разгледа и техните колекции и му искали съвети, или пък му предлагали купища пари, за да им помогне да открият най-неоткриваемите растения в страната. Според самия него някои от тях го търсели просто защото били самотни или искали да поговорят с някого, който споделя интересите им. Представата за тази самота някак го обезсърчаваше. Той замълча, а след малко започна да ми разказва защо обича растенията. Сподели ми как се възхищава на приспособимостта им и предразположението им към мутации, на това как съумяват да оцеляват в този свят. Разказа, че разнообразието в размерите при растенията е най-огромно сред всички останали живи организми и ме попита дали съм чувала за растението с най-голям цвят в света, което паразитира в корените на дърветата. Докато гигантското цвете расте, то бавно поглъща и убива дървото гостоприемник.– Когато имах своя собствена оранжерия, понякога чувствах, че всички онези хора, които пъплеха около мен, ще ме изядат жив – сподели Ларош, – като че ли бяха онова огромно паразитно растение, а аз – умиращото дърво гостоприемник.", "date": "2018.02.01", "title": "“Крадецът на орхидеи”, вдъхновението за филма “Адаптация”, излезе на български (откъс)"}
{"url": "https://offnews.bg/nashite-avtori/osakatiavane-673973.html", "text": "Убийството на мечтите трябва да бъде инкриминирано, а убийците да бъдат повеждани под наказателна отговорност. Не може да хванеш просто така с лека ръка един приключенски шедьовър и да му направиш продължение, което да убие всичко приключенско и автентично у него. Или просто трябваше да се наложи забрана за продажба на правата от Джордж Лукас. Бизнесът си е бизнес, но дори Лукас трябва да знае, че понякога хигиената е по-важна от парите. И че идеята е по-голяма от автора си, следователно той има само законови права върху нея, не и морални. Най-малкото, производителите на продължението са задължени да сложат предупредителен надпис: „Тези „Междузвездни войни“ нямат нищо общо с онези от 80-те на 20 век, нито с другите от началото на 21 век и гледането им ще ви предизвика единствено болка.“ Разбира се, самото това нещо, което казвам, е в областта на ненаучната фантастика.Преди много години в една далечна галактика – пророчески започва всеки един от епизодите… В Бяла Слатина имаше едно обикновено кино на име Дако Даковски, партизанин, режисьор, сценарист и актьор от едно близко село, живял само 42 години. Киното беше превърнато по-късно в гълъбарник. И едно лятно кино, което по-късно стана змиярник. Така се постъпва тук с добрите неща. Биват разрушавани, за да живеем в мизерия. Бях твърде малък и затова в лятното съм гледал само два-три филма, една от сериите на „Роки“ и някакви други с Брус Ли. В „Даковски“ обаче бях през седмица. То беше нашето кино „Парадизо“, където излизахме на първи срещи с момичета и където за първи път се потопихме в дълбокия космос с IV, V и VI епизод от сагата на Лукас. „Нова надежда“, четвъртият епизод, всъщност е този, който гледахме първо, излязъл през 1977, когато съм бил само на три. „Империята отвръща на удара“, епизод пет, е от 1980, а „Завръщането на джедаите“, епизод шест, е от 1983. Първи, втори и трети бяха създадени съответно през 1999, 2002 и 2005 година, те представляват предварителната история… И в наши дни вече са епизодите, които идват след основната история, седем, осем и така до безкрайност.Всичко това, разбира се, е една голяма машина за пари, не съм маниак по темата, не чета излезлите книги със заглавие „Междузвездни войни“, но когато си момче на възраст 11 – 13 години и срещнеш за първи път Люк, Хан Соло, принцеса Лея, Чубака в онази най-романтична първа поредица, те ти остават приятели за цял живот. Казвам момче, понеже не всички момичета си падаха по фантастиката и ни се чудеха какво толкова се запленяваме по разни измишльотини. Може би някъде тогава фантастичните жанрове почнаха да набират скорост, въпреки че „Властелинът на пръстените“ почва да излиза още през 1937, а е цялостно издадена през 1955 г. Първото българско издание е от 1990 и когато три години по-късно го прочетох, разбрах, че фентъзито не е моят жанр. Фантастиката се дели на много направления и течения, пробвах се с Франк Хърбърт, Айзък Азимов, Артър Кларк, но нищо от тях не успя да ме грабне и да ми стане любимо… С изключение на псевдофантастиката на Вонегът и дистопията на Оруел. Забавлявам се и с „Игра на тронове“, но само на филм.Прекалено много съм свързан с реалността и измислянето на цели светове с правила, герои и сюжети ме уморява безкрайно. Може би съм малко ленив читател и си признавам със срам, че не съм чел братя Стругацки, но когато вече бях на една по-зряла възраст, се срещнах фронтално с филма „Сталкер“ от Андрей Тарковски.Ако този филм от 2 часа и 42 минути попадне в ръцете на телевизионера Карбовски, ще остави от него има-няма петнайсетина минути. Ще го ореже, без да му мигне окото. Ако го гледате, ще разберете защо. А ако успеете и да го догледате докрай, значи или сте обикновени мазохисти, или коефициентът ви на интелигентност е над средното ниво. Аз понеже не съм си мерил коефициента с гайгер-мюлеров брояч, мисля, че съм от мазохистите. „Сталкер“ е обратното на „Междузвездни войни“, нищо, че и двата са фантастични. Различен тип фантастика е това, предназначена за различни възрасти и носеща различни послания. Филмът на Джордж Лукас е задължителен за гледане в ранното детство и тийнейджърските години. Филмът на Тарковски не може да се гледа преди 25… Дори 30. А може би и не бива.„Игра на тронове“ е вдъхновена от историята на английските крале, „Властелинът на пръстените“ пресътворява събития около Втората световна война, а „Междузвездни войни“ произлиза от историята на древен Рим. Фантастиките и фентъзитата много често претопяват действителността и скрито говорят за нея. Така човек може и да получи някакво полезно знание за големите исторически събития. Ако обаче си пуснем на стари години „Междузвездни войни“ за първи път, няма да получим нищо от онова детско вълшебство. Най-много да се порадваме на асоциациите – кой в българския политически живот е Джаба Хътянина? Кой? Шегувам се. По-интересен въпрос би бил кой е Императорът, господарят на Тъмната страна? Щото той се крие, както във филма е с качулка, така и в действителност никой не знае името му, тайнствена гадина. И само ни подхвърля в новините пикантерии около Джаба… Поучителен филм, искам да кажа. Даже познавам православни свещеници, които много го обичат, джедаите са като монаси, Дарт Вейдър е изкушаван от Тъмната страна досущ както християните са изкушавани. И прочие аналогии и красоти. Но на мене за друго ми беше цялата пледоария днес. За това, че „Междузвездни войни“ не е сложен за разбиране, но поне някога имаше логика в него. Имаше причинно-следствени връзки. Караше те да мечтаеш. В момента в кината тече епизод 8 – няма такава подигравка, дами и господа! Каквото докопа студиото на Уолт Дисни, бива олигавено и обезобразено, осакатено и девалвирано. Отнема му се всяка стойност. Горко ни, щом дори една толкова проста история беше осакатена! Пълното скудоумие на новото време няма да пожали никого.И на целия този фон да говоря за Сталкера, който може да бъде интерпретиран като много добър православен свещеник, който единствено може да ви заведе при Бога, да ви говоря за филм, в който няма нито един фантастичен декор, нито един бластер, нито един космически кораб, нито един робот, а една обикновена сива ежедневна картина, но въпреки това филмът е повече от фантастичен – струва ми се, че е нахалство да го правя. Неприлично е.", "date": "2018.02.01", "title": "Осакатяване"}
{"url": "https://offnews.bg/protesti/protestirashti-v-zashtita-na-park-pirin-blokiraha-bulevardi-v-tcenta-674037.html", "text": "Екоактивисти и граждани излязоха на протест за седми път поред срещу решението на Министерския съвет да промени плана за управление на Национален парк \"Пирин\".В 18:30 ч. започнаха да се събират хора пред Министерството на младежда и спортта, където беше сборният пункт на протеста.Оттам шествието продължи по бул. \"Васил Левски\", където протестиращите блокираха кръстовището на Орлов мост. Те скандираха \"Вие сте позор, оставка и затвор\" и \"Природата няма глас, има нас\".Там протестът се раздели на две част, като една част от протестиращите се насочи към Народното събрание, а друга - към паметника на Васил Левски, като блокираха движението по пътя си. Двата лъча на протеста се събраха на пл. \"Независимост\", където близо 2500 души скандираха \"оставка\" и \"мафия\" под прозорците на Министерския съвет.След това протестиращите се насочиха към сградата на Министерството на околната среда и водите, за да поискат отново оставката на министър Нено Димов.", "date": "2018.02.01", "title": "Протестиращи в защита на парк 'Пирин' блокираха булеварди в центъра на София"}
{"url": "https://offnews.bg/politika/radev-otlaganeto-na-priemaneto-na-istanbulskata-konventcia-e-pobeda-n-674039.html", "text": "Истанбулската конвенция в настоящия си вид е зле написан документ, който допуска неясноти и най-различно тълкуване. Моето мнение е, че тя не трябва да се ратифицира, заяви президентът Румен Радев в отговор на журналистически въпрос при посещението си в Брюксел по въпроса за ратифицирането на Истанбулската конвенция.Радев обяви отлагането на ратификацията за „победа за българското общество, което е показало обединение и здрав разум“ и отбеляза, че застъпниците й са се „скрили“ зад Конституционния съд, като са поискали тълкувание от него.По думите му има няколко аргумента против приемането на документа в България и първият е, че конвенцията сама по себе си не предотвратява автоматично насилието. Пример за това са държавите, които са я ратифицирали, заяви Румен Радев и реторично попита дали в тези страни е преодоляно насилието над жени и деца.„Можем да предотвратим това насилие само с читави български закони, с адекватни действия на полицията и на съда и най-вече добро възпитание“, допълни държавният глава.Президентът посочи, че не са основателни твърденията за ратификацията на конвенцията с резерви.„Точно тези текстове, които бунят нашата общественост, които са в разрез с нашите ценности, морал, традиции и вяра – за тях в самата конвенция изрично е написано, че не подлежат на никакви резерви и на никакви съпътстващи декларации“, каза той.Радев посочи, че ако международният документ бъде приет, това отнема от правомощията на държавата и вменява такива правомощия на неправителствени организации. „Те ще станат основен източник на информация и се превръщат в контролни органи. Това няма да допринесе за намаляване на насилието над жени и деца. По-скоро ще стимулира съдене на държавата“, обясни президентът, като допълни, че винаги е опасно държавата да абдикира от задължения.Като аргумент против ратификацията Румен Радев посочи и възможността конвенцията да легитимира намесата в образователния процес с непредвидими последствия върху съзнанието на децата. Според президента провеждане на референдум по темата ще отнеме време, енергия и средства.Попитан за назначаването на нов началник на НСО, Румен Радев заяви, че ще спази законовия едномесечен срок за издаване на указ, като призова да не се правят „произволни и самодейни предложения“ за работата на службата.„Към НСО трябва да има отговорно отношение. Най-малкото, защото там има отговорни и достойни хора и трябва да се отнасяме подобаващо към тях“, посочи Радев и допълни, че фриволното тълкуване на законите не е в интерес на държавността.Дълги години Западните Балкани бяха пренебрегвани откъм перспектива за членство, заяви президентът, помолен да коментира един от важните приоритети на Българското председателство на Съвета на ЕС. По думите на президента всяка държава кандидат за членство в съюза трябва да бъде приета на базата на своите индивидуални заслуги и ако е изпълнила съответните реформи. „Този процес трябва да бъде много внимателно планиран. Не трябва да има празни надежди и празни обещания“, отбеляза Румен Радев.Президентът се съгласи с тезата на министър-председателя, че трябва да се осигури „продължителност“ на приоритета за европейска перспектива на Западните Балкани и след като изтече българското председателство. Във връзка с това държавният глава Румен Радев планира среща с колегите си от Естония, Австрия и Румъния. „Надявам се на тази среща ние да дадем един по-голям времеви период, в който нашите приоритети да могат да се реализират. Те да могат да бъдат поети и от Австрия, а след това и от Румъния. Да дадем шанс за повече време за стабилизация и трайна европейска перспектива на Западните Балкани“, обясни Радев.", "date": "2018.02.01", "title": "Радев: Отлагането на приемането на Истанбулската конвенция е победа на здравия разум"}
{"url": "https://offnews.bg/politika/utre-12-chasa-na-zhivo-vav-fejsbuk-parvi-epizod-na-seriala-noviat-674033.html", "text": "Дългото чакане свърши! След продължителен кастинг на кандидати за слава от утре тв водещият Слави Трифонов ще започне онлайн излъчване на нов фейсбук сериал, в който да главните герои ще са хората желаещи да го последват в политическия му проект.Миналата есен гологлавият шоумен призова всички умни и честни хора да го последват в амбицията му да промени българската политическа действителност. Това бе изтълкувано от медиите като заявка за партийното строителство на нова формация, водена от Трифонов.Наскоро шоуменът обяви, че 3777 души са декларирали желание да се включат в политическия му проект, а събеседването с тях ще бъде на 2, 3 и 4 февруари. Според Трифонов сред участниците има \"хора, завършили различни университети, включително и най-престижните в света и хора с изумителна биография\".", "date": "2018.02.01", "title": "Утре, 12 часа, на живо във фейсбук - първи епизод на сериала 'Новият политик на Слави'"}
{"url": "https://offnews.bg/sviat/praga-odobri-atlas-s-isliamska-darzhava-i-ruski-krim-sled-tova-se-otk-674034.html", "text": "Чешкото министерство на образованието одобри атлас, на който фигурира Ислямска държава, а Крим е руска територия. След протести на посолствата на Украйна и Грузия обаче министерството е оттеглило одобрението си за атласа.Ведомството е одобрило атласа миналата година, макар че чешката дипломация не признава Ислямска държава или анексирането на Крим от Русия. Атласът е на издателство \"Картография Праха\". Сега образователното министерство е решило да оттегли одобрението си за атласа, като обеща възможно най-бързо да направи промените, се казва в комюнике на ведомството, цитирано от Франс прес и БТА. В края на 2015 г. друго чешко издателство - \"Отово накладателстви\" - издаде \"Атлас на футбола\", където Крим също беше представен като руска територия. Тогава издателството поднесе извиненията си и отдаде случилото се на \"човешка грешка\".Русия анексира Крим през март 2014 г. след спорен референдум, проведен на полуострова. Оттогава международната общност редовно осъжда анексията, която стана причина и за въвеждането на санкции срещу Русия.Чешкият президент Милош Земан, известен с проруските си позиции, обаче нееднократно е определял анексирането на Крим като \"свършен факт\".\"В действителност Крим без всякакво съмнение е руски. Става въпрос обаче за незаконна анексия и аз съм заявявал това много пъти\", каза Земан миналата седмица в телевизионни дебати преди преизбирането си.", "date": "2018.02.01", "title": "Прага одобри атлас с Ислямска държава и руски Крим, след това се отказа"}
{"url": "https://offnews.bg/politika/pet-desni-partii-da-se-zabraniat-komunisticheskite-simvoli-674024.html", "text": "Да, България, ДСБ, ДЕОС, \"Зелените\" и БЗНС поискаха да се премахнат паметниците и символите на комунизма, както и да се криминализира отричането на престъпния характер на този режим. В декларация от петте партии заявяват:Ние, като представители на демократичната общност в България, вярваме, че основна функция на държавата е гарантирането на живота, достойнството и основните човешки права, както и създаването на условия за свободно развитие на гражданското общество и равнопоставеност на хората. Ние  Днес свеждаме глави пред жестоко убитите и отдаваме почит на оцелелите мъченици и заявяваме, че ще направим всичко по силите си, и невъзможното дори, да не допуснем отново това нещастие да сполети нашия народ.С ясното съзнание сме за предпоставките и събитията, които направиха България лесна жертва на съветската хегемония и агресия. Не сме забравили, че през първите десетилетия на 20 век, след серия от стратегически грешки, в България е установен безмилостен и престъпен комунистически режим. Вместо да защитава живота и свободата и да брани собствеността на гражданите, вярната на Кремъл власт се впуска в масово изтребление на националния политически, стопански и културен елит. Хиляди са убити без съд и присъда. Опитът на демократично мислещите политици, включили се в управлението, с надежда да спасят или спрат, каквото е възможно, да сложат край на разправата посредством формиране на т.н. „Народен съд“, не дава резултат. Никой от обвинените не получава шанс за справедлив процес. Когато единици са оправдани, от Москва Георги Димитров настоява за още повече смъртни присъди.На 1-ви февруари 1945 година са убити регентите и множество министри, депутати и висши офицери. Твърде скоро най-принципните демократи, противопоставили се на всякакво сътрудничество с нацистите по време на войната, отново преминават в опозиция вече на новата диктатура. Комунистическият режим арестува лидера на демократичната опозиция Никола Петков на банките на Народното събрание и след скалъпен процес го осъжда на смърт. След неговото зверско убийство десетки хиляди демократично мислещи хора са изпратени по лагери и затвори. В много области на страната смели горяни повеждат неравна борба срещу отнемането на свободата и собствеността на гражданите. Десетки хиляди достойни граждани от всички етноси и вероизповедания биват жестоко изтезавани и малтретирани в лагерите и затворите, защото отстояват до край и не предават демократичната кауза. Икономическото и социално развитие на България безвъзвратно изостава спрямо развитите страни. Световната изолация оставя тежки белези върху две поколения българи. Но духа на българската демокрация не се пречупва, защото ние пазим заветите на нашите деди, за да бъдем двигател на общественото развитие в България.За това нашите партии настояват:– Да се премахнат паметниците и символите на комунистическия режим.– Да се криминализира отричането на престъпния характер на комунистическия режим.– Подкрепяме изучаването на неподправената история, тази с престъпленията на комунистическия режим в училищата, за да се помни истината и никога да не се повтаря.– България активно да участва в процесите на развитие на Европейския съюз и да бъде достоен член на НАТО. ", "date": "2018.02.01", "title": "Пет десни партии: Да се забранят комунистическите символи"}
{"url": "https://offnews.bg/politika/poklon-i-ventci-v-pamet-na-zhertvite-na-komunizma-galeria-674005.html", "text": "Стотици се събраха днес пред паметника на жертвите на комунистическия режим до НДК, за да почетат паметта им.Пред мемориала се проведе молебен, а върху възпаменателните плочи бяха поднесени венци от председателя на Народното събрание Цвета Караянчева, СДС, ДСБ, \"Да, България\" и парламентарната група на ДПС. Цветя поднесоха президентът Петър Стоянов (1997-2002), кметът на София Йорданка Фандъкова, Атанас Атанасов (ДСБ), Христо Иванов (\"Да, България\"), Мустафа Карадайъ (ДПС), Десислава Атанасова (ГЕРБ), Цвета Караянчева (ГЕРБ).\"Всеки един от нас, когато мисли за своите близки, свързани с тези зверства, си задава въпроса какво направи демократичната общност, за да си спомняме за тях. Направеното не е малко, но не е достатъчно. Филип Димитров реабилитира тези хора, които бяха по лагери и затвори. Всички тоталитарни режими бяха обявени за престъпни. В историята за 10-и клас се включи съвсем справедливо изучаването на комунистическия режим\", каза Лили Друмева от Съюза на репресираните от комунизма.\"Много е трудно да се говори в този ден. Трябва да сведем глави и да кажем \"простете\". Ние сме длъжни да бъдем отговорни пред своите деца. Народното събрание осъди комунистическия режим. Като венец на всичко това, което правим стъпка по стъпка, децата ни ще изучават комунистическия режим\", каза Цвета Караянчева.", "date": "2018.02.01", "title": "Поклон и венци в памет на жертвите на комунизма (галерия)"}
{"url": "https://offnews.bg/politika/borisov-e-narushil-zakona-za-biudzheta-bsp-iska-odit-ot-smetnata-pala-674002.html", "text": "БСП иска Сметната палата да провери допълнителните разходи и трансфери по бюджетите, разпоредени от Министерски съвет. Това обявиха днес депутати от социалистите на брифинг в парламента.\"Имаме сериозно основание да смятаме, че правителството на Бойко Борисов е нарушило Закона за бюджета с разпределението на средствата в края на миналата година и в началото на 2018 г., заяви червеният депутат Румен Гечев.Той съобщи намерението на групата да иска решение на парламента за възлагане на Сметната палата да извърши одит на допълнителните разходи и трансфери по бюджетите на първостепенните разпоредители с бюджет, одобрени с постановление на Министерския съвет за периода 10 май 2017 г. – 31 януари 2018 г.„Народното събрание е институцията във всяка демократична държава, което утвърждава бюджета, прави го в закон, а този закон трябва да бъде изпълняван стриктно. Никакви премиери и отделни министри не могат да преформатират бюджета и да преразпределят средства, в нарушение с принципите и духа на Закона за бюджета”, заяви Гечев.„Управляващите трябва да престанат да правят комбинации в бюджета, така че да задържат разходите до края на годината. В края на 2017 г., ноември и декември, те разпределиха стотици милиони левове. Какъв е трикът на управляващите? Цяла година ни проглушават за излишъци в бюджета заради това, че те не харчат 2,5 млрд. лева няколко години вече капиталови разходи. Задържат огромни средства, стотици милиони, с които лишават българските фирми, малки и средни. Тези пари не влизат в икономиката и на тъмно, накрая на годината, изведнъж си ги разпределят, след като цяла година за отчитали псевдобюджетни излишъци”, допълни той.Според Гечев правителството прави същото и от началото на тази календарна година.", "date": "2018.02.01", "title": "Борисов е нарушил закона за бюджета, БСП иска одит от Сметната палата"}
{"url": "https://offnews.bg/politika/tomislav-donchev-kohezionnata-politika-sblizhava-evropejskite-regioni-674007.html", "text": "Необходимо е да зададем основните политически и икономически параметри на Европа 2030. Наша отговорност е да проведем открит дебат за това как ЕС да изпревари своите конкуренти и да се наложи като глобален играч, а не само да „запушим пробойните“ в бюджета, породени от новите предизвикателства пред нас. Това заяви заместник министър-председателят Томислав Дончев в Брюксел пред членовете на Европейския комитет на регионите. По думите му въпросът за бъдещето на европейската политика по сближаване и за следващата многогодишна финансова рамка, която представлява бюджета на ЕС, е показател за бъдещето на самия Съюз и знак доколко държавите-членки вярват в него като такъв.Дончев акцентира, че Той подчерта още, че затова по време на Българското председателство на Съвета основен приоритет на България е да бъде балансиран модератор на дискусиите за смисъла от европейката солидарност и необходимостта от опростяване на правилата, но в същото време и да бъде „катализатор“ на идеи, водещи до формирането на силна и ефективна Кохезионна политика и по този начин на силни и проспериращи региони. ", "date": "2018.02.01", "title": "Томислав Дончев: Кохезионната политика сближава европейските региони"}
{"url": "https://offnews.bg/obshtestvo/noshtni-avtobusi-ot-vsichki-kvartali-s-obshta-spirka-v-tcentara-na-sof-674006.html", "text": "Нощен транспорт в София ще има от април или май, всички автобуси ще се събират на обща спирка в центъра, за да могат гражданите да се прекачват към кварталите на столицата. Престоят на рейсовете ще е около пет минути на централната спирка, мястото на която все още не е уточнено. Обсъждат се площадите Света Неделя, Батенберг и Александър Невски, както и бул. Васил Левски пред Народната библиотека, заяви за OFFNews зам.-кметът по транспорта Евгени Крусев. Нощните линии ще свързват всички квартали на София с центъра, а маршрутът им няма да е същият като на дневните автобуси, уточни Крусев. Движението им ще е диаметрално, така че да минат през възможно най-много места.Най-вероятно по нощните линии няма да се движат съчленени, а единични автобуси, допълни Крусев. Все още обаче не е решено на какъв интервал ще се движат рейсовете през нощта. Според социологическо проучване на Тренд по поръчка на Столична община 4 на сто от хората в София искат нощен транспорт, съобщиха от Московска 33. Спаси София иска 7 линии през нощта Гражданската организация Спаси София внесе днес в Столичната община над 31 000 подписа в подкрепа на концепцията им за въвеждане на нощен градски транспорт в София.Те представиха своя проект предвиждащ въвеждането на 7 нощни автобусни линии. Те ще свързват всички големи квартали на София с центъра, гарата и летището, и ще се движат през половин час, давайки адекватна алтернатива за придвижване на жителите и гостите на столицата през нощта. ", "date": "2018.02.01", "title": "Нощни автобуси от всички квартали с обща спирка в центъра на София"}
{"url": "https://offnews.bg/obshtestvo/1500-evro-globa-ako-pushish-v-kolata-si-v-gartcia-674008.html", "text": "Министерството на здравеопазването на Гърция поиска от полицията да ожесточи наказанията за граждани, които пушат в своите коли в присъствието на деца под 12 години, съобщи БГНЕС. Искането е отправено въз основа на Закона за забрана на пушенето на цигари на обществени места.Законът предвижда глоба от 1500 евро за всеки, който пуши в личния си автомобил, и 3000 евро за пушене в служебен или държавен автомобил.", "date": "2018.02.01", "title": "1500 евро глоба, ако пушиш в колата си в Гърция"}
{"url": "https://offnews.bg/tehnologii/vivacom-puska-novi-televizionni-paketi-ot-dnes-674011.html", "text": "От 1 февруари VIVACOM пуска нови телевизионни пакети както в интерактивната, така и в сателитната си телевизия. Всички нови предложения включват огромно разнообразие от ТВ канали в основните жанрове - спорт, музика, кино и новини. Клиентите на VIVACOM ще имат достъп и до по-голям брой HD канали, ако се възползват от най-актуалните ТВ оферти на телекома.Най-големият пакет TV XL+ вече е обогатен и се предлага с над 230 канала, 68 от които в HD качество. За всички членове на семейството е изцяло новото предложение VIVACOM TV 2L+, което осигурява достъп до над 200 ТВ програми и 48 HD канала. Сред тях всеки може да намери своя канал в разнообразието от 30 филмови, 31 музикални, 14 детски и 52 канала за спорт и хоби.Новите филмови канали, които влизат в различните ТВ пакети са:Filmbox – удачен за цялото семейство с разнообразни анимационни, романтични, комедийни филми и трилъри.Filmbox Arthouse е за любителите на класически филми, представяни на едни от най-престижните филмови фестивали в Кан, Торонто, Венеция, Берлин и други.Kanal 4 също предлага едни от най-добрите европейски, руски и американски филми, произведени през последното десетилетие. Зрителите ще могат да се насладят и на документални, научно-фантастични филми, сериали и теленовели.Сред научно-популярните канали новите попълнения са HD версиите на Discovery Channel, Discovery Science, Animal Planet и Investigation Discovery, а новите музикални канали са популярните MTV Dance и 360Tunebox.Antena 3 e популярeн испански канал, който набляга на собствени шоу и риалити продукции, сериали, политически предавания и други.Kanal D - турски телевизионен канал с широк диапазон от програми, включващи драма, мини-сериали и сапунена опера.От днес до края на април VIVACOM предлага всички ТВ пакети от интерактивната си телевизия с привлекателни отстъпки в цената при комбинация с интернет. Например, изцяло новият TV 2L+ до края на април ще се предлага с 14 лв. отстъпка от стандартната си цена (28,99 лв.) при комбинация с интернет, като общата сума за над 200 канала и 100 Mbps става само 29,79 лв. с ДДС.Сателитната телевизия, предлагана от VIVACOM, също ще зарадва клиентите си с ново и по-богато съдържание. От първи февруари компанията разширява портфолиото си с много повече включени канали във всички пакети за сателитна телевизия. Освен, че осигурява безплатно оборудване за клиентите на всички пакети, компанията включва в портфолиото си изцяло нов сателитен пакет TV 2L с общо 144 канала, от които 29 нови и 13 HD канала.Напълно новите телевизионни канали за DTH са италианският TG Com 24 и международният канал на английски език, базиран в Истанбул - TRT World. Другите интересни попълнения сред каналите за сателитна телевизия са програмите за спорт и хоби:Wness TV – изцяло на български език, който предлага спортни практики, обучение, съвети от експерти по здраве и красота.English Club TV – с този телевизионен канал зрителите имат възможност да учат или усъвършенстват знанията си по английски език с разнообразно съдържание от документални, игрални, анимационни филми и музикални видеоклипове, адаптирани за изучаване на английски език.B1B Action – изцяло българската екшън телевизия с грандиозни бойни спортове, автомобилни шоута, картинг състезания и спорт на живо.Сателитната телевизия на VIVACOM се предлага с промоционални условия и отстъпки до края на април. Новият телевизионен пакет за сателитна телевизия например идва освен на промо цена от 19.99 лв, и с много повече премиум канали, безплатно HD ТВ оборудване и с кристално качество на картината и звука, каквито са и всички останали канали от пакетите за сателитна телевизия на VIVACOM.", "date": "2018.02.01", "title": "VIVACOM пуска нови телевизионни пакети от днес"}
{"url": "https://offnews.bg/politika/borisov-izmisliate-si-prichini-da-ne-ni-puskate-v-shengen-674043.html", "text": "Бойко Борисов обвини западните лидери, че си измислят причини да не приемат България в Шенген.\"България плаща за действията на големите играчи на световната сцена. Тук има и една голяма несправедливост. Най-добре пазената граница. Не е справедливо да си измисляте някакви мотиви, които ги няма\", каза премиерът по време на лекция \"Нова роля на Балканите - решения за повече сигурност и по-добро управление на миграцията\" в Брюксел, цитиран от БНР.\"ЕС плащат за това, което САЩ, Русия, Китай и Турция, водени от своите геополитически интереси, предизвикаха в Сирия, Либия и Афганистан. Провалът ни във външната политика, допускането на геостратегическите играчи в света да защитават или да обслужват своите интереси - всичко на практика се обърна и дойде като проблем в Европа. Знам, че това не е модерно, знам, че това е рисковано да се говори, но това са истините и до този момент никой не е могъл и да ме обори\", подчерта Борисов. Той допълни, че успешното справяне с кризата с мигрантите не може да стане без споразумението с Турция. \"България е пример за това как бързо успяхме няколко правителства да направим заграждения\", подчерта премиерът.Той каза още, че още днес трябва да се даде перспективата за интеграцията на Западните Балкани в Европейския съюз.\"Трябва да дадем перспектива на всички. Не може да оставим „черна дупка“ Косово или „черна дупка“ Албания, или Сърбия, или когото и да било. Това означава, че като цяло нямаме стабилност на Балканите\", допълни Борисов.Премиерът каза още, че „провалът ни във външната политика, допускането на геостратегическите играчи в света да защитават или да обслужват своите интереси – всичко на практика се обърна и дойде като проблем в Европа. Знам, че това не е модерно, знам, че това е рисковано да се говори, но това са истините и до този момент никой не е могъл и да ме обори”.", "date": "2018.02.01", "title": "Борисов: Измисляте си причини да не ни пускате в Шенген"}
{"url": "https://offnews.bg/tenis/petima-balgari-s-uajld-kard-na-sofia-open-uchastieto-na-grigor-oshte-674010.html", "text": "Петима български тенисисти ще участват в турнира по тенис DIEMA XTRA Sofia Open 2018 с „уайлд кард“. Двама от тях получиха „уайлд кард“ за квалификациите (Александър Лазов и Александър Лазаров), още трима – за основната схема, №1 в която е миналогодишният шампион Григор Димитров.С „уайлд кард“ за основната схема са Димитър Кузманов, извоювалият „уайлд кард“ като шампион от държавното първенство на закрито Александър Донски и големият ни талант Адриан Андреев.Турнирът от сериите ATP 250 той започва на 4 февруари с квалификациите и завършва на 11 февруари. Ще се проведе за трета поредна година в зала \"Арена Армеец\". Билетите са в продажба на eventim.bg и в партньорската мрежа в цялата страна.В същото време участието на първата ни ракета Григор Димитров още е под въпрос. След като при пристигането си в София третият в света тенисист сподели, че се бори с болка в рамото, днес директорът на турнира Пол Макнами коментира че Димитров ще направи всичко възможно, за да се включи в турнира, който спечели миналата година.\"Все още няма развитие по темата. Той прави всичко възможно, за да дойде да играе. Голямо нещо е да се бориш пред сънародниците си. Знам, че както феновете, така и той си спомня за онзи момент, в който целуна корта\", коментира австралиецът пред Нова телевизия.\"Той наистина има проблем с рамото, но и в момента прави всичко възможно, за да бъде готов. Поставен е под огромно напрежение. Много бързо се изкачи до №3. През тази година той зае нова роля и се превърна в главното събитие на турнира. Узряването му като спортист се видя в мачовете на Australian Open. Преди година или две той нямаше да може да спечели такива мачове\", добави директорът на Sofia Open.\"Григор Димитров може да вземе решението си и пет минути преди първия мач, защото го заслужава, защото стигна до третото място в света, а след шоуто, което направи през миналата година ще му дадем всички възможности. Все пак вярвам, че няма да се чака до последния момент и ще знаем по-рано. Григор е голям професионалист и ще знаем навреме\", продължи Макнами.\"Евентуално негово отсъствие ще бъде неприятно. Когато бях директор на Australian Open, Андре Агаси ми се обади вечерта преди първия мач и ми каза, че няма да играе. Тогава бе наистина неприятно. Правил съм 45 турнира на високо ниво и съм виждал всичко. В спорта се случва всичко, особено, когато става дума за контузии.Третото издание на Sofia Open получи голяма подкрепа от сериозни компании. DIEMA XTRA, част от Нова Броудкастинг Груп, е генерален спонсор турнира от сериите АТП 250. Основни спонсори са Dubai Duty Free, Първа инвестиционна банка, „Теленор“ и Emirates. Официални спонсори са „ЕКО България“, McDonald’s, Rexona, „Банкя“, хотел „Маринела“, Mazda, Asics, Head, Dominos, „Евроинс“ и зимен курорт Банско.", "date": "2018.02.01", "title": "Петима българи с уайлд кард на Sofia Open, участието на Григор още е под въпрос"}
{"url": "https://offnews.bg/obshtestvo/udalzhiha-sas-sedmitca-gripnata-vakantcia-v-oblast-iambol-887-uchilis-674012.html", "text": "Грипната ваканция в област Ямбол се удължава със седмица - от днес до 6 февруари, съобщи Министерството на здравеопазването. Причината е високата заболяемост в района. Допълнителните дни съвпадат частично с междусрочната ваканция (3-6 февруари).В същото време, резкия спад на заболяемостта в Габрово е причина за възстановяването на учебните занятия от днес.Общо 887 училища не учат днес заради многото болни ученици.За 138 училища в област Бургас грипната ваканция продължава до 2 февруари включително.В София - град 276 училища също няма да учат до 2 февруари.40 училища в област Сливен и 71 училища в област Русе са в грипна ваканция.В област Варна всичките 122 училища няма да учат до 2 февруари.В 61 училища в област Монтана има грипна ваканция.Обявена е грипна ваканция за 60 училища в област Хасково и за 44 училища в област Ямбол.В област Кюстендил 41 училища няма да учат също до 2 февруари.В 12 училища няма да се учи днес в област Враца.В област Пловдив няма да има учебни занятия в 15 училища в община Карлово и в 4 училища в община Сопот.В област Видин е преустановен учебният процес в СУ „Св. Св. Кирил и Методий“, град Брегово, а в област Плевен в 2 училища – СУ „Св. Св. Кирил и Методий“, гр. Пордим и Обединено училище „Никола Вапцаров“, село Вълчитрън. ", "date": "2018.02.01", "title": "Удължиха със седмица грипната ваканция в област Ямбол, 887 училища не работят днес"}
{"url": "https://offnews.bg/futbol/olivie-zhiru-veche-se-chudi-kade-e-popadnal-673993.html", "text": "Френският нападател Оливие Жиру премина от Арсенал в Челси в последния ден на трансферния прозорец.На книга Челси е клуб с по-големи амбиции от Арсенал, който не е ставал шампион от повече от 10 години. Французинът едва ли ще запомни първия си работен ден с добро, тъй като новият му тим загуби шокиращо с 0:3 от Борнемут у дома в двубой от 25-ия кръг на Премиър лийг.\"Къде съм попаднал?\", това се четеше по изражението на Жиру, докато наблюдаваше как \"черешките\" разкъсват Челси на собствената им арена.\"Лош ден\", беше коментарът на мениджъра на \"сините\" Антонио Конте.", "date": "2018.02.01", "title": "Оливие Жиру вече се чуди къде е попаднал"}
{"url": "https://offnews.bg/sviat/sadat-prizna-za-vinoven-izvarshitelia-na-atakata-s-bus-kraj-dzhamia-v-674042.html", "text": "Британецът, който връхлетя с минибус върху група мюсюлмани край джамия в Лондон през юни миналата година, бе признат за виновен в убийство и в опит за убийство от съд в Лондон.При атаката загина 51-годишният Макрам Али - баща на 6 деца, а около 10 души бяха ранени, двама от тях - тежко.Според полицията и прокуратурата действията на 48-годишния Дарън Озбърн са представлявали терористичен акт.Обвинението обяви, че Озбърн намразил мюсюлманите, след като гледал филм по Би Би Си за сексуални посегателства срещу бели момичета от британски мъже от пакистански произход в град Рошдейл в Северна Англия. Той започнал да гледа на мюсюлманите като на екстремисти и на изнасилвачи в педофилски банди.Под въздействието на този филм Озбърн започнал да се интересува от личности и групи от крайната десница, отбелязва Ройтерс, цитирана от БТА.Озбърн отрече пред съда да е карал минибуса, с който е извършено нападението. Според него автомобилът е шофиран от мъж на име Дейв. Присъдата на Озбърн ще стане ясна утре.", "date": "2018.02.01", "title": "Съдът призна за виновен извършителя на атаката с бус край джамия в Лондон"}
{"url": "https://offnews.bg/politika/rumen-petkov-chastnata-ohrana-na-obshtinite-mozhe-da-napravi-kmetovet-674004.html", "text": "Със създаването на възможност общините да си наемат частна охрана, управляващите, които обещаваха във всяко село полицай, на практика казаха на хората, че не могат да разчитат на държавата и МВР. Това заяви в ефира на БТВ Румен Петков - член на ИБ на АБВ. По думите му в обществото е натрупано сериозно напрежение, което се засилва и заради нестабилността на системите за сигурност в България. „Има една обстановка на несигурност, серия протести и то в ключови системи за сигурността, като започнем от служителите в МВР и стигнем до служителите, ангажирани със съдебната охрана. Това са все проблеми, които показват липса на държава. И тук още не поставям на дебат проблема, че общините могат да си наемат частни фирми за охрана. Това, както нашият председател на АБВ Константин Проданов посочи, означава, че държавата казва: „Нас не ни търсете, оправяйте се“. „Не можеш в продължение на месеци да обясняваш как във всяко село ще поставиш полицай и накрая, разбирайки, че си лъгал съвършено съзнателно обществото, да кажеш: „Не бе, няма да е така, затова сега си наемайте частни служби за охрана“. Не можеш да управляваш държавата по този начин. Приел си бюджет на тази държава и един месец по-късно да кажеш: „Ето ви сто милиона, млъкнете“. На този принцип се дават 100 милиона на полицаите, 20 милиона на БАН, 10 милиона на Софийския университет и това всичко се прави зад гърба на парламента. Това е толкова брутален начин на управление! А колко милиона ще дадат на съдебната охрана? Не се прави така. Ние от АБВ затова се опитваме да обясним на обществото, че този начин на управление – лъжа, а после опит за затъкване на устата с определено количество пари и намиране на палиативно решение на проблемите - е неправилен“, категоричен бе Петков. По думите му възможността частни фирми да охраняват цели общини, на практика поставя огромна въпросителна върху дейността на МВР по места, а създава и друга сериозна опасност срещу демократичните устои на държавата. „В МВР има забрана за политическа ангажираност под каквато и да било форма. Една частна фирма обаче няма такава забрана. Това, например, може да ни гарантира вечни кметове“. Встрани от темата Петков коментира и поредните разкрития, предоставени от силовите ведомства, около едно от показните отвличания в България, извършено през отминалата 2017 г. По думите му в подобни случаи трябва да се подхожда много внимателно, защото едно прибързано изнасяне на непълна, недоуточнена информация пред обществото, по който и да е случай, може да навреди сериозно на работата на разследващите органи и да спомогне на престъпниците да се укрият от правосъдието. „По отношение на разкритията около отвличането, моето разбиране е, че когато се тръгва от периферията към центъра, рядко ще се стигне до самия център. Защото този подход го предизвестява, и съответно, този „център“ ще вземе мерки да не бъде тук“. „Мисля, че, образно казано, въздухът в свирката трябва да бъде пообран. Това, че сме в председателство не означава, че постоянно трябва да демонстрираме мащабност и постоянно трябва да показваме разкриване на не съвсем доразкрити престъпления и то с цената на груби спекулации. Защото един такъв подход може и да има временен положителен ефект за пред публиката, но трайния ефект остава друг. Онзи ден отново имаше регулярна пресконференция на МВР и аз не мисля, че постоянният им контакт с медиите дава нещо полезно и на обществото, и на държавата. Когато се подава една информация, зад нея трябва да стои твърда, необорима фактология. А когато се коментират такъв тип тежки престъпления, каквито се случиха напоследък, а в последствие се оказва, че някак си институционално се олеква пред публиката, не е добре“.", "date": "2018.02.01", "title": "Румен Петков: Частната охрана на общините може да направи кметовете вечни"}
{"url": "https://offnews.bg/obshtestvo/fevruari-zapochva-sas-slantce-hubavo-vreme-do-petak-673977.html", "text": "Февруари започва със слънце, хубавото време ще продължи и утре.Максималните температури днес ще са между 11 и 16 градуса. Над планините ще бъде слънчево. Ще духа умерен, по високите и открити части силен запад-югозападен вятър. Максималната температура на височина 1200 метра ще бъде около 10, а на 2000 метра – около 2 градуса.Повече облаци ще има по морето, където ще духа до умерен юг-югозападен вятър. Термометрите ще се качат до 16 градуса. Температурата на сред вълните от 1-2 бала ще стигне до 7 градуса. ", "date": "2018.02.01", "title": "Февруари започва със слънце, хубаво време до петък"}
{"url": "https://offnews.bg/temida/iskat-postoianen-arest-za-pohititelite-na-adrian-zlatkov-673976.html", "text": "Прокуратурата ще внесе искане в съда за постоянен арест на четиримата задържани, свързани с отвличането на Адриан Златков. Ивайло Борисов - Ториното и трима негови приближени бяха обвинени за помагачи на похитителите. Според обвинението те снабдили похитителите с две коли и СИМ карти.Групата бе заловена след мащабна полицейска акция.25-годишният Адриан Златков, син на собственика на автокъща \"Софавто\", бе отвлече през август 2017, а на 10 септември същата година бе освободен невредим от похитителите. Той прекара в плен 12 дни. След освобождаването му баща му Тони Златков съобщи, че е платил откуп за сина си, но не посочи сумата. Колко пари са платени за живота на Адриан не стана ясно.По случая се очакват още арести.", "date": "2018.02.01", "title": "Искат постоянен арест за похитителите на Адриан Златков"}
{"url": "https://offnews.bg/obshtestvo/tezhka-katastrofa-zatvori-glaven-pat-e-79-mezhdu-blagoevgrad-i-simitli-673980.html", "text": "Тежка катастрофа затвори главен път Е 79 между Благоевград и Симитли, съобщи БГНЕС. В 02.30 часа е получен сигнал за катастрофа между товарен камион и лек автомобил. Катастрофата е станала на 500 м. след разклона за село Железница в посока Симитли.По информация на този етап, лек автомобил фолксваген голф с врачанска регистрация, пътуващ към Благоевград, навлиза на лява крива в насрещната лента. Идващият насреща му ТИР МАН с благоевградска регистрация, за да избегне челен удар, къса 30 м. мантинела, след което влекачът се завърта и затваря напълно пътното платно.Целият участък е залят с гориво, което се е изсипало от резервоара на товарния автомобил. Участъкът от пътя между разклона на Железница и Симитли е затворен за движение. Товарните автомобили изчакват на място, а леките са отклонявани по обходния маршрут, оттатък река Струма.В 04.00 часа пристигна следствен екип за заснемане на автопроизшествието. Предстои пътят да бъде опесъчен, а товарният автомобил - изтеглен.Главният път ще остане затворен поне още 4 часа. В лекия автомобил е пътувал само водачът, който е приет в МБАЛ с фрактури на крайниците. Автомобилът е размазан от удара. Той е 45-годишен мъж от врачанското село Галиче. Приет е в Спешно-приемно отделение на МБАЛ-Благоевград с политравма-фрактура на капачка на коляното, натъртвания в гръдната област и контузия на главата.Предстоят му допълнителни изследвания, тъй като не си чувства долните крайници.", "date": "2018.02.01", "title": "Тежка катастрофа затвори главен път Е 79 между Благоевград и Симитли"}
{"url": "https://offnews.bg/obshtestvo/ostavki-sled-sluchaia-s-biti-detca-v-burgaska-detska-gradina-674031.html", "text": "Две служителки на ОДЗ „Брезичка“, които са замесени в , са подали оставка. През тази нощ в Интернет бе разпространен клип, заснет със скрита камета, на който се вижда как две от учителките удрят, скубят и обиждат подопечните им малчугани. Сред думите „“, „“, „“, се чува и заплаха, че „.  Първата оставка е на една от заснетите в клипа, която взима и най-дейно участие в него, Милена Иванова, майка ѝ я донесла още в 7 ч. сутринта. След педагогически съвет, такава е подадена и от една от помощник – възпитателките, която се вижда в кадър, но не взима никакво отношение. Третата замесена, Светла Петрова, е излязла в болнични. Община Бургас и кметът Димитър Николов са поискали писмени обяснения на всички замесени в случая, включително и от директорката Събка Недева. Най-вероятно тя ще бъде освободена от поста си.Официално видеонаблюдение в детската градина няма монтирано, въпреки предложението от страна на Община Бургас. Педагогическият съвет е бил против, срещу него се е обявила и една от учителките, замесени в скандала, която е и синдикален лидер. От Община Бургас подчертаха, че ще бъдат безкомпромисни. Веселина Таралова, началник на дирекцията по образование, посочи:““, обясни Таралова.Проверка по случая започна и Районната прокуратура в Бургас. До 10 дни държавното обвинение ще излезе със становище. Вече са разпитани някои от учителките и родителите.", "date": "2018.02.01", "title": "Оставки след случая с бити деца в бургаска детска градина"}
{"url": "https://offnews.bg/temida/zadarzhaha-kmeta-na-septemvri-povdigat-mu-dve-obvinenia-674015.html", "text": "Кметът на Септември Марин Рачев е задържан за 24 часа при акцията на спецпрокуратурата в общината днес.Ще му бъдат повдигнати две обвинения, заяви говорителят на главния прокурор Румяна Арнаудова. Рачев ще бъде обвинен за умишлена безстопанственост и неизгодни сделки.Марин Рачев заяви, че не се притеснява и единствено съдът ще прецени има ли злоупотреби в общината.След седмица такава акция ще има и в друга община. От прокуратурата са изготвили списък на районите, в които маскирани полицаи и прокурори ще влизат, за да разследват корупционни схеми по сигнали на граждани.", "date": "2018.02.01", "title": "Задържаха кмета на Септември, повдигат му две обвинения"}
{"url": "https://offnews.bg/obshtestvo/razsledvat-dvama-za-prisvoiavane-na-desetki-hiliadi-levove-chrez-nasto-674003.html", "text": "Софийска градска прокуратура образува досъдебно производство по сигнал за злоупотреби с пари на настоятелството на Софийската математическа гимназия. Това е видно от отговор на Софийска градска прокуратура до Станислав Бояджиев - родител на ученик в СМГ, с копие от който OFFNews разполага. Той е изготвен на 19 януари и получен на 26-и същия месец. му, за който писахме през септември 2017 г., бе внесен до главния прокурор Сотир Цацаров с копие до СГП и бе подкрепен от още 12 родители.Опасенията им за кражби се породили, когато разбрали, че парите за такси и нощувки, които родителите платили за участието на приблизително 100-те деца в математическо състезание в Созопол, всъщност са били осребрени на името на настоятелството. Те платили по 273 лв., без да получат документ за разхода, след което установили, че е издадена фактура на името на настоятелството, която била осребрена в София от бюджета му. А той се формира от дарения и от таксите за съботно-неделните курсове по математика (около 1 млн. лв. за 1 г.), които отново родителите плащат.Родителите се опасяват, че това не е единичен случай - децата им ходят на не едно и две състезания извън София всяка година - и че сумите във фактурите са завишени спрямо реално направените разходи. Сигналът обаче е за това конкретно състезание и провеждането му от 2013 до 2016 г. включително.В отговора си от прокуратурата пишат, че след постъпването на сигнала е била извършена проверка от полицейски органи от СДВР и след нея СГП е образувала досъдебно производство за това, че през периода от септември 2013 г. до септември 2016 г. \"при условията на продължавано престъпление две длъжностни лица - член на Съвета на настоятелите и председател на Контролния съвет на Съвета на настоятелите при сдружение  \"Училищно настоятелство \"Паисий Хилендарски\" при СМГ, гр. София - са използвали своето служебно положение, за да набавят за себе си противозаконна облага - парична сума в общ размер на около 22 600,00 лв.Ако бъде доказано престъпление, виновните могат да лежат в затвора 3 години.В писмото не се уточняват имената на проверяваните две длъжностни лица.", "date": "2018.02.01", "title": "Разследват двама за присвояване на десетки хиляди левове чрез настоятелството на СМГ"}
{"url": "https://offnews.bg/interviu/kak-shef-ot-transportnoto-ministerstvo-uredi-shofiora-si-s-milioni-ot-673950.html", "text": "- Г-н Кръстев, след репортажа на Марин Николов от Нова телевизия отново се заговори за некачествените ремонти в БДЖ, а те влияят директно върху живота и здравето на хората, които пътуват с влак.- Да, така е.- Недоверието е голямо!- Напълно съм съгласен. - Как се стигна дотук?- Не се купуват резервни части. Второто е, че висшите ръководители нямат интерес да контролират ремонтите или не го разбират. Инженерите, които знаеха и можеха, вече ги няма. Едни бяха уволнени, други - пенсионирани. Няма капацитет кой да го върши. Един пример - в Локомотивно депо-София от 120 души ремонтен персонал сега са останали по 8 на смяна. Иде реч за т. нар. \"куцо, кьораво и сакато\". Няма къде другаде да си намерят работа.Обществените поръчки се започват и се отменят непрекъснато, включително и тази за ремонта на влаковете \"Сименс\" за 137 млн. лева. Тези влакове така или иначе ще спрат, защото в рамките на две или три години нищо не се прави. Първо, не се купуват части, за да се поддържат. Второ, чака се обществената поръчка. Трето, такъв сервиз за ремонта на тези мотриси в България не съществува след намаляването на персонала в депо Варна, което бе базирано специално за тази цел. По локомотивите също не се прави нищо. Няма доставени части и няма поставени задачи кой какво да прави. Преди бяха специализирани и всичко се знаеше - базата в Стара Загора прави дизелови локомотиви от тази серия, Горна Оряховица - друга, какво се случва в Депо София... В депото в Подуяне не е останало почти нищо - хората са напуснали, а които са останали са тотално демотивирани.- Но по странен начин се появи една частна компания, която да прави ремонтите и поддръжката на локомотивите - \"Жп Тракция\".- Това е новосъздадена частна компания, в появата на която няма нищо случайно и странно. Наеха едно хале в Кремиковци преди две години. Нямаха никакво оборудване вътре и абсолютно нищо, но веднага получиха лиценз. - На базата на какво?- На база на нищо! На база на едно наето хале - без работници, без машини, без никой. Но там връзката не е случайна и малка.- Какво имате предвид?- Управляващ и собственик на фирмата е шофьорът на изпълнителния директор на Изпълнителна агенция \"Железопътна администрация\" Васко Василев.- Казвате, че тази фирма няма нищо и че шефът на ИАЖА дава лиценз на шофьора си, но онзи ден директорът на БДЖ Владимир Владимиров се появява по телевизията и обясняваше как това е единствената компания, която може да прави ремонт и поддръжка на локомотиви?- Да, точно така е. Директорът на лицензиращия орган дава лиценз само на шофьора си Николай Кръстев. На тези, които могат да свършат работата, им отказва. На другите две фирми им отнеха лицензите. Едната е БДЖ-Кончар, другата - \"Експрес Сервиз\" в Русе.- Това не мирише ли на корупция?- Не само че мирише, а е задължително прокуратурата оттук да започне.- Как така им се отнемат лицензите при положение, че заводът в Русе в момента произвежда маневрени локомотиви за жп гигант като германската \"Дойче бан\"?- Доколкото знам те изнасят локомотиви в цяла Западна Европа, влючително Великобритания, Швейцария... Изнасят и в Азия, а на международното жп изложение в Берлин всяка година имат щанд.- И какво излиза - можеш да развиваш бизнес с целия свят, но не и да участваш в обществени поръчки на БДЖ?- Ами точно това се получи! Да. Без лиценз нямат право да участват в търговете и така единствената фирма, която остава е новосъздадената \"Жп Тракция\".- На шофьора на железопътната администрация, която дава и отнема лицензите?- Точно така.- Е, добре. По този случай прокуратурата дали е сезирана?-  Мисля, че двете потърпевши фирми  - \"БДЖ-Кончар\" и \"Експрес Сервиз\" са подали сигнали, защото те са заинтересовани и ощетени.- Тука абсурдът е още по-голям като се има предвид, че самата БДЖ държи половината от собствеността в \"БДЖ-Кончар\".- Да, но някой е решил, че тази фирма не трябва да има лиценз и трябва да бъде ликвидирана.- Звучи шокиращо!- Колкото и абсурдно да звучи, това е истината.- Министър Московски обяви, че по време на управлението на ГЕРБ БДЖ се подобрили много. Че дълговете намалели, че загубата спаднала. Как ще го коментирате?- Заемите се изплащат, но това не е заслуга на ГЕРБ. По време на правителството на Пламен Орешарски дълговете намаляха със 145 милиона лева, а по време на управлението на служебното правителство - с още 60 милиона.- И все пак какво да броим на сметката на управлението на Московски и ГЕРБ?- При тях пътниците на БДЖ са намалели три пъти, а товарите са намалели 4 пъти само за последните две години и половина. Това е успешното управление на ГЕРБ.- А субсидията от държавата?- Преди идването на власт на първото правителство на Бойко Борисов тя бе 120-130 милиона лева, сега е 176 милиона лева. Увеличена е. Заемите се връщат с част от субсидията и с капиталовия трансфер, който пак е от държавата. Нищо повече! Никакви изкарани пари от дружеството.- Значи, ако намалим още малко влаковете и откажем още повече хората от услугите на БДЖ, то компанията съвсем скоро ще стане печеливша!- Гарантирано! Ако спрем напълно влаковете, след три месеца БДЖ ще е печеливша! Съвсем отделен въпрос е че пътническите превози са социална услуга на държавата.- Тази социална услуга напоследък става все по-несоциална и непривлекателна. Въпрос на време ли е да хлопнем кепенците?- Времето съвсем е наближило според мен. Владимир Владимиров за трети път се завръща в ръководството на БДЖ с този екип и за трети път успешно проваля министъра си.", "date": "2018.02.01", "title": "Как шеф от транспортното министерство уреди шофьора си с милиони от БДЖ"}
{"url": "https://offnews.bg/112/spetcaktcia-v-septemvri-pretarsvat-obshtinata-i-chastni-domove-673985.html", "text": "Специализирана акция се провежда в момента в община Септември, съобщава БНР. Над 50 полицаи извършват претърсвания в кабинетите на сградата на общината и в частни домове.Към момента липсва официална информация за това, което се случва. От полицията в Пазарджик съобщиха, че акцията е на специализираната прокуратура. Според председателя на инициативния комитет „Да спасим община Септември“ адв. Николай Баташки специализираната акция е в отговор на сигналите, които гражданската организация подаде в прокуратурата за злоупотреби на кмета Марин Рачев.Очаквайте подробности.", "date": "2018.02.01", "title": "Спецакция в Септември, претърсват Общината и частни домове"}
{"url": "https://offnews.bg/nashite-avtori/dimna-zavesa-673970.html", "text": "Борбата за налагане на дневен ред се ожесточава. Поне засега, европейският дневен ред не успява да преодолее димните завеси, които променят перспективата към истинските измерения на онова, което се случва. Всяка следваща димна завеса предлага нови възможности за проектиране на страхове и разочарование от несбъднати легенди и митове. Повечето от тези димни завеси нямат нищо общо с пушека или фините прахови частици над София. Те се генерират по-скоро от форсиране на място, от своеобразен политически дрифт, от прекалени амбиции, затворени в твърде нисък политически хоризонт.Никой вече не може да си спомни предпоследната инициатива за атака към ГЕРБ от страна на БСП. В началото изглеждаше, че социалистите се придвижват по своя пътна карта, на която са отбелязани някакви приоритети или поне ориентири. Всъщност, не е така. Принципът е да се реагира все по-радикално на всеки повод, независимо дали става дума за нещо реално или не. Колкото по-крайна е реакцията, толкова повече хората ще забравят истинската й причина. В този тип тактика важна е не проблемът, а драматизмът в озвучаването на реакцията. На мястото на фалшивите новини все повече се установяват първичните страхове. Така общественото мнение следи ръката, а не онова, което тя сочи.Обзети от паника да не се изложат пред чужденците, различни групи за натиск решиха да се покажат пред същите тези чужденци. Вариациите в стил „Елате ни вижте!“ са не по-малко видим израз на комплекс за национална малоценност и политически провинциализъм, отколкото превърналото се в заклинание послание „да не се изложим пред чужденците“. Всичко това придоби формата на каскада от протести и политически декларации, които взаимно пресичайки и обезсмисляйки се, сгъстиха още повече димната завеса. Мултиплицирането на скандалите започва да заличава границите между тях. Но това е бърза писта, по която всеки опит за политически дрифт може да завърши с верижна катастрофа.Вместо формирането на някаква обща позиция, различните групи за политически натиск успяха да създадат представата за някакъв нестихващ скандал, който набира сили и се разраства. Само през последния месец броят на фалшивите новини за провали и унищожителни скандали надхвърли всички санитарни норми. По-важното е, че самото обществено внимание е до такава степен скандализирано, че всеки следващ проблем, независимо дали е реален, или не, има все по-малък шанс да бъде забелязан. Скандалът привлича общественото внимание, но за все по-кратко време. След това е необходим или нов скандал, или увеличаване на залога чрез радикално противопоставяне.След като опонентите на правителството посветиха няколко седмици на въпроса за това как ще се провали българското председателство, заради корупцията в ремонта на НДК, заради липсата на петзвездни хотели, заради липсата на обществени поръчки или заради обявените обществени поръчки, самата тема за председателството на Съвета на Европейския съюз бе изтласкана встрани от дневния ред на обществото. Първият месец показва, че българската администрация се справя добре, а оценките за практическата подготовка на страната ни са положителни, но това не достига до общественото внимание. За съжаление, няма пространство за смислен дебат по въпроса как и по какви теми българският и европейският дневен ред съвпадат. Това няма как да се случи на фона на все по-бомбастичните съобщения за нови скандали и провали.Машините за дим, подобно на онези за изкуствен сняг, изразходват доста енергия и ресурси. В началото изглеждаше, че опозицията се стреми да създаде димна преграда пред управляващите или дори да ги обкръжи сред пушека. Всъщност се оказа, че става дума за отделни димки, които бързо губят силата си, оставяйки след себе си само неприятен мирис. Сред темите, които наистина заслужават сериозен дебат, бяха запалени и обикновени фишеци, които трябваше да създадат представата за масовост на съпротивата. Постепенно стана ясно, че димните завеси всъщност започват да дезориентират всички, а не само общественото мнение или управляващите. Така мнозина се озоваха неочаквано от една и съща страна на все по-трудно различимите предишни разделителни линии. Движението напред започва да губи смисъла си, когато се движиш в кръг.И все пак, месеци след началото на тази офанзива, сред талазите от дим, започва да се очертава нещо, което ще определи политическия профил на 2018 година. Независимо от лавинообразната форма на политическите скандали, сред общата пушилка започва да се оформя зона с по-високо налягане. Макар и неочаквано, тя бе маркирана за първи път не от критиките за екологичната политика или от темата за свободата на словото, а от доведената до пълен абсурд тема за Конвенцията на Съвета на Европа за превенция и борба срещу насилието над жени и домашното насилие. Споровете относно нейната ратификация се превърнаха в най-яркия образ на това, което Тончо Жечев наричаше „котловинно мислене“. Тук димните завеси вече изглеждат като стена, която разделя и противопоставя във все по-голяма степен българското общество и то по един наистина значим проблем като насилието.Ненадейно за мнозина, тази котловина се оказа свързана с друга, не по-малко дълбока и неизследвана. Засега, по-скоро в усилието си да изградят представата за някаква свързаност в поведението си, от БСП атакуваха програмата за обучение по история и цивилизации за десети клас и по-точно, онази част от учебната програма, която има отношение към периода след съветизацията на България. Макар все още да няма такъв учебник, той вече се превърна в обект на яростна съпротива. Дори споменаването на тоталитарния режим и сходствата между съветския му модел, национал-социализма и фашизма, предизвиква все по-яростна съпротива.Би било прекалено лесно да кажем, че това е спор за онзи Петко, който все още е нероден, но вече е барабар с мъжете. Връзката между насъскването на обществените страхове срещу Истанбулската конвенция и учебника по история изглежда много по-дълбока и трайна. Фактът, че мнозинството от българските граждани реагираха на фантасмагориите за „третия пол“ с вълна от вицове е окуражаващ. Но, встрани от трагикомичния ефект на дълбокото недоразумение, върху което се изграждат нови политически митове, остава истинското поле, спрямо което ще се структурира дебата на 2018 година.Става въпрос за това в каква степен наистина българското общество се модернизира. Представата за европейската интеграция като бюрократичен процес, който се развива по някакви свои правила, но който рано или късно, ще ни доведе до ново качество на живот, вече не е достатъчна. Доколко устойчив е процеса на модернизация на българското общество? Наистина ли всички разбират смисъла на основополагащата ценност, върху която е изградена Европа – че всяко човешко същество се ражда свободно и равно по достойнство и права? Колко дълбоко е проникнала съветизацията в отношението към човешкия живот и достойнство? И колко трайно може да корумпира и деморализира българското общество агресивната посредственост, която съчетава амбицията за власт с комплексите за национална малоценност?Това са истинските въпроси, на които трябва да си отговорим през тази година. Всички други отговори ще придобият значение само в зависимост от тази равносметка. Тези отговори не могат да бъдат получени на референдум. Те се формират всеки ден, по отношение на всяка тема от дневния ред на България, стъпка по стъпка. В края на тази година ще можем да кажем къде са ни отвели тези стъпки. И най-вече – колко дълго можем още да се лутаме между тези димните завеси.", "date": "2018.02.01", "title": "Димна завеса"}
{"url": "https://offnews.bg/istoria/narodniat-sad-karvavata-mashina-na-otechestvenia-front-673946.html", "text": "Народният съд продължава да бъде едно от най-дискутираните събития от българската история. Дали заради начина, по който е създаден, големият брой присъди или дори самият факт, че за първи път се търси наказателна отговорност от толкова голям брой представители на властта, армията и полицията. Във всеки случай трябва да си дадем сметка, че това е едно явление, което оставя трайни следи в българското общество, в българската история, в българското съзнание с различни оценки за неговата същност, задачи и резултати.За да изясним ясно причините относно тези различни интерпретации, трябва на първо място да разгледаме епохата и условията на това необикновено явление, както и историята на самата идея. Нека започнем от втория елемент. Народният съд не е нещо съвършено ново за българското общество.Още през ноември 1919 година парламентарната група на комунистическата партия внася законопроект за „Съдене виновниците за народната катастрофа“, търсейки отговорност за поражението в Първата световна война и последвалия Ньойски договор, който бележи Втората национална катастрофа. Не бива да забравяме и че кабинетът на БЗНС начело с Александър Стамболийски организира през 1922 година референдум за съдене на министрите от кабинетите на Иван Евстратиев Гешов, Стоян Данев и Александър Малинов, като виновници за двете национални катастрофи.Идеята се появява отново след избухването на Втората световна война през 1939 година. Така в обръщение на ЦК на БКП към българите от есента на 1941 година институциите и силовите структури са предупредени, че за своите деяния ще бъдат „изправени пред народен съд“. Такива послания се отправят и в края на 1942 година по Радио „Христо Ботев“ (радиостанция на комунистическата партия, която излъчва от СССР по време на войната). През март 1943 година e дадена по-ясна представа за един такъв съд и задачите му. Отново по Радио „Христо Ботев“ се оповестява, че той следва да се създаде при комитетите на ОФ и да се отнася до случаи на „шпионство, издайничество и провокаторство спрямо организациите на Отечествения фронт и неговите дейци“.Но възникването на народен съд като орган става възможно едва след преврата от 9 септември 1944 година, с който на власт идва правителството на Отечествения фронт (ОФ). В България навлиза съветската армия. Новото правителство незабавно иска от СССР примирие и настъплението е спряно. Бъдещето на България вече зависи от коалиционното правителство на ОФ (съставено от БРП (к), БЗНС, БРСДП, Звено и т. нар. независими интелектуалци) и външните фактори, между които Москва има първостепенно значение.Т. нар. Народен съд е създаден с „Наредба-закон за съдене от Народен съд виновниците за въвличане на България в световната война срещу съюзените народи и за злодеянията, свързани с нея“, приета на 30 септември 1944 година и обнародвана на 6 октомври същата година. Тя се отнася за регентите, министрите, депутатите от 25 ОНС, висши духовници и военни, както и други лица, отговорни за провеждането на българската политика в периода 1 януари 1941 – 9 септември 1944 година.Съгласно наредбата делата трябва да приключат в изключително кратък срок – до 1 януари 1945 година. Това обаче се оказва невъзможно поради големия брой подсъдими, изпращането на част от държавния елит в Москва и статутът на военните. За това допринасят и различни грешки – неправилно изписване на имена, прехвърляне на обвиняеми между състави, присъствието на подсъдими в повече от един обвинителен списък.Интерес детайл от Наредбата е, че в нея първоначално липсват регентите. Причината за това е, че са отведени в Москва за разпити и известно време липсва информация относно тяхното положение и начинът, по който ще бъдат съдени. Тази неяснота провокира запитване от Трайчо Костов до Георги Димитров: „Кой и как ще съди княз Кирил, Филов, Божилов и другите, които са взети под съветско попечителство. Ние не можем да не ги съдим. Ще ги доведат ли тука, или трябва да ги съдим задочно?“", "date": "2018.02.01", "title": "Народният съд – кървавата машина на Отечествения фронт"}
{"url": "https://offnews.bg/politika/pochitame-pametta-na-zhertvite-na-komunizma-673975.html", "text": "Днес е денят за почит към жертвите на комунизма.Пред мемориала на жертвите на комунистическия режим в градинката на НДК на възпоменателната церемония от 11 часа ще присъства председателят на парламента Цвета Караянчеа. В същия час паметта на жертвите ще почетат ДСБ, \"Да, България\", БЗНС, Деос и Зелените. Председателят на СДС Божидар Лукарски, членове на партията и симпатизанти ще положат венци и цветя в 10.30 ч.Решението на 1 февруари да се почита паметта на жертвите на Народния съд беше взето през 2011 г. от кабинета \"Борисов\", който прие предложението на двама президенти – Желю Желев (1990 – 1997) и Петър Стоянов (1997 – 2002). ", "date": "2018.02.01", "title": "Почитаме паметта на жертвите на комунизма"}
{"url": "https://offnews.bg/obshtestvo/ruskiat-patriarh-kiril-idva-v-balgaria-za-3-ti-mart-673988.html", "text": "Патриархът на Москва и цяла Русия Кирил ще посети България в началото на март, обяви говорителят на руското външно министерство Мария Захарова, цитирана от агенция ТАСС.„За участие в главните тържества по случай 140 години от освобождението на България от османско иго в резултат на Руско-турската освободителна война (1877-1878 г.) в страната се предвижда визита на патриарха на Москва и цяла Русия Кирил. Програмата на визитата се подготвя“, каза Захарова.Тя допълни, че Русия и България „като цяло имат активни контакти по линия на парламентите, църквите и различни институции“. „Плодотворно се развива сътрудничеството на регионално ниво, има напредък в търговско-икономическите връзки“, добави говорителката на руското МВнР.Преди време се заговори, че за националния празник у нас ще дойде руският президент Владимир Путин. Впоследствие тази информация не бе потвърдена, макар че според дипломати е много вероятно да има визита през 2018-а. На 3-ти март Русия ще е в разгара на президентската изборна кампания - вотът е насрочен за 18 март.", "date": "2018.02.01", "title": "Руският патриарх Кирил идва в България за 3-ти март"}
{"url": "https://offnews.bg/obshtestvo/bez-voda-v-chast-ot-orlandovtci-dnes-673939.html", "text": "„Софийска вода” временно ще прекъсне водоснабдяването в част от кв. „Орландовци“ днес, съобщиха от дружеството. Във връзка с подмяна на сградно водопроводно отклонение на ул. „Орач“ , кв. „Орландовци“, се налага спиране на водоподаването от 9:00 до 18:00 часа на ул. „Орач“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - . “Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2018.02.01", "title": "Без вода в част от Орландовци днес"}
{"url": "https://offnews.bg/futbol/zaplaha-ot-skakaltci-nadvisna-nad-mondial-2018-673974.html", "text": "Нашествие от скакалци може да предизвика огромни проблеми по време на световното първенство в Русия през лятото, алармираха от местното министерство на селското стопанство.По думите на висшия чиновник във ведомството Петр Чекмарев Русия не е подготвена за борбата с нашественика. В региона на Волгоград в южна Русия, където на 18 юни Англия ще играе с Тунис, има унищожени или заразени около 1 милион хектара от скакалци.“Дано не стане световен скандал. Футболните терени са зелени, а скакалците обичат зеленина. Как да накараме скакалците да не нападнат стадионите? Ще дойдат гости от цял свят, трябва да се подготвим, за да не се опозорим”, заявил Чекмарев на съвещание в министерството.", "date": "2018.02.01", "title": "Заплаха от скакалци надвисна над Мондиал 2018"}
{"url": "https://offnews.bg/temida/iavor-kolev-nad-80-sluchaia-na-obshtuvane-mezhdu-pedofili-i-detca-sa-673987.html", "text": "80 случая на общуване между педофили и деца в интернет са засечени през миналата година.Това каза Явор Колев, началник на отдел „Трансгранична организирана престъпност” в ГДБОП, по бТВ. Лицата са установени и има повдигнати обвинения, допълни той. Тези хора обикновено са много добри психолози, уточни Колев.„Много малки деца, включително и моята внучка на 4 г., прекарват много време в браузване в интернет. Гледа клипчета, постоянно е в платформите за видео стрийминг. Там може да попаднеш и на много неподходящо съдържание. Но ние не трябва да ограничаваме, трябва да говорим с тях и да наблюдаваме това, което те правят, да сме наясно, че когато детето е с телефона или таблета, не е в безопасност”, коментира той.Явор Колев разказа подробности и за системата „Амбър Алърт”, която подпомага дейността по издирване на изчезнали или отвлечени деца и беше въведена у нас преди дни. На страницата на всеки от потребителите на „Фейсбук” в България, които са над 4 милиона, в радиус от 200 км от изчезването на детето, излиза един постер с всички данни за детето и евентуално за автомобил при отвличанет, обясни Явор Колев.„Обикновено информацията за изчезнало дете се получава в секторите „Издирване”, където родители или близки подават сигнал. Тази информация се прецизира, обработва се от специалистите от тези сектори и се подава на ГДБОП, където се изготвя този постер, съдържащ всички данни на детето – височина, ръст, години, актуална снимка”, посочи той.Идеята е всеки потребител, ако забележи детето или автомобила, с който е било отвлечено, да се обади на посочен телефон в ГДБОП, който работи 24 часа в денонощието 7 дни в седмицата, разясни Явор Колев.По думите му чрез тази система от 2015 г. до момента само в САЩ са установени и върнати в семействата си над 900 деца.", "date": "2018.02.01", "title": "Явор Колев: Над 80 случая на общуване между педофили и деца са разкрити през 2017"}
{"url": "https://offnews.bg/analizi/tarsi-se-loialen-pazitel-za-svetia-graal-na-natcionalnata-sigurnost-673972.html", "text": "Нула. Точно толкова пъти  (НСО) е бил изслушан в комисията за контрол на специалните служби в рамките на настоящия парламент. Също толкова пъти той (не) е бил изслушван и в предходния парламент. По закон Народното събрание осъществява контрол над службата, но в дневния му ред – поне от публичната информация, която е публикувана в сайта му, НСО фигурира единствено, когато става въпрос за бюджет. Началникът на НСО - в случая изобщо не става въпрос за настоящия () - има задължение единствено да представи годишен доклад за дейността ѝ пред президента. И въпреки че е под неговото формално ръководство, той трябва да се отчете и пред този, който му отпуска парите - премиера. За сравнение – всички останали служби като Държавна агенция „Разузнаване“, ДАНС, Държавна агенция „Технически операции“, та и Националното бюро за контрол на СРС, представят годишни доклади пред парламента. Та чак някои от тях може да  по институционалните сайтове.Не така обаче стои въпросът с НСО, чийто доклад няма да откриете никъде. И той не е интересен с това как са похарчени парите на данъкоплатците, защото е ясно – близо 92 процента от него отиват за заплати, осигуровки, гориво и поддръжка на автомобили и почивни станции. Той е интересен с това как се взимат решенията  и какви са били заплахите срещу тях. Но това не присъства в менюто, нищо, че се плаща. Службата, която освен с охраната на неизвестни за обществото лица, извършва луксозен превоз и стопанисва почивни бази, където да отдъхват т.нар. ВИП-ове, разполага с един от най-раздутите бюджети сред останалите спецслужби. През последните три години той , въпреки че НСО страда от траен недостиг на кадри. За 2016 г. парите за НСО са били 34 млн. лв., за 2017 – 37.2 млн. лв., а за тази година достигнаха 37.4 млн. лв. В тези сметки не влизат регулярно отпусканите през годината допълнителни средства от централния бюджет, както и допълнителните пари за председателството, където службата се проявява предимно като транспортна фирма.Това нарежда наследника на Управлението за безопасност и охрана (УБО) при Държавна сигурност на второ място сред най-скъпите спецслужби у нас след ДАНС. Външното разузнаване има по-нисък бюджет, като едва тази година той скочи с почти 10 млн. лв. отгоре. И въпреки това със своите 34.4 млн. лв. пак не успя да достигне харчовете на НСО.Резюмето от всичко казано по-горе е просто: .Ако към това се добави и статута ѝ на , която на всичкото отгоре не влиза в състава на Въоръжените сили, изводите ще са още по-стряскащи, а това прави службата опасен инструмент за репресии и влияние. Нека добавим и това, че със   за държавните гардове бяха предоставени някои „екстри“, като например да задържат с помощни средства „опасни“ граждани и дори да упражняват сила над деца и жени.Държавната „съкровищница“ НСО трябва да бъде съхранена на всяка цена и битката за нея ще бъде жестока. Кой, как и защо „напусна“ Ангел Антонов от поста му вероятно няма да стане ясно. Това, което разбрахме от правителството обаче, е, че са помислени варианти и началникът на най-непрозрачната, тайна и скъпоплатена служба в България ще посрещне пенсионирането си зад граница на дипломатически пост. Това трябва да ни подскаже и какво ще установи прокуратурата за злоупотреби в НСО. Това НСО, което Антонов ръководи и за което е пряко отговорен. Защото иначе е страшно само да се поразсъждава над това, че служители са съобщили за злоупотреби на работното си място, като са предпочели за това да не уведомят началника си. Тоест, той или присъства в сигналите или индиректно е замесен в твърдените нарушения. Друга опция няма, защото е ясно, че не Антонов е сезирал прокуратурата.Има и трети вариант и той е някой да е бил „помолен“ да пусне такъв сигнал, за да злепостави Антонов. Това обаче води към друг жанр.При всички положения трябва да се наблюдава много внимателно кандидатурата за следващ началник на НСО. Настоящият беше назначен с  на законодателството. Веднъж направено, това води до други нарушения, а от написаното по-горе стана ясно, че те не липсват.Така че – следете кандидата. Не е нужно да е популярен. Той ще бъде следващият пазител на „Светия Граал“ за националната сигурност.", "date": "2018.02.01", "title": "Търси се лоялен пазител за Светия Граал на националната сигурност"}
{"url": "https://offnews.bg/ikonomika/rabotnitcite-ot-fabrikata-za-obuvki-v-dupnitca-s-pravo-na-nova-rabota-673992.html", "text": "Работниците от предприятието за производство на обувки в Дупница ще могат да започнат нова работа или да се регистрират в Бюрото по труда, за да получават обезщетение за безработица. Трудовите им правоотношения с работодателя – италиански гражданин, бяха прекратени по законоустановения ред, считано от днес, 01.02.2018 г., съобщиха от Главната инспекция по труда (ГИТ).Инспекторите са разговаряли по телефона с новия управител на дружеството, също италиански гражданин, и са го убедили да пристигне в България, за да разпише заповедите за прекратяване на трудовите правоотношения на работниците и служителите, както и оформените трудови книжки. Докато се очакваше пристигането на управителя, служители на Дирекция „Инспекция по труда“ Кюстендил са консултираха работещите да подадат заявления за прекратяване на трудовите правоотношения на основание забавени възнаграждения. Самото прекратяване дава възможност на служителите да започнат нова работа, а основанието, на което трудовото им правоотношение е прекратено, им гарантира право на обезщетения за безработица в пълен размер. Инспекцията по труда продължава да следи случая, с цел събиране на годни доказателства, за да бъде входирана на по-късен етап в съда искова молба за откриване производство по несъстоятелност. След вписване на решението на съда за откриване на такова бившите работници ще придобият право да получат неизплатените си възнаграждения и обезщетения от Фонда за гарантирани вземания на работниците и служителите при несъстоятелност. ИА ГИТ получава правомощие да инициира откриване на производство по несъстоятелност от 31.03.2018 г.Към момента работодателят дължи на работниците и служителите възнаграждения за месец ноември. Днес стават изискуеми дължимите възнаграждения за месец декември. Работниците и служителите имат право на възнаграждение и за месец януари, тъй като престоят не е бил по тяхна вина. ", "date": "2018.02.01", "title": "Работниците от фабриката за обувки в Дупница с право на нова работа или обезщетения за безработица"}
{"url": "https://offnews.bg/zimni/biografiata-na-furkad-beshe-prevedena-na-nemski-673991.html", "text": "Френският доминатор в биатлона Мартен Фуркад се похвали и с първото чуждестранно издание на автобиографията си, която излезе в родината му на 8 ноември.Автобиографията на легендарния французин се казва \"Моята мечта от злато и сняг\" и вече е достъпна и на немски език.Книгата е написана съвместно с професионалния журналист Жан Исастел. Предговорът пък е от трикратния олимпийски шампион в кану-каяк слалома Тони Естанж.Фуркад стана поредното голямо име от спорта, което пуска своя автобиография. През есента това стори и руската тенисистка Мария Шарапова, чиято книга \"Неудържима\" стана тотален хит и влезе в списъка на бестелърите на Ню Йорк Таймс.У нас пък излезе първата неофициална биография на най-добрия ни тенисист Григор Димитров. Не е ясно обаче каква ще е реакцията на екипа на българина към произведението на спортния журналист Любомир Тодоров.", "date": "2018.02.01", "title": "Биографията на Фуркад беше преведена на немски"}
{"url": "https://offnews.bg/politika/parlamentat-glasuva-novi-pravomoshtia-za-ombudsmana-673986.html", "text": "Със 165 гласа \"за\" и 1 \"въздържал се\" в парламента бе приет на първо четене Законопроект за изменение и допълнение на Закона за омбудсмана.Със законопроекта се предлага включване на изрична разпоредба, според която омбудсманът не само защитава, но и насърчава основните права и свободи.Промяната е във връзка с правомощието на омбудсмана да отправя препоръки и предложения до Министерския съвет и до Народното събрание за подписване и ратифициране на международни актове в областта на правата на човека.Предвиждането на изрична възможност омбудсманът да насърчава ефективното прилагане на международните инструменти за права на човека отразява действителното положение. В Годишния доклад на омбудсмана за 2016 г. е включена нова глава, посветена на наблюдение на ефективното прилагане на конвенциите за защита правата на човека, по които Република България е страна.С предложената промяна на чл.2 от Закона за омбудсмана се развива конституционно установеното правомощие на омбудсмана да се застъпва за всички права и свободи на гражданите, независимо дали са нарушени от публичноправни или частноправни субекти. Към настоящия момент, макар да не са изключени от Конституцията, извън обхвата на закона остават действията и бездействията на субектите от частния сектор.Депутатът от БСП Красимир Янков заяви от парламентарната трибуна, че неговата група подкрепя законопроекта и че основен приоритет за тях, а и за всички депутати, е защитата правата на човека. По негови думи приемането на този закон ще защити правата на човека и че тази инициатива заслужава подкрепа.\"Това ще допринесе за авторитета на държавата ни и ще даде гаранции за българските граждани, че зад техните права работи институцията с най-висок статут\", каза Янков.По негови думи промените ще осигурят повече прозрачност и ще гарантират, че конституционните права на омбудсмана вече ще са разписани и в закона.Въвеждат се правила, гарантиращи прозрачност на процедурата при избор на омбудсман, заместник-омбудсман и при назначаване на служители в институцията. Като гаранция за публичност и прозрачност при избора на омбудсмана е предвидено тайното гласуване да бъде заменено с явно, а към изискванията за заемане на длъжността „омбудсман“ и „заместник-омбудсман“ е добавено изискване за предишен опит в областта на правата на човека. Изрично са установени принципите на прозрачност, ефективност, плурализъм и недискриминация при подбор и назначаване на служители в институцията.В комисия г-жа Мая Манолова запозна народните представители със становището си по законопроекта. Тя посочи основните причини довели до предлаганите промени – процедурата по реакредитация на институцията и несъответствието на разпоредбите на Закона за омбудсмана с чл. 91а, ал.1 от Конституцията. Г-жа Манолова заяви, че предложените изменения и допълнения на Закона за омбудсмана напълно отговарят на най-високите стандарти и изрази пълната си подкрепа за законопроекта.Пак ненужни скандалиТемата \"Оставката на Делян Добрев\" за пореден ден прекъсна дебатите. Гьоков от БСП поиска по време на гласуването от зала да бъде отстранен Делян Добрев, който \"вече не е народен представител\". Гьоков цитира решението на Конституционния съд, който казва, че неприемането на оставката на Добрев е противоконституционно.В защита на Добрев излезе председателят на правната комисия Данаил Кирилов, който поиска процедура по начина на водене и призова Цвета Караянчева да не допуска подобни изяви \"с лична интерпретация\".Кирилов \"претопли\" случая с министъра-за-един-час Иван Иванов от кабинета на Пламен Орешарски. Иванов от БСП бе зам.-министър на вътрешните работи за по-малко от ден, мандатът му в НС не бе прекъснат, а тази история ядоса самият Иванов, който заяви, че ще съди Кирилов за уронване на престижа.Тома Биков от ГЕРБ призова социалистите да си взимат хапчетата, защото обстановката била \"прекалено нервозна\".Между първо и второ четене от Обединени патриоти пък ще предложат името на позицията да бъде променено от \"Омбудсман\" на \"Обществен защитник\", тъй като \"Трябва да уважаваме българския език\". ", "date": "2018.02.01", "title": "Парламентът гласува нови правомощия за омбудсмана"}
{"url": "https://offnews.bg/obshtestvo/kabelite-za-tv-i-internet-slizat-pod-zemiata-bez-zhitci-po-fasadite-n-673997.html", "text": "Край на кабелите за телевизия и интернет по стълбове и фасади на сградите в София и големите градове. Това решиКомисията по транспорт, информационни технологии и съобщения в НС, като прие на второ четене Закона за електронните съобщителни мрежи и физическа инфраструктура. С приетите, по предложение на народните представители от ПГ на „БСП за България“, разпоредби на чл. 63 от новоприетия закон се слага край на безразборното разполагане на кабели. Съгласно приетите текстове на закона, кабелните електронни съобщителни мрежи ще се разполагат подземно. Изключение от това правило ще бъдат случаите извън границите на урбанизираните територии или в урбанизирани територии, но с население до 10 000 жители, където разполагането ще може да се извършва и въздушно. Един много наболял и определено загрозяващ градската среда проблем ще бъде решен с новите текстове на закона. Познатите ни от всички райони на големите градове в страната паяжини от жици и хиляди стърчащи и висящи кабели ще изчезнат завинаги под земята, коментираха от БСП. Според тях премахването на мрежите от кабели и жици по стълбовете ще гарантира по-добро качество на услугите и по-голяма безопасност.\"Гръмотевичните бури вече няма да представляват опасност за телевизори, приемници, рутери и др. домашни уреди, включени към електронната мрежа\", категорични са от левицата. ", "date": "2018.02.01", "title": "Кабелите за тв и интернет слизат под земята, без жици по фасадите на сградите"}
{"url": "https://offnews.bg/obshtestvo/radev-i-borisov-otkrivat-predsedatelstvoto-i-v-briuksel-673983.html", "text": "Официален старт на българското председателство на ЕС ще бъде даден днес и в Брюксел. На тържествен концерт в белгийската столица ще присъстват президентът Румен Радев и премиер Бойко Борисов.Преди това двамата имат отделни програми. Президентът ще се срещне с краля на Белгия и представители на българската общност, а министър-председателят ще участва в Конференция за “Ролята на Балканите”.Тя е организирана от Фондация ''Ханс Зайдел\" в представителството на Бавария в Брюксел.Баварското представителство ще даде и специален обяд в чест на Бойко Борисов.", "date": "2018.02.01", "title": "Радев и Борисов откриват председателството и в Брюксел"}
{"url": "https://offnews.bg/ikonomika/problem-na-magistrala-trakia-shte-ia-remontirat-tceli-3-mesetca-673962.html", "text": "До 30-ти април се спира движението по пътната връзка София - Костенец на пътен възел „Мухово“ при 46-ти км на автомагистрала „Тракия“ поради ремонтни дейности, съобщиха от Агенция \"Пътна инфраструктура\".Поради строителните работи се затварят връзките в посока София - Костенец, Ихтиман - Пловдив и Костенец - Пловдив.Шофьорите ще преминават по следните обходни маршрути:Необходимо е шофьорите да карат внимателно и със съобразена скорост, спазвайки пътната сигнализация и указанията на „Пътна полиция“.", "date": "2018.02.01", "title": "Проблем на магистрала Тракия. Ще я ремонтират цели 3 месеца"}
{"url": "https://offnews.bg/obshtestvo/remont-na-avariral-vodoprovod-na-slivnitca-tazi-nosht-trafikat-za-l-673990.html", "text": "Ремонт на авария магистрален водопровод на столичния бул. „Сливница\" временно ще затрудни трафика в София, съобщиха от \"Софийска вода\". Тази вечер между 20:00 часа и 05:00 часа на следващия ден екипи на „Софийска вода\" ще отстраняват аварията в северното платно на бул. „Сливница\" в близост до кръстовището с ул. „Опълченска\" в посока ж.к. „Люлин\".Ремонтът ще бъде извършен в нощните часове, когато булевардът е с минимален трафик, за да се намали възможно най-много възникването на неудобствата за градския транспорт и за всички шофьори.Мястото на ремонта ще бъде с поставена специализирана сигнализация за строително-монтажни дейности на „Софийска вода\", като пътната настилката ще бъде възстановена още в раните часове на утрешния ден, уточняват от дружеството. ", "date": "2018.02.01", "title": "Ремонт на аварирал водопровод на 'Сливница' тази нощ, трафикът за Люлин затруднен"}
{"url": "https://offnews.bg/obshtestvo/uchitelki-biat-i-obizhdat-detca-v-detska-gradina-v-burgas-video-674001.html", "text": "Скандален видеоклип, в който е заснето как две учителки от ОДЗ „Брезичка“ в бургаския комплекс „Славейков“, се разпространява в интернет. На видеото, което е направено със скрита камера, се вижда как преподавателките удрят шамари, скубят децата, крещят и ги обиждат. Родителите разпознават в тяхно лице възпитателките Милена Иванова и Светла Петрова. В началото на клипа едната казва на децата , че отваря прозореца \"за да подишате въздух и утре да ви няма\".Ядосаните майки бяха окупирали входа на детската градина тази сутрин и искаха уволнения. Едната от преподавателките, Иванова, е изпратила майка си тази сутрин, която да донесе молбата ѝ за напускане. Другата беше в детската градина, но не пожела да излезе и да се срещне с родителите. Родителите разказваха, че отскоро са започнали да се съмняват, че в групата има нещо нередно. Децата им започнали да проявяват агресия, да се прибират със синини. Малчуганите обаче отказвали да кажат откъде са. \"\"В детската градина няма видеонаблюдение. Според родители, от самото учебно заведение са отказали. Според директора Събка Недева, проектът за него вече бил готов. Тя посочи, че не е била информирана за случая, досега не е имала подобни сигнали. И двете учителки били професионалистки, дори са награждавани, едната - от кмета Димитър Николов за работата си. Едната е и синдикален лидер. Поясни, че едната учителка вече си е подала молбата за напускане:\"\", поясни директорката.Недева потвърди, че ще настоява за тази мярка, има насрочен извънреден педагогически съвет. Кметът Димитър Николов реагира с позиция във Фейсбук:„Очаква се и прокуратурата да се сезира.", "date": "2018.02.01", "title": "Учителки бият и обиждат деца в детска градина в Бургас (ВИДЕО)"}
{"url": "https://offnews.bg/gimnastika/izvezaha-gratciite-ni-na-goblen-673998.html", "text": "Уникален гоблен получиха като подарък момичетата от ансамбъла по художествена гимнастика по време на вчерашното контролно в зала “Раковски”. Жената, която е направила този фантастичен жест, е пожелала да остане анонимна, съобщиха от БФГ.Иначе националният ансамбъл - жени представи официално новите си съчетания за предстоящия сезон пред фенове, медии и специалисти. Симона Дянкова, Лаура Траатс, Мадлен Радуканова, Елена Бинева и Теодора Александрова, с треньор Весела Димитрова и помощник-треньор Михаела Маевска, представиха изключително силно новите си композиции. И двете съчетания са изпълнени с много трудни и атрактивни елементи.Съчетанието с пет обръча е на модерна интерпретация на народната песен \"Безродна невеста\" в ремикс на норвежкия композитор Томас Бергерсен. Композицията с 3 точки и 2 въжета е на фона на модерен хит, а вокалите се изпълняват от Жана Бергендорф.Първото състезание за ансамбъла е Гран При в Москва (Русия) в средата на месец февруари. Тази година София е домакин на кръг от Световната купа в края на март и на Световното първенство по художествена гимнастика през септември.\"Момичетата направиха едно много силно представяне. Представиха по възможно най-добрия начин своите композиции, показаха изключително добра форма за периода, в който се намират. Смятам, че композициите са по-добри, по-силни, по-атрактивни, по-стойностни от миналогодишните. Надявам се момичетата да са здрави, да продължат да работят по този начин\", коментира президентът на БФХГ Илиана Раева.", "date": "2018.02.01", "title": "Извезаха грациите ни на гоблен"}
{"url": "https://offnews.bg/futbol/kmetat-na-simitli-me-prebi-tvardi-shefat-na-futbolen-klub-pirin-674013.html", "text": "Пресаташето на футболния клуб ОФК \"Пирин\" (Благоевград) твърди в своя фейсбук профил, че е бил нападнат и пребит от кмета на Симитли Апостол Апостолов след футболен мач в село Крупник, Благоевградско.Административният директор и пресаташе на ОФК \"Пирин\" Велислав Елезов е подал жалба в полицията срещу кмета Апостолов. Според Елезов десетки хора са станали свидетели на нанесения побой.OFFNews потърси за коментар кмета на Симитли Апостол Апостолов, но от общината отговориха, че г-н Апостолов е извън града.Ето какво написа Велислав Елезов във фейсбук профила си: Току-що входирах в полицията жалба срещу нещото Апостол Апостолов – кмет на община Симитли. Вчера, по време на футболен мач на селския стадион в Крупник, ми бе нанесен побой от това. То бе видимо неадекватно и неконтролируемо. То ме нападна в гръб със зверски шут, а след това ми нанесе и удари по главата. То ми счупи и двата лични телефона, като с единия точно в този момент водех разговор със съпругата си.На деянието му бяха свидетели десетки хора, като никой не понечи да възпре нещото.То ме заплаши с половите си органи, заплаши ми още с изпочупване на мои органи.То ме е заплашвало друг път, но никога не било така озверяло и неконтролируемо.То няма причина, защото не го познавам лично, тъй като аз се познавам само с хора и личности.То вече излъга, че не е извършило и присъствало на въпросната агресия и посегателство върху личността ми.За разлика от него – аз съм личност. И като такава ще преследвам с човешки средства това нещо до дупка.Ще търся справедливост.", "date": "2018.02.01", "title": "Кметът на Симитли ме преби, твърди шефът на футболен клуб 'Пирин'"}
{"url": "https://offnews.bg/sviat/polsha-odobri-zakon-otrichasht-uchastieto-%d1%9d-v-holokosta-i-sabudi-iar-674017.html", "text": "Полският Сенат одобри спорен закон, криминализиращ обвиненията, че \"полската нация или държава\" е била съучастник на нацисткия Холокост, на който Израел реагира изключително остро.Министерството на външните работи на страната обяви, че \"твърдо се противопоставя\" на закона, пишат Ройтерс и АП. \"Израел се отнася изключително сериозно към всеки опит за оспорване на историческата истина. Никой закон няма да промени фактите\", се казва в позицията на министерството.Законопроектът забранява описването на нацистките лагери на смъртта в Полша като \"полски\". Той определя глоба или затвор до 3 г. за нарушителите.Документът, одобрен снощи от горната камара на полския парламент с 57 на 23 гласа и двама въздържали се, трябва да бъде подписан и от президента, преди да влезе в сила.Държавният глава Анджей Дуда заяви, че страната има правото \"да защити историческата истина\", но председателят на Европейския съвет и бивш премиер на Полша Доналд Туск зае друга позиция - че със законопроекта полските власти вредят на интересите на страната си.Какво казва законътТой казва, че всеки, който, противно на фактите, твърди публично, че полската нация или държава е отговорна или е сътрудничила на престъпленията на Третия райх... подлежи на наказание до 3 години затвор.В същото време текстът уточнява, че не е извършено престъпление, ако става въпрос за художествена или културна дейност.Неясно е дали формулировката \"нация или държава\" включва отделни личности, но тя се приема по този начин от много израелски наблюдатели, отбелязва Би Би Си.Реакцията на ИзраелМинистър-председателят на Израел Бенямин Нетахяху описа законопроекта като опит за пренаписване на историята и отричане на Холокоста. Реакцията му бе особено гневна, защото проектът бе приет само няколко дни, след като полският президент обеща да насърчи диалога с Израел относно законопроекта. Депутати от различни фракции в Израел се обединиха, за да осъдят полския законопроект.От мемориала на Холокоста \"Яд Вашем\" в Ерусалим коментираха, че законът заплашва свободното и открито обсъждане на участието на поляци в преследването на евреи през онази епоха.\"Този закон може да скрие историческата истина чрез ограниченията, които налага върху изказвания за пряко или косвено съучастие на части от полското население в престъпления против евреи, извършени на полска земя по време на Холокоста\", заяви организацията.", "date": "2018.02.01", "title": "Полша одобри закон, отричащ участието ѝ в Холокоста и събуди яростта на Израел"}
{"url": "https://offnews.bg/drugi/veteran-ot-nba-i-saprugata-mu-s-bg-koreni-zaginaha-v-katastrofa-674000.html", "text": "Едно от най-разпознаваемите имена в последното десетилетие в НБА и съпругата му, чийто родители са българи, загинаха в катастрофа в Калифорния.Расуъл Бътлър, изиграл общо 13 сезона за Маями, Ню Орлиънс/Оклахома Сити, Лос Анджелис Клипърс, Чикаго, Торонто, Индиана, Вашингтон и Сан Антонио и жена му, чието пълно име е Лиа ЛаБел Владовски са намерили смъртта си снощи в близост до един от кварталите на Лос Анджелис - Студио Сити.Според информация на местната полиция 38-годишният ветеран е изгубил контрол над своя Рейндж Роувър, след което колата се е ударила в стена и се е превъртяла.Съпругата му Лиа ЛаБел е родена в Канада, но родителите й са българските музиканти Трошан и Анастасия Владовски, които бягат от комунистическа България в края на 70-те години. Лиа е родена през 1986 година, а майка й Анастасия отдавна не живее с Трошан, а има американски съпруг.Двамата са били част от групите “Сребърните гривни” и “Тоника”. Чичо на Лиа е покойния Чочо Владовски от група “Тангра”. Самата тя е финалист в третия сезон на American Idol и също имаше успешна музикална кариера.", "date": "2018.02.01", "title": "Ветеран от НБА и съпругата му с БГ корени загинаха в катастрофа"}
{"url": "https://offnews.bg/politika/karakachanov-gotvi-referendum-sreshtu-gej-brakovete-674020.html", "text": "Предизвиквам референдум срещу гей браковете и джендър понятията в образователната и правната система на България, обяви в обръщение до медиите председателят на ВМРО и вицепремиер Красимир Каракачанов.Тези въпроси трябва да бъдат цялостно решени и т.нар. Истанбулската конвенция е само повод за допитване до народа. Тя не може да бъде единствена тема на Референдум, който касае бъдещето на моралната, правната и религиозната и националната идентичност на България, категоричен е министърът на отбраната.\"Формулировката на въпроса на БСП „Против ли сте ратификацията на т.нар. Истанбулска конвенция?“ може да бъде основателно оспорена в Конституционния съд, тъй като за легитимно юридически заглавие се смята официалното, а именно - Конвенцията на съвета на Европа за превенция и борба с насилието над жени и домашното насилие. Самият въпрос е прекалено детайлен и няма да има правни последици за българското законодателство извън обхвата на Истанбулската конвенция.Очевидно е, че обществото в огромната си част категорично отхвърля термини като „социален пол“ и политики като „джендър обучение“ и т.н. Още по-малко е склонно такива да бъдат допуснати в детските градини, училищата и университетите. От публичния дебат става напълно ясно, че българите не одобряват гей браковете и че има ясни настроения всички тези въпроси да бъдат поставени в тяхната цялост.Въпросите, които вълнуват българското общество и които предлагам да бъдат поставени за гласуване от един национален референдум, са следните:1. Съгласни ли сте с въвеждането на трети пол, социален пол и джендър идентичност в българското законодателство?2. Съгласни ли сте да се въведе джендър обучение в българската образователна система?3. Съгласни ли сте с признаването на еднополови бракове в България?Призовавам председателите на всички парламентарно представени партии, в удобно за тях време, да започнем консултации и да откликнем държавнически на гласа на народа.\"", "date": "2018.02.01", "title": "Каракачанов готви референдум срещу гей браковете"}
{"url": "https://offnews.bg/politika/gerb-kam-bsp-detcata-vi-sa-na-zapad-umovete-vi-sa-na-iztok-673994.html", "text": "Денят в памет на жертвите на комунизма - 1-ви февруари, бе отбелязан с декларации в парламента и очаквано бе съпроводен с поредни кавги между парламентарните групи. Декларации от трибуната на НС прочетоха депутати от ГЕРБ, БСП и ДПС.Декларация от името на ПП ГЕРБ прочете депутатът и бивш син кмет на Пловдив Спас Гърневски.В изявлението ГЕРБ припомни жертвите на Народния съд и броя произнесени присъди и обвини директно червената опозиция, че е предала собствените си идеали и след 1989-а се е превърнала в строител на капитализма .\"27 години мимикрия, първоначално натрупване на капитал, всичко което народът бе създал въпреки вас през годините, го присвоихте. Децата Ви са на Запад, отвън ви чакат тежки западни лимузини. Пленумът ви е натежал от милионери от псевдо- приватизацията, но умовете ви са все там на изток, към гнездото на злото. Защото без него нямаше да имате безконтролната си власт цял половин век. Защото, като Ви гледам и слушам, разбирам, че от комунистическата зараза отърваване няма. И който все пак успее да се измъкне от лапите ѝ, го заклеймявате в списъци, прочетени от тази трибуна\", пише в декларацията ().ГЕРБ прехвърли на левицата и вината за днешната корупция. \"Ако старата десница, когато имаше цялата власт бе лустрирала партията ви, бе разказала и то в учебниците защо България е бедна и фалирала държава и бе разсекретила досиетата ви, днес нямаше да водим дебати що е то корупция. Днес нямаше крадецът да вика дръжте крадеца. Днес нямаше децата на България да се скитат немили-недраги по чужбините. Днес отдавна щяхме да сме нормална европейска държава.\"Текстът завърши с оптимистична нотка. Лъч надежда ГЕРБ вижда в управлението на Бойко Борисов, по време на чието управление все повече българи се завръщали в родината. След края на декларацията Гърневски призова всички \"родолюбиви народни представители\" да сведат глави и да почетат с минута мълчание жертвите на комунистически режим.В декларацията си Йордан Цонев от ДПС призова да бъдат почетени и жертвите и пострадалите от т. нар. Възродителен процес.От социалистите на трибуната се качи Валери Жаблянов:Жаблянов призова днес да се почетат и жертвите на фашизма.\"Домашните интерпретации на бивши общински и градски кметове на борбата срещу фашизма трудно ще бъдат разбрани, извън границите на местата, които са управлявали\", каза социалистът.Председателят на парламента Цвета Караянчева му припомни, че днес денят е посветен на жертвите на комунизма и докато залата ставаше за едноминутното мълчание, Жаблянов буквално крещеше, че трябва да бъдат почетени жертвите на борбата с фашизма и десетките партизани и борци, и Гео Милев, докато микрофонът му не бе спрян. Депутатите от БСП все пак станаха за минутата мълчание, включително и Валери Жаблянов. ", "date": "2018.02.01", "title": "ГЕРБ към БСП: Децата ви са на Запад, умовете ви са на Изток"}
{"url": "https://offnews.bg/politika/pes-oprovergava-ninova-za-istanbulskata-konventcia-674022.html", "text": "БСП пълноценно е участвала в процеса по обсъждане, редактиране и окончателно приемане на резолюцията от Лисабон, част от която е и становището за пълна подкрепа на ратификацията на Истанбулската конвенция. Проектът за резолюция е изпратен до всички партии членове на ПЕС по е-мейл в края на октомври 2017 г., след което се проведоха двумесечни консултации по текста по имейл и на срещи на координационния съвет на ПЕС, на които БСП е имала свои представители, но не е отправяла възражения.Това заявява Джакомо Филибек, заместник-генерален секретар на ПЕС във връзка с получени запитвания от български медии до централата на Партията на Европейските Социалисти относно процедурата по обсъждане, гласуване и приемане на Резолюцията на ПЕС \"За Прогресивна Европа – Обновление\", приета на Съвета на партията в Лисабон на 1 и 2 Декември 2017 г. и участието на Българската Социалистическа Партия в този процес. Заместник-председателят на БСП Деница Златева и г-н Кристиан Вигенин присъстваха на предварителното обсъждане и дискусия по проекта за Резолюция на заседание на президиума на ПЕС, проведено на 24 ноември 2018 г. в Брюксел. На това заседание редица партии и организации, членуващи в ПЕС, изразиха желание за корекции, поправки и добавки към проекта за резолюция, които бяха приети, но от БСП не е изразявано желание за редакции. Нито едно предложение за редакции по частта от текста, касаеща Истанбулската конвенция не е постъпило от нито една от партиите членове на ПЕС. Финално резолюцията бе обсъдена, подложена на гласуване и приета с мнозинство по време на пленарното заседание на Съвета на ПЕС в Лисабон на 1 декември 2017 г. Делегати с право на глас от БСП на съвета в Лисабон бяха председателят Корнелия Нинова, и зам-председателите Деница Златева и Кирил Добрев. Вчера лидерът на БСП Корнелия Нинова написа на страницата си във фейсбук: Във връзка с горещия дебат “за” и “против” ратификацията на Истанбулската конвенция, г-н Цветан Цветанов лъже, че по време на заседание на съвета на ПЕС в Лисабон съм подкрепила конвенцията. На нито един международен форум не съм гласувала за нея. ГЕРБ, очевидно ползвайки вътрешна информация от ПЕС, подвеждат българските граждани. Те показват списък с регистриралите се за участие във форума, представяйки го като списък на гласувалите, пише още Нинова. В резолюцията на ПЕС от Съвета в Лисабон, За Прогресивна Европа – Обновление, изрично е записано, че Партията на Европейските Социалисти се обявява ЗА уеднаквяването на заплатите и пенсиите между мъжете и жените, ПРОТИВ насилието над жени и ЗА ратификация и прилагане на Истанбулската конвенция. Нито една партия от ПЕС не изрази резерви по тази част от текста. Резолюцията е гласувана със 188 гласа „ЗА\", 13 гласа „ВЪЗДЪРЖАЛ СЕ\" и нито един „ПРОТИВ\". Всички документи са публични и могат да бъдат намерени на интернет страницата на ПЕС за съвета в Лисабон - https://www.pes.eu/en/about-us/the-party/council/lisbon-2017/", "date": "2018.02.01", "title": "ПЕС опровергава Нинова за Истанбулската конвенция"}
{"url": "https://offnews.bg/politika/dzhambazki-pritesnen-za-pensionnata-ni-sistema-zaradi-dzhendar-pension-674009.html", "text": "Документ на Съвета на ЕС от 2010 г. внедрява правата на ЛГБТ в Истанбулската конвенция, твърди в декларация евродепутатът Ангел Джамбазки. Внедряването е поставено като ангажимент в , официално публикуван на сайта на Съвета на ЕС с параф „Публично\" през юни 2010 г.Изложението в приложението гласи: „инструментариум за насърчаване и защита на упражняването на всички човешки права от общността на гейове, лесбийки, бисексуални и транссексуални лица\" (ЛГБТ)\". То е представено от работна група „Права на човека\" и адресирано до Комитета по политика и сигурност на 8 юни 2010 г. - година преди официалното подписване на Конвенцията на Съвета на Европа за превенция и борба с насилието над жени и домашното насилие, известна като Истанбулската конвенция.Евродепутатът цитира няколко конкретни свои притеснения, едно от които е за пенсионната система. OFFNews публикува пълния текст на становището на евродепутата Ангел Джамбазки:", "date": "2018.02.01", "title": "Джамбазки притеснен за пенсионната ни система заради джендър-пенсионери"}
{"url": "https://offnews.bg/kultura/sofia-simfoniks-na-liubka-biadzhoni-s-kontcert-v-miunhen-673996.html", "text": "Маестра Любка Биаджони представи програмата на своя оркестър София Симфоникс в залата на оркестъра в НДК.Диригентката с български корени от години утвърждава майсторството на родните музиканти на престижните европейски сцени.На срещата беше анонсиран предстоящият концерт на оркестъра на 4 февруари в емблематичната зала „Херкулес“ в Мюнхен, в който ще участва прочутото българско мецосопрано Веселина Кацарова.", "date": "2018.02.01", "title": "София Симфоникс на Любка Биаджони с концерт в Мюнхен"}
