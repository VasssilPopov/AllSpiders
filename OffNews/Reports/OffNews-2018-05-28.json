{"url": "https://offnews.bg/futbol/hettrik-na-borisov-napravi-bistrishkite-tigri-shampioni-pri-veteranite-681536.html", "text": "Отборът на Витоша (Бистрица), воден в атака от премиера Бойко Борисов, спечели титлата при ветераните. “Бистришките тигри” победиха бургаския Нефтохимик с 6:3 във финала, игран в Стара Загора на стадион “Трейс Арена”, Бойко Борисов се отчете с хеттрик за “Бистришките тигри”. Премиерът реализира първия си гол в 47-ата минута след точно изпълнение на 11-метров наказателен удар. В 71-ата минута Борисов вкара гол с десния крак след силен изстрел под напречния стълб. Две минути по-късно той оформи своя хеттрик на опразнена врата след карамбол в наказателното поле на Нефтохимик.Първото полувреме завърши при резултат 2:0 за символичните гости от Витоша - головете вкара Светльо Петров, а за първото попадение, отбелязано с глава, асистира Борисов.През втората част отборът на \"Бистришките тигри\" поведе в резултата с 4:0 след попадения на Денис Пасхалис и Борисов, след което бургазлии върнаха едно попадение. Бойко Борисов реализира още два гола, извеждайки тима си до комфортното 6:1 минути преди края на двубоя. Ветераните на Нефтохимик обаче отбелязаха две бързи попадения чрез Милен Христов и Диян Петков, правейки загубата си по-почетна.", "date": "2018.05.28", "title": "Хеттрик на Борисов направи Бистришките тигри шампиони при ветераните"}
{"url": "https://offnews.bg/112/mazh-otkradna-kolata-na-politcaj-pred-ochite-mu-681509.html", "text": "46-годишен мъж открадна колата на полицай пред очите му тази сутрин в Хасково. Униформеният от „Магистрална полиция” бил нощна смяна на работа. Той отключил личния си автомобил и се върнал да остави ключовете на служебния. В този момент видял, че личната му кола потегля.След кратко преследване извършителят е задържан.Изясняването на случая продължава, крадецът няма криминални регистрации досега.", "date": "2018.05.28", "title": "Мъж открадна колата на полицай пред очите му"}
{"url": "https://offnews.bg/futbol/alkohol-uvazhenie-i-nikakav-seks-v-natcionalnia-otbor-na-germania-po-681512.html", "text": "Селекционерът на Германия Йоахим Льов въведе любопитни правила в бундестима за предстоящото световно първенство в Русия. Немците ще се опитат да защитят световната си титла, а за да се случи това, е необходима сериозна дисциплина, която е патент на държавата.1. УважениеНикой не може да поставя собствените си интереси над тези на отбора. На Световното първенство през 2014-а Мирослав Клозе гони рекорда по отбелязани голове на Феномена Роналдо и затова започна турнира на пейката. В хода на надпреварата Клозе получи своя шанс и накрая стана голмайстор номер 1 в историята на Мондиалите.2. Срещи със съпругиПо време на подготовката на тима преди Мондиала футболистите могат да се срещат със своите съпруги или приятелки, но ако преди това са поискали разрешение от треньорския щаб. В Русия обаче е забранено присъствието на семейства. Забранени са и всякакви полови контакти.3. АлкохолНе е забранена употребата на алкохол преди лягане. На футболистите е разрешено да изпият чаша вино или бира преди сън. Важното е да не се прекалява. Йоахим Льов има пълно доверие на своите футболисти.", "date": "2018.05.28", "title": "Алкохол, уважение и никакъв секс в националния отбор на Германия по време на Мондиал 2018"}
{"url": "https://offnews.bg/sviat/krizata-v-italia-prezidentat-opitva-da-sformira-sluzhebno-pravitelstv-681504.html", "text": "Италианският президент Серджо Матарела даде мандат на бившия високопоставен служител на международния валутен фонд Карло Котарели за сформиране на служебно правителство, съобщи \"France 24\".\"Като италианец, аз се радвам, че бях удостоен с тази задача и ще дам най-доброто от себе си. Президентът ме помоли да се изправя пред парламента с управленска програма, която да докара страната до нови избори. Очаквам възможно най-бързо да мога да представя пред президента списък с министри, а програмата си пред парламента. Ако успея да спечеля подкрепата на депутатите, ще гласуваме бюджета за 2019-та година. След това парламентът ще бъде разпуснат и ще насрочим нови избори за началото на 2019-та\", каза Карло Котарели след срещата си с президента.Това става на фона на задълбочаващата се политическа криза в страната. Вчера Джузепе Конте, който беше номиниран за премиер на страната от популисткото \"Движение Пет звезди\" и крайнодясната Северна лига, отказа да поеме поста. Причината - президентът наложи вето на назначаването на евроскептика Паоло Савона за министър на финансите. Матарела обясни, че би приел всеки друг за поста, но не и Савона, който обявил, че Италия се нуждае от единната европейска валута, ако се наложи. След ветото на Матарела и решението на Конте да не става премиер се провалиха и опитите на крайнодясната коалиция на за съставяне на правитеслтво. Двете формации остро разкритикуваха действията на президента. Лидерът на \"Движение Пет звезди\" Луиджи Ди Майо дори обяви, че италианският държавен глава би трябвало да бъде подложен на импийчмънт за предателство към държавата.\"Надявам се възможно най-скоро да дадем думата на италианците, но първо трябва да разчистим едно нещо. Първо – импийчмънт на президента… след това избори\", каза Ди Майо.Лидерът на \"Лига\" Матео Салвини обаче отхвърли възможни разговори за импийчмънт на президента Матарела. Той обаче призова държавния глава да свика нови парламентарни избори и заяви, че заедно с \"Пет звезди\" искат промяна на изборните закони в страната и ще видят дали с мнозинството им в парламента могат да започнат разговори по темата. \"Трябва да запазим спокойствие. Някои неща не трябва да се правят в момент на ярост... Не искам да говоря за импийчмънт\", обяви Салвини.", "date": "2018.05.28", "title": "Кризата в Италия: Президентът опитва да сформира служебно правителство"}
{"url": "https://offnews.bg/obshtestvo/nadstrojkata-na-hotel-marinela-e-nezakonna-shte-ia-sabariat-681522.html", "text": "Върховният административен съд окончателно отмени разрешението за надстрояване на хотел „Маринела“, който е собственост на бизнесмена Ветко Арабаджиев. Построеното казино трябва да бъде съборено.Съдът потвърди незаконосъобразността на издаденото от главния архитект на район „Лозенец“ разрешение за строеж, с което беше позволено изграждането на казино към столичния хотел „Маринела“.Така ВАС потвърди решението на Административния съд в София от миналата година. Основен мотив при отмяната на акта е, че главният архитект на район „Лозенец“ не е компетентен да издава разрешения за строежи от категорията на изграденото казино. Според собствениците на хотела, строежът е от 4-та категория. Според Административния съд и ВАС обаче той е от втора, като правомощията да разрешава този тип строежи има само главният архитект на София.Изграденото към хотел „Маринела“ казино на практика представлява незаконен строеж и подлежи на премахване от страна на компетентентните държавни органи, съобщи прокуратурата.След намесата на СГП и контролните органи хотел \"Маринела\" ще запази архитектурния си облик във вида, в който е проектиран от японския архитект Кишо Курокава, обясниха от прокуратурата.Надстрояването на \"Маримела\" започна през 2016 година. Това предизвика проверки от различни институции, още тогава Министерство на регионалното развитие заяви, че надстрояването на хотела се извършва с неизрядни документи и се спира. От хотела обаче обявиха, че надстрояването е законно. Надстрояването на хотел \"Маринела София\" продължи въпреки издадената заповед на Дирекцията за национален строителен контрол (ДНСК) за спиране на строителството.През 2015 година бяха изкоренени японските вишни пред хотела, които бяха посадени още при строежа на сградата. След това около сградата бяха сложени пластмасови светещи вишни.През 2014 г. бизнесменът Ветко Арабаджиев купи хотела за 45 млн евро. Той беше продаден от наследниците на починалия през 2007 г. Иван Зографски. След смяната на собствеността хотелът, който дотогава се казваше „Кемпински Хотел Зографски“, получи ново име - \"Маринела\", както се казва съпругата на Ветко Арабаджиев.Сградата е строена между 1974 г. и 1979 г. и дълго носи името „Витоша Ню Отани“.", "date": "2018.05.28", "title": "Надстройката на хотел Маринела е незаконна, ще я събарят"}
{"url": "https://offnews.bg/futbol/kapitanat-na-real-madrid-nahodchivo-otgovori-na-predizvikatelstvoto-na-681527.html", "text": "Капитанът на Реал Мадрид Серхио Рамос забавя, но не забравя нанесените обиди. Сърцатият защитник се превърна в основна действаща фигура по време на финала на Шампионската лига, след като при единоборство с него контузия получи звездата на Ливърпул Мохамед Салах.Първоначално Рамос беше обвинен, но впоследствие се оказа, че това е игрови инцидент, за който вина носи повече египтянина.По време на празненствата за трофея в Мадрид Рамос се върна седмица назад, когато в испанската столица празнуваха съгражданите от Атлетико Мадрид, които триумфираха в Лига Европа.Тогава капитанът на Атлетико Хуанфран грабна мегафона и предизвика феновете да скандират \"Нека \"викингите\" (едно от прозвищата на Реал) да знаят кой управлява столицата\".Седмица по-късно Рамос пред далеч по-многобройно присъствие от фенове хвана мегафона в ръце и каза \"Сега ще изпеем една песен, която някои хора са забравили . Нека всички \"индианци\" (прозвище на Атлетико) да знаят кой е начело на столицата\".", "date": "2018.05.28", "title": "Капитанът на Реал Мадрид находчиво отговори на предизвикателството на Атлетико"}
{"url": "https://offnews.bg/dw/shte-zabraniat-plastmasovite-chinii-chashi-i-slamki-681528.html", "text": "Някои детайли от проекта предизвикаха скандал: Еврокомисията иска да забрани редица изделия за еднократна употреба – например пластмасови чинии и прибори или сламки за пиене. Възможни са и санкции за отделните страни.Около 2050 година това ужасяващо видение може и да се окаже реалност: в моретата и океаните да плуват повече пластмасови отпадъци, отколкото риби. Това е изчислила Еврокомисията (ЕК), която е иска на всяка цена да предотврати тази опасност. \"Всяка секунда в океаните попадат около 700 килограма пластмасови отпадъци\", заяви заместник-председателят на ЕК Франс Тимерманс.Холандецът е възложил на експерти да проучат кои са десетте пластмасови изделия за еднократна употреба, които морето най-често изхвърля на бреговете. Сред тях са пластмасовите чинийки, вилички и лъжички, както и сламките за пиене. Точно тези изделия Комисията иска да забрани, ако бъдат намерени алтернативи на достъпни цени.Детайлите от проекта предизвикаха скандалВ началото на май станаха известни детайли от подготвяния нов законопроект, който предизвика бурни дискусии: в списъка на предвидените за забраняване изделия попадаха например не само пластмасовите чинийки и прибори, но и пластмасовите дръжки за балони и дори клечките за уши. По информация на ARD, всички тези артикули за еднократна употреба остават и във финалния вариант на законопроекта. \"Имаме сериозни основания да ограничим използването на тези изделия, защото те наистина замърсяват природата\", казва евродепутатът на Зелените Бас Ейкхоут.ЕК смята за неоснователни критиките на онези, които твърдят, че Брюксел иска да развали удоволствието на хората, които обичат да пекат на скара или да празнуват детски рождени дни на открито: защото отдавна вече има по-екологични заместители на пластмасовите чинийки и приборите за хранене. А и нищо не налага да си разбъркваме кафето си с клечка, произведена от пластмаса.Германското правителство изглежда одобрява новата европейска регулация: \"Там, където е възможно да заменим пластмасовите изделия с други, въпросът трябва да се реши на европейско ниво, а тези изделия постепенно да бъдат извадени от употреба\", заяви пред ARD министърката на околната среда Свеня Шулце. Тя се застъпва също и за това по-голяма част от пластмасовите изделия да подлежат на рециклиране.Финансови санкции за нерециклирани отпадъци?В документа на ЕК се предлага също и създаването на организация за цялостното събиране на празните пластмасови бутилки. Към 2025 г. до 90 процента от тях трябва да бъдат връщани с цел да се преработват наново - например чрез плащане на депозит. Страните от ЕС трябва да ограничат също и използването на полиетиленови чашки и опаковки, в които се продават полуфабрикати. Как точно ще го направят - трябва да реши всяка страна сама за себе си. В Брюксел обаче са на мнение, че е възможно да бъдат налагани и санкции: всяка страна, която не изпълнява предписанията, да бъде задължена да внася определена сума в общия европейски бюджет за всеки килограм нерециклирани пластмасови отпадъци. Тази идея обаче е още в съвсем начална фаза на обсъждане.Като цяло предложенията на ЕК вървят в правилната посока, смята зеленият евродепутат Бас Ейкхоут. Но същинският проблем са планините от пластмасови опаковки, създавани от индустрията, а не дръжките за балони или бъркалките за кафе, казва той.Законодателната инициатива на Комисията трябва да получи одобрението на отделните страни-членки, както и на Европейския парламент. Брюксел би желал да покаже някакъв по-конкретен проект по въпроса най-късно до идната пролет. Така ще успее навреме - т.е. преди следващите европейски избори - да покаже, че не гледа безучастно на проблема със замърсяването на моретата и океаните с пластмасови отпадъци.", "date": "2018.05.28", "title": "Ще забранят пластмасовите чинии, чаши и сламки?"}
{"url": "https://offnews.bg/tehnologii/bezplatna-konferentcia-za-digitalen-marketing-na-2-iuni-v-sofia-681534.html", "text": "Digital Pro – конференция за дигитален маркетинг, ще се проведе на 2 юни (събота), в София, в сградата на Международно Висше Бизнес Училище. Конференцията е напълно безплатна, но с предварителна резервация за присъствие на място. При положение, че всички 220 места са изчерпани, всеки желаещ може да проследи конференцията онлайн – отново чрез регистрация.Дигиталният маркетинг като азбука, като история, като бизнес, като развитие, като част от една огромна прогресия – ще бъде представен от млади и вдъхновяващи българи. Те ще бъдат лекторите и специалистите със своите професионални познания и натрупан опит, а тяхното присъствие е изпълнение на една от целите на събитието. На едно място, в един ден, те да покажат и да споделят своя опит, своя поглед в една постоянно развиваща се дигитална среда, която става все по-достъпна за хора с различни идеи, но и все по-специфична.Представяме ви водещите лектори и тяхната подредба спрямо предвидената програма и темите, с които те ще се представят пред аудиторията в залата и онлайн. Конференцията ще бъде открита от Мирослав Запорожанов (Zapomedia) с темата „Как да създадем успешна онлайн маркетинг стратегия?”. Той ще се появи и по-късно през деня, за да представи темата: „Как да правим ефективен email маркетинг през 2018г.?”Подред в програмата, участниците и техните теми:Пламен Бързев (Design Connected) – Как успешно да оптимизиране дизайна на нашия сайт за повече продажби?маг. инж. Евгени Йорданов (Adamanta) – Как успешно да оптимизиране дизайна на нашия сайт чрез SEO маркетинг?Александър Славов (All Channels) – Как да правим успешен Content & Creative marketing през 2018г.?Ивелина Манова (Accella Digital) – Как да правим ефективни GOOGLE AdWords реклами през 2018г.?Стилиян Запорожанов (Zapomedia) – Как да правим ефективни FACEBOOK реклами през 2018г.?Мария Атанасова (7Talents/NetInfo) – Как да правим успешен Video Marketing през 2018г.?Дечко Стефанов (EasyAds) – Kак да анализираме правилно нашия сайт чрез GOOGLE Analytics?Мартин Попов (Interactive Share) – Как да бъдем успешен Digital Account Manager в агенция?Николай Илиев (CloudCart) – Как да създадем успешен онлайн-магазин?Никола Романов (Trak.ink) – Как да създадем успешен Dropshipping Business?Защо да дойдете ли? Защо да присъствате онлайн? Главната цел на Digital Pro е да представи и предостави възможности, съвети, концепции за по-ефективен дигитален маркетинг за цялата 2018 г. Тематичният обхват е подреден така, че да обхване най-важните съставни части на маркетирането, чрез които любители, професионалисти, предприемачи, startup компании и всички, които имат интерес, да се реализират в онлайн среда, и да създадат печеливш бизнес.От конференцията можете да научите ефективни съвети за това как да създавате успешна маркетинг стратегия, в зависимост от вашата пазарна ниша. Може да получите съвети и препоръки за по-успешна онлайн реклама. Конкретни наставления за по-предно класиране в търсачките. Качествено използване на видео маркетинга, който се разраства с всеки изминал месец. Още за вас: оптимизация на сайт, така че да генерирате повече трафик и да реализирате повече продажби. За кого е подходяща конференцията Digital Pro?При положение, че сте професионалисти в областта на маркетинга и работата ви е свързана с PR дейности, реклама, консултации в сферата на онлайн-пазаруването, то можете да научите много за актуалното и задаващото се като тенденция през 2018 г.Съдържанието на конференцията е подходящо за бъдещи професионалисти в сферата на онлайн маркетинга, за студенти и ученици в по-горни курсове, които вече са се ориентирали към представителната страна на бизнеса.Startup компании и малки бизнеси, които имат нужда от по-добро представяне и нямат достатъчно познания, също могат да се възползват от възможността, напълно безплатно да придобият така необходимите им знания. За хора създаващи онлайн проекти, за любители, за IT специалисти, които биха искали да видят и другата страна на своя труд.Международно Висше Бизнес Училище се намира на улица „Винсент Ван Гог” №7 (до мол Парадайс, Метростанция \"Витоша\", BWM Шоурум и магазин BILLA). Всичко което ви интересува относно регистрацията и програмата, и за повече информация относно събитието, посетете ", "date": "2018.05.28", "title": "Безплатна конференция за дигитален маркетинг на 2 юни в София"}
{"url": "https://offnews.bg/kultura/prouchiha-edinstvenoto-svetilishte-na-nemezida-na-teritoriata-na-balga-681529.html", "text": "Вече е сигурно – на територията на Хераклея Синтика в местността Рупите, Петричко, е съществувало светилище на Немезида, крилатата богиня на възмездието от древногръцкия пантеон. Екип от учени начело с археолога доц. д-р Людмил Вагалински ще публикува наесен резултатите от проучването в сп. Archaeologia Bulgarica.Това светилище е единственото, открито засега в границите на България, а и по света изследваните храмове на Немезида са много малко. Става дума за едно от 15-те верижни помещения по северната страна на централния площад на Хераклея Синтика. Там е намерена и мраморна оброчна плочка с интересно изображение: богинята Немезида е стъпила върху легнала жена с боядисана в жълто коса – защото през античността русата коса е символизирала порока.Срещу жената е изобразен гладиаторски шлем, а това пък подсказва, че в Хераклея Синтика са провеждани гладиаторски игри през римската императорска епоха.Оброчната плочка на Немезида е открита натрошена, но не от съвременни иманяри. Според учените са я счупили местните ранни християни, окуражени от едиктите на император Теодосий I Велики, обявил в края на IV век ортодоксалното християнство за единствена държавна религия. Силно земетресение е погребало светилището и е запечатало следите от сблъсъка между отреченото езичество и побеждаващата нова религия.Сред намерените там парчета от оброчната плочка е и едно, на което се виждат везните на Немезида – те символизират равновесието и справедливостта. Сред другите й типични атрибути са меч или камшик, за да наказва съгрешилите, а също и колесница с впрегнати грифони, за да ги достига бързо.Вижте още информации, снимки и клипове за Хераклея Синтика :", "date": "2018.05.28", "title": "Проучиха единственото светилище на Немезида на територията на България"}
{"url": "https://offnews.bg/obshtestvo/pochina-bozhidar-danev-681533.html", "text": "Днес почина изпълнителният председател на Българската стопанска камара Божидар Данев.\"Българска стопанска камара – съюз на българския бизнес изгуби своя символ, човекa, който отдаде целия си живот, цялата си енергия, интелектуална и емоционална сила за изграждането на едно по-добро и по-справедливо общество. Страната ни изгуби един непримирим дух, мислещ, търсещ, виждащ напред, в бъдещето. Ние изгубихме един изключителен човек, който ни обединяваше, мотивираше и изграждаше като личности. Споменът за него ще носим завинаги в душите и сърцата си. Защото за нас Божидар Данев беше и остава преди всичко Човек!\" - пишат от БСК.Божидар Данев е роден на 5 ноември 1939 г. в София.Завършва с отличие висшето си образование в Техническия университет в София през 1965 г., след което постъпва на работа в Институт по кибернетика при Българската академия на науките. Получава награда на БАН “Най-добра научна разработка” и национална награда “Научна разработка с най-голям икономически ефект”. Защитава дисертация в областта на управлението на социално-икономически системи. Хабилитира се като старши научен сътрудник. Две години провежда следдокторска специализация в Университета в Хановер (ФР Германия) по управление на системи. Чете лекции във ФРГ, Швейцария, Италия, САЩ, Великобритания и др.След завръщането си в България, през 1980 г. постъпва на работа в Българската индустриална стопанска асоциация (БИСА, днес - БСК) като експерт в направление “Икономически анализи”. Последователно заема длъжностите старши експерт, ръководител направление, директор, заместник-председател.През 1987 г. е назначен и за зам.-председател на Централния кооперативен съюз (ЦКС) по финансовите въпроси. В системата въвежда политика по изграждане на МСП, реформира валутната практика, въвежда пазарни принципи при управление на самостоятелните единици.През 1989 г. напуска ЦКС и работи основно като като заместник-председател на БИСА, където ръководи направленията Икономически анализи, Приватизация и инвестиции, Промишлено развитие. Участва пряко в разработването и приемането на нормативната база за приватизация, в подготовката и провеждането на приватизацията на голям брой предприятия и стопански обекти.За периода 1991-1997 г. е и главен изпълнителен директор на Софийската фондова борса. През 1993 г. е избран за председател на БСК. Включва се в развитието на социалния диалог в страната. Активно работи в областта на трудово-правните отношения, реформите в пенсионното дело, колективното договаряне и т.н. През 2004 и през 2006 г. е зам.-председател на Националния съвет за тристранно сътрудничество.Основен двигател е по учредяването на Смесения консултативен комитет Европейски съюз – България и е негов съпредседател от българска страна в периода 1999 - 2004 г.През 2006 г. е избран за зам.-председател на Икономическия и социален съвет на Р България и на Националния съвет за тристранно сътрудничество, член на Европейския икономически и социален комитет (EESC) и ръководител от българска страна на работната група по Лисабонската стратегия към EESC. Представлява България в Комитета по социален диалог към Европейската комисия.До 2010 г. Божидар Данев е член на УС на Българската академия на науките и зам.-председател на Настоятелството на Нов български университет.От 1995 г. до 2008 г. е изпълнителен директор и член на Съвета на директорите на най-голямата лизингова компания в България “Интерлийз” АД. В момента е член на Съвета на директорите на “Солвей Соди” АД, Индустриален холдинг “България”. Бил е член на Съвета на директорите на ПОК “Доверие” и др.На 15 февруари 2011 г. Божидар Данев е избран за изпълнителен председател на БСК. Той е член на Управителния съвет на европейския проект за професионална мобилност ESCO от февруари 2011 г.Божидар Данев има над 100 научни публикации в наши и чуждестранни издания и три монографични публикации.", "date": "2018.05.28", "title": "Почина Божидар Данев"}
{"url": "https://offnews.bg/kultura/zapochva-sedmitcata-na-ispanskoto-i-ibero-amerikanskoto-kino-681508.html", "text": "Двадесет и петото юбилейно издание на Седмицата на испанското и иберо-американското кино ще бъде открито днес от 19.00 ч. с първия епизод от хитовия сериал на National Geographic „Геният: Пикасо“ с Антонио Бандерас, в кино Люмиер Лидл (НДК). Националният дворец на културата е традиционен партньор на събитието.„Геният: Пикасо“ разкрива подробности от забележителния личен и творчески живот на най-прочутия и противоречив художник на XX век, създател на кубизма, и се излъчва всяка неделя от 21:55 часа по National Geographic. Откриващата прожекция от фестивала се осъществява с любезното съдействие на FOX Networks Group и ще бъде само с покани. Всеки желаещ да присъства може да си вземе пропуск от Институт Сервантес след 15 май, от понеделник до четвъртък между 09 и 18 ч., а в петък между 09 и 14 ч.Тази година ежегодната филмова кинопанорама ще се проведе в периода 28 май - 03 юни и ще мине през София, Пловдив и Варна.По време на фестивала ще бъдат представени 13 творби на световни режисьори по-голямата част, от коитоще бъдат излъчени за първи път в България.Кино фестивалът ще продължи до 3 юни в салоните на Люмиер Лидл (НДК) и G-8 в София, Лъки Синемав Пловдив и Фестивален и конгресен център в гр. Варна. Билети за прожекциите на цени от 6 и 8 лв. могат да бъдат закупени на касите в кината.Седмицата на испанското и иберо-американското се провежда под егидата на Посолство на Кралство Испания, със съдействието на Институт Сервантес, Национален дворец на културата, и на дипломатическите мисии на Аржентина, Бразилия, Колумбия, Еквадор и Мексико.Тазгодишната филмова селекция от испански и иберо-американски филми включва основно комедии като: „Барът“, „Хартийки във въздуха“, „Племето“, „На лагер“, биографичния „Скъпи Посланикo“, музикално-документалния „Произведено в Мексико“ и много други.", "date": "2018.05.28", "title": "Започва Седмицата на испанското и иберо-американското кино"}
{"url": "https://offnews.bg/tehnologii/tuitar-blokira-profili-na-balgarski-ezik-i-krie-saobshtenia-vze-kiril-681499.html", "text": "Администратори от социалната мрежа Туитър объркаха съобщения на български език с изпратени от руски ботове, в резултат на което профили на български бяха блокирани, а съобщения - скрити, пише Би Би Си и цитира блогъра Илия Темелков със съобщението му: \"Хей, Туитър, кирилицата е азбуката на поне 12 държави, които не са Русия! Айде по-сериозно, а?\".Той посочва, че не е бот и иска Туитър да не крие постовете му.Потребителят \"Хана (◕‿◕✿)\" също коментира въпроса с въпрос. \"Как да бъдеш тъп\", пита Хана и отговаря: да мислиш, че български и руски са един и същи език.Проблемът, забелязан и от журналиста Влад Савов, който пише за сайта , че в по-строгата политика на Туитър към троловете дава неочаквани \"странични ефекти\", от които страда българската Туитър общност. Все повече и повече потребители установяват, че профилите им са блокирани, а съобщения - филтрирани, като причината е не друго, а кирицата.Светлина върху вероятната причина за блокирането на съобщенията на кирилица хвърли главният съветник в компанията Шон Еджет. Говорейки през октомври 2017 г. пред американския Сенат за онлайн дезинформацията, идваща от Русия, Еджет призна, че инструментариумът на Туитър не се опитва да различи \"добрите\" и \"лошите\" машини, когато търси акаунти, свързани с Русия. Дори и акаунтът да отговаря само на един от зададените критерии за разпознаване на връзка с Русия, това се смята за достатъчно, за да се приложи ограничителна мярка. В случая това се оказва кирилицата.Въпреки това, отбелязва Би Би Си, няма подобен проблем с украински или белоруски акаунти, а потребителите в Украйна и Беларус също използват кирилицата.В отговор на проблема от Twitter заявяват, че търсят причината за проблема и ще предприемат всички необходими стъпки, за да го разрешат, докато продължават да се борят със спама и дезинформацията.", "date": "2018.05.28", "title": "Туитър блокира профили на български език и крие съобщения: взе кирилицата за руска заплаха"}
{"url": "https://offnews.bg/sviat/spajdarmen-ot-mali-spasi-dete-visiashto-ot-4-ia-etazh-v-parizh-vid-681482.html", "text": "Имигрант от Мали се превърна в герой в Париж, след като успя да пропълзи по фасадата на сграда до четвъртия ѝ етаж и да спаси висящо от балкон дете.Видеоклип от героичната постъпка, спасила живота на хлапето, бе публикуван от очевидец във фейсбук.За по-малко от минута имигрантът Мамудо Гасама се покатерил от балкон на балкон и достигнал до 4-годишното дете, висящо от външната страна на парапета. През това време човек от съседния апартамент се опитвал да го задържи да не падне.След щастливата развръзка президентът Еманюел Макрон поканил Гасама в Елисейския дворец, за да му благодари лично.Малиецът минавал по улицата, когато видял тълпа. Без да се замисля, се покатерил по сградата. Когато малко по-късно пристигнал екип на пожарната, детето вече било спасено. По време на инцидента то е било само вкъщи.", "date": "2018.05.28", "title": "'Спайдърмен' от Мали спаси дете, висящо от 4-ия етаж в Париж (видео)"}
{"url": "https://offnews.bg/politika/bsp-tcenko-chokov-e-upravliaval-izborite-v-galiche-po-telefona-ot-zat-681507.html", "text": "Ценко Чоков е звънял от два мобилни номера от затвора и е управлявал изборния процес в Галиче“.Това заяви зам.-председателят на БСП Кирил Добрев на пресконференция в централата на партията.Всяко търпение има своя предел и това, което се случи вчера в селата Беден и Галиче, беше нагла демонстрация и завръщане на мутренската държава, а не избори, категоричен е той. Според него с. Галиче е държава в държавата. Добрев добави, че от всички репортажи вчера, заедно с безбройните клипове и стотиците снимки, които са се изсипали в мрежата, са изплували образи от началото на 90-те години. „Бях забравил как изглеждат официалните анцузи, ланците отгоре и джиповете по на 15-20 години, каза Добрев. По неговите думи „официалните” резултати от изборите не кореспондират с реалните гласове. Той даде пример със с. Беден, където кандидат на БСП е Николай Димов, а резултатът е 121 на 112 гласа в полза на ГЕРБ заради 10 „невалидни” бюлетини. „Там станахме свидетели на нагли манипулации, натиск, използване на служебно положение и корпоративен вот”, категоричен бе Кирил Добрев. Той обяви, че през целия ден кметът на община Девин е бил пред изборната секция, участвал е в извозването на избиратели и е вдигнал грандиозен скандал на ОИК, заради това, че представителите на БСП не са искали да разпишат протокола или са го направили с особено мнение. Добрев подчерта, че и за двете общини е характерна една коалиция, която се появява и на национално ниво – ГЕРБ-ДПС. „Може би двете партии имат еднакви политически ценности, добре е да го обявят и официално“, каза още той. Зам.-председателят на БСП припомни и случая от миналата седмица с мобилната секция, в която гласовете се контролират от бащата на народния представител от ГЕРБ. Той поясни, че на втори тур резултатът е леко променен, но изрази съмнение, че е и този е коректен. „Докато доброволчески патрули не допускат новорегистрираните да гласуват, лидерът на ГЕРБ отваря задната врата и пуска над 30 човека“, допълни Добрев.Николай Димов: Вчера в Беден нямаше избори, а нещо коренно различно„Вчера в Беден нямаше избори, а нещо коренно различно. Хората бяха извозвани до секцията от кмета на Девин с личен и общински автомобил. Единственият работодател в селото, който е шеф на цех, работещ за ВМЗ – Сопот, оказваше натиск върху гласоподавателите с тезата, че ако не гласуват за ГЕРБ, този цех няма да съществува”. Това каза кандидатът за кмет на с.Беден от БСП Николай Димов. Ной добави, че натиск е имало не само от него, но и от самия общински кмет и председателя на ГЕРБ в общината. „Сами можете да си представите- как това се отрази на изборния процес”, каза още Димов.Веселин Тушинов: В с. Галиче и в Сомалия кмет се посочва, а не се избира„Това, по което си прилича с. Галиче с държави като Сомалия е, че кмет се посочва, а не се избира“, заяви кандидатът за кмет на селото от БСП Веселин Тушинов. Той се пошегува, че селото има демографски прираст, защото в последните месеци са регистрирани над 200 души. „Те се водят на пусти къщи и адреси, където няма как да живеят. Дори и в бившето училище има регистрирани хора“, подчерта той. По неговите думи в подвижната секция са регистрирани само подвижни хора. „Истинските неподвижни хора, които имат нужда от тази секция, дори не бяха записани. Причината е, че това са поддръжници на БСП, на които няма как да им проконтролират вота“, каза още Тушинов.", "date": "2018.05.28", "title": "БСП: Ценко Чоков е управлявал изборите в Галиче по телефона от затвора"}
{"url": "https://offnews.bg/politika/borisov-prizova-prokuraturata-i-sluzhbite-da-razsledvat-korumpiranite-681531.html", "text": "Прокуратурата и службите да разследват корумпираните доктори, призова премиерът Бойко Борисов при посещението си в  Университетската болница „Св. Георги\" в Пловдив.Според Борисов корупцията в здравеопазването я правят или докторите, които управляват лечебните заведения, или здравната каса.Той подчерта, че за тази година правителството е отделило 4,7 млрд. лева за здравеопазване и посочи, че при тези суми за сектора всички лекари и медицински сестри трябва получават заплатите си навреме, визирайки казусите в Ловеч и Враца.Борисов направи инспекция на обновената клиника по анестезиология и пребазираната клиника по неврология в Университетската болница „Св. Георги\".В 13-етажната сграда са подменени и всички асансьори. Голяма част от средствата, необходими за финансиране на цялата инвестиция, се осигуряват поетапно от собствените приходи на лечебното заведение.Министерството на здравеопазването е отпуснало 3 млн. лева за ремонта на лечебното заведение и закупуване на техника в периода 2015-2018 г.", "date": "2018.05.28", "title": "Борисов призова прокуратурата и службите да разследват корумпираните доктори"}
{"url": "https://offnews.bg/112/mazh-katastrofira-i-napadna-politcai-681486.html", "text": "Мъж е нанесъл средна телесна повреда на полицай в Дупница след пътно произшествие.40-годишният мъж влязъл в конфликт с пътни полицаи, след като му се сторило, че бавно обслужват произшествието, уточниха от полицията.Нападателят е задържан за 24 часа в районното в Дупница.Започнато е досъдебно производство.", "date": "2018.05.28", "title": "Мъж катастрофира и нападна полицаи"}
{"url": "https://offnews.bg/kultura/parviat-patuvasht-art-festival-antrakt-gostuva-na-stcenata-na-pej-s-681488.html", "text": "Откритата сцена на „Пей сърце“ е първата спирка на пътуващия арт фестивал „Антракт“. Театър, stand up comedy, музика, кино е богатият културен афиш на фестивала, който ще се проведе от 1 до 30 юни. Летните вечери ще стартират в 20:30 часа и ще предложат на гостите уникално съчетание на изкуството и добрата храна в приятна обстановка и компания. В рамките на фестивал „Антракт” на откритата сцена на ресторант „Пей сърце“ ще се качат актьорите Кирил Бояджиев в представлението в стил stand up comedy „Помощ, имам две деца!“, Ива Тодорова с моноспектакъла „Приятно ми е, Ива“, Ники Станоев със stand up comedy show “Ники говори за музика“. Гостите ще видят голямото име на българското кино и театър Пламена Гетова в моноспектакъла „Една актриса говори за живота си”, авторския моноспектакъл на Ованес Торосян „Harlem Shake”, Стефания Колева с \"В какво се замесих\".Меломаните ще зарадват: актрисата и певица Милица Гладнишка в дует „Радост” с Васил Спасов , Dead Man's Hat с авторска смесица от инди рок, американ акустик фолк и електро рок, Ирения Васкез /Куба/ с горещи латино ритми, певецът и китарист - Явор Велчев - Яви, динамичното дуо „Sofia Streets“, които с китара, глас, чело и лупер, иновативно аранжират оригинални и популярни творби. Всеки понеделник любителите на киното могат да видят класически заглавия „Из старите киноленти”. Организаторите на „Антракт” са подбрали филмите „Лежа във водата... и правя балончета” с участието на Луи дьо Фюнес, Пиер Дуден, Марта Меркадие, Мария Рикелми, Филип Лемер, Жак Кастело и др., „Колко е важно да бъдеш сериозен” с Майкъл Редгрейв, Ричард Уотис, Майкъл Денисън, Уолтър Хад, Едит Евънс, Джоан Грийнууд, Дороти Тътин, Маргарет Ръдърфорд и др., „Сладката Ирма” с Джак Лемън, Шърли Маклейн, Лу Джейкъби, Хершел Бернарди, Хоуп Холидей, Брус Ярнел и др. и „Фриско Кид” с Джин Уайлдър, Харисън Форд, Рамон Биери, Вал Бизолио, Джордж Ди Ченцо, Лео Фукс и др.В рамките на фестивала ще се проведе и конкурс за авторско късометражно кино на тема „Пей сърце”, а организаторите са подготвили специални награди за победителите. В стилната и прохладна лятна градина на „Пей сърце“ зрителите ще се насладят на изискано 7-степенно дегустационно меню с чаша студено вино или kraft бира. Миди с просеко, скариди със сладък чили сос, салата от авокадо, сушен домат и зелени подправки, такос с чоризо и маслинова паста, батат с крем от сирена и прошуто, зелени аспержи със сос Холандез и фин десерт ще допълнят празника на изкуството и сетивата.  За евентуалните кратки летни дъждове, организаторите са осигурили навеси и спектаклите няма да бъдат прекъсвани или отменяни.Резервации на  или на място в ресторант „Пей сърце” (бул. „Георги Софийски” 32).", "date": "2018.05.28", "title": "Първият пътуващ арт фестивал 'Антракт' гостува на сцената на 'Пей сърце' през юни"}
{"url": "https://offnews.bg/112/dvama-zaginaha-pri-tezhka-katastrofa-mezhdu-tir-i-leka-kola-na-trakia-681510.html", "text": "Тежка катастрофа между ТИР и лека кола на АМ \"Тракия\" отне живота на двама души. Около 14 часа днес тежкотоварен камион с турска регистрация е навлязъл в насрещното на 124-ия километър на магистралата посока Бургас и се блъснал челно в лека кола с бургаска регистрация, съобщиха за OFFNews от МВР-Пловдив.Жертвите са шофьорите на ТИР-а и на автомобила.На мястото са изпратени екипи на полицията и на Спешна помощ. По случая е образувано досъдебно производство. Причините за инцидента са в процес на изясняване.Временно е наложен обходен маршрут: Път - II - 64, п. в. Север; път I-8 -Пловдив – Пазарджик; път III- 805 - Пловдив – АМ \"Тракия\" (п. в. при км121). ", "date": "2018.05.28", "title": "Двама загинаха при тежка катастрофа между ТИР и лека кола на 'Тракия' (обновена)"}
{"url": "https://offnews.bg/112/avtobus-ot-gradskia-transport-na-plovdiv-se-udari-v-mantinela-shofior-681489.html", "text": "57-годишен шофьор на автобус е загинал при катастрофа между Бенковски и Съединение, съобщават от МВР.По първоначални данни автобус по линия 93 е навлязъл в насрещната лента и се блъснал в мантинелата.Няма пострадали пътници, казват още от полицията. Извършва се оглед на мястото на инцидента. Пътният участък е проходим.", "date": "2018.05.28", "title": "Автобус от градския транспорт на Пловдив се удари в мантинела, шофьорът загина"}
{"url": "https://offnews.bg/koloezdene/frum-oshtipete-me-mechtata-se-sbadna-681487.html", "text": "Британската суперзвезда в колоезденето Кристофър Фрум коментира емоционално победата си в Обиколката на Италия. На 27 май четирикратният победител в Тур дьо Франс и еднократен шампион в Обиколката на Испания прибави към трофеите си и дебютен успех в Джирото.\"Ощипете ме! Последните три седмици бяха много тежки и неведнъж си мислех, че това ще е невъзможно. Но мечтата ми се сбъдна. Благодаря на всичките си съотборници и екипа на Sky, които не спряха да вярват в мен\", написа 33-годишният Фрум в Туитър.Той сподели също, че се е решил да участва на Джирото и да се опита да го спечели заради допълнителната седмица почивка, която има между него и Тура, който е следващата му цел.\"Част от моя характер е правилно да оценявам ситуацията. Винаги съм бил фокусиран върху това какво трябва да направя, за да постигна желанието си. Ако реша нещо, го правя.Видяхте какво става с колоездачите на третата седмица на толкова тежко състезание (б.р. Фрум намеква за кризата, в която изпадна Саймън Йейтс, който дълго време водеше в Джирото, но накрая рухна). Трябва да си в правилната форма за Тура, за да не завършиш предсрочно\", каза ден след победата си в Италия Фрум.", "date": "2018.05.28", "title": "Фрум: Ощипете ме!  Мечтата се сбъдна!"}
{"url": "https://offnews.bg/bojni/vnukat-na-bad-spensar-zapochna-da-razdava-tupanitci-v-ufc-681514.html", "text": "Внукът на екшън звездата от 70-те години на миналия век Бъд Спенсър - Карло Педерсоли-младши дебютира с победа в първия си международен мач от смесените боеве UFC.25-годишният боец се наложи над Брад Скот със съдийски решение (28:28, 29:28, 29:28) в Ливърпул. Италианецът първоначално не беше предвиден за участие, но му се отвори възможност за дебют в UFC (Ultimate Fighting Championship) след контузията на Салим Туахри. Преди дебюта си в клетката, Педерсоли-младши имаше 11 победи и една загуба в ММА.Интересното е, че известният дядо на Карло - Бъд, който почина през 2016 година на 86-годишна възраст, също е тясно свързан със спорта. Спенсър започва да тренира плуване през 1937 г. На 19 септември 1950 г. той подобрява националния рекорд на Италия на 100 метра Свободен стил, заковавайки хронометрите на 59,5 секунди, превръщайки се в първия италианец, слязъл под една минута на тази дистанция.Година по-късно печели два сребърни медала на Средиземноморските игри в Египет – на 100 метра свободен стил и 3х100 смесена щафета. През 1952 и 1956 г. участва на Олимпийските игри в Хелзинки и Мелбърн, като и в двата случая отпада на полуфиналите на 100 м свободен стил.Спенсър е седемкратен шампион на Италия по плуване – 100 метра свободен стил, както и четирикратен в щафетите 4х200 свободен стил, 3х100 и 4х100 смесена щафета. Освен това през 1954 г. става шампион на Италия по водна топка с отбора на Лацио, а през 1951 г. – и на Средиземноморските игри.През 1957 г. преустановява спортната си кариера. На 17 януари 2005 г. е награден от италианската федерация по плуване с наградата Златен кайман, а две години по-късно получава дипломи за треньор по плуване и водна топка. По думите на Томазо Пезапане, вицепрезидент на отбора по водна топка на Лацио, през 50-те години Спенсър става първият човек, преплувал Неаполитанския залив в посока Капри – Неапол (30 км).Името на екшън звездата обаче е само артистичен псевдоним, а истинското име на актьора е Карло Педерсоли.", "date": "2018.05.28", "title": "Внукът на Бъд Спенсър започна да раздава тупаници в UFC"}
{"url": "https://offnews.bg/futbol/oshte-edno-interesno-ime-sred-variantite-za-trenior-na-tcska-681485.html", "text": "Легендарният сръбски треньор Любиша Тумбакович е предложен на ЦСКА, пише \"Тема Спорт\". Специалистът е сред обсъжданите варианти за нов наставник на \"червените\".Тумбакович в момента води националния отбор на Черна гора, като днес има контрола срещу Босна и Херцеговина. Според запознати той е сред сериозните кандидатури за кормилото в ЦСКА. Говори се, че сърбинът е готов да води \"армейците\", но паралелно с това желае да запази и поста си на селекционер на Черна гора.\"Червените\" обаче предпочитали той да е съсредоточен изцяло върху клубния си тим, така че има някои разминавания между двете страни. Тумбакович не е единствената опция пред ЦСКА, като се разглеждат и доста други кандидатури. Крайното решение кой да води отбора се очаква да бъде взето най-късно до 1 юни (петък).Тумбакович е считан от мнозина за най-успешния треньор на Партизан. Води го на два пъти – от 1992 до 1999 и от 2000 до 2002 г. В тези периоди печели общо 6 титли и 3 купи. Шампион е през 1993, 1994, 1996, 1997, 1999 и 2002 г. Води \"гробарите\" в цели 301 шампионатни мача, като спечелва впечатляващите 228.По този начин се утвърждава като един от най-добрите сръбски специалисти в историята на местното първенство. В Партизан Тумбакович е принуден да работи в тежки условия. 90-те години са много турбулентни за цяла Югославия заради войната там.За да оцелява, белградският гранд трябва да продава всички свои звезди като Предраг Миятович, Славиша Йоканович, Саво Милошевич и доста други, но въпреки това остава основна сила в сръбския футбол под ръководството на Тумбакович.", "date": "2018.05.28", "title": "Още едно интересно име сред вариантите за треньор на ЦСКА"}
{"url": "https://offnews.bg/nashite-avtori/iz-delnitcite-na-edin-lud-21-25-maj-681490.html", "text": "Понеделник, 21 майОт ГЕРБ искат оставката на депутата Ташко Ерменков заради фейка във Фейсбук, че водата на София е отровена. Което наистина си беше провокация към националната сигурност, да не кажа тероризъм. Зам.-председателят на БСП Кирил Добрев обаче оправдава колегата си. Това, вика, му е работата като депутат – да задава въпроси. Ако не бяха подобен тип въпроси, нямаше да разберем, че има проблем с урана във водата в Хасково.Като каза Хасково, та се сетих, че Лещански още го заобикаля отдалече, защото го търсят да го бият. И той загрижен за хората като Ташко по-лани предсказа тежко земетресение. Та хасковлии караха Великден на палатки… Мисля, че и дело имаше, но не знам какво стана.Между другото, в сайта agentibg.com хвърлих едно око на досието на щатен сътрудник на РУ-ГЩ Ташко Ерменков. Там са поместени много ласкави отзиви за работата му като разузнавач. Ето само един от тях: „Със затруднения изпълнява задълженията си… не винаги проявяваше професионален усет. В отделни моменти показа признаци на боязън. Не успя да създаде условия за трайно ползване на легални източници като институти, библиотеки и др… В усложнена обстановка на моменти губи самообладание и не може да контролира емоционалните си реакции…\", РУ-ГЩ, юли 1990 г.Впечатлението ми е, че така, както са го описали, изглежда малко дебилен…Вежди Рашидов, по известен като Прогресивния, разправя пред „24 часа“: „Борисов има една \"вина\" - толерира свободата на словото…“Отдавна е известно, че Вежди е доста неук, но не допусках, че чак до там, та да не знае значението на думата „толерирам“… Ще напомня, че това лице (разбира се, че преувеличавам!) е председател на парламентарната комисия по култура и медии. И също ще напомня, че „24 часа“ е от вестниците на медийния империалист. За когото по-лани Вежди рече: „Всички ли сме роби на един дебел, грозен, на 20 г. милионер бе, да му е.а пу.ката майна. Всички ли сте роби на такъв изрод…“И сега същият този Вежди се мазни на изрода… Проблемът с медийната свобода в България бил, че поради добротата на Борисов, една \"шайка\", \"секта\" от \"умни и красиви\" се развихрила: \"Неговото добро отношение даде възможност на едни хора да преминат границите, да развихрят слободията и да го нападнат…\"Предполагам, че визира Прокопитата. Щото говори за „розовобузест олигарх“.Добре тръгва седмицата, дума да няма…Вторник, 22 майТрябва да си Антон Тодоров, за да не разбираш, че унижението на президента на България е унижение и на България. И трябва да си пълен кретен, за да се радваш на това. „Путин се изгаври с нашия тип, както само московците могат да се гаврят с подобни елементи. Только 48 сек. изявление на Путин, в което основният акцент е посещението на Борисов в края на месеца. Място на унижението – в гората, набързо… Кеф!“Как се предаваше графично ономатопеята, когато човек плюе върху нещо гнусно? Не плюе, ами храчи? Както и да е, сещате се.Добре, де, ами ако тая работа е замислена заедно от Борисов и Радев на ползу роду?Имаше един виц за поручик Ржевски. Преди да тръгне на бал, той сложил един банан в левия джоб. Ще поканя, рекъл, Наташа Ростова на танц, ще я притегля към лявата страна, тя ще усети банана и ще се отмести към дясната… И точно там ние ще я посрещнем. Та някак ми се струва, че Радев е в левия джоб, в ролята на банана. Но може и да греша. Ще се върнем пак на тоя въпрос по-надолу.Регионалният министър Николай Нанков вика, че около 30% от населението на страната ни нямало достъп до канализация. Голяма работа! Били са времена, и то не много отдавна, когато и 100% са нямали. Те да имат какво да ядат, па ще намерят къде да… Така, де, не е ли така? Дето е казал Брехт, хляб дайте, канализацията после.Замислих се, че докато е жив, човек опознава жените и накрая пак умира невежа. Вчера например научих, че човек трябва да се пази от жена в Белаз, дори и да е с Камаз!В мини в района руския град Киселевск 38-годишна водачка на 130-тонен Белаз не видяла един Камаз и го нагазила. Слава Богу, жертви няма. Катаджиите съставили акт на шофьорката и я глобили 500 рубли. 13 лева наши пари!Разбира се, това се случва в един свят, от който ние се опитваме да се откъснем, но някои хора упорито ни теглят обратно…Сряда, 23 майКакто каза навремето министър Петканов, Борисов много обича да се прави на умряла лисица. Снощи имаше протест пред МС срещу размразяването на „Белене“. И докторът отиде да повика „Долу!“, „Оставка!“. Даже прояви самоинициатива и три пъти викна „Педерасти!“. Два пъти за него си и един път за една приятелка от провинцията, която не можа да дойде. Не беше голям протест, 2-3 хиляди се събрахме. Другите явно не им дреме, че се гласят да им откраднат още няколко милиарда. Нека им тогава! Обаче сбирката на защитниците на строежа на „Белене“, организирана от Гоцетата, беше направо камерна, само за най-близките приятели на организаторите…Та днес Борисов се чуди и мае: “Защо викат под моите прозорци, при положение, че в момента Радев е на посещение в Русия: \"Не можах да схвана. Президентът е в Москва, а протестът е срещу мен…\"Прави се на улав. Цяла България разбра, че Радев е в Москва да му вземе поканата. И Путин го каза, и Медведев: \"Очакваме с нетърпение посещението на българския премиер Борисов…\" Даже му казаха и кой ден да иде – 30 май. Както се казва във Великата книга, има призвани, има и призовани. Радев е от призваните, Борисов от призованите… Направо му пратиха повиквателната от Москва.\"Не мога да разбера каква е тази истерия. Ако не ги водим тези преговори, няма ли да имаме обратната истерия? Защо се отнасяме безстопанствено към милиардите, които българският данъкоплатец е платил?\"Време е да направим няколко тома с избрани мисли на Борисов по важните теми. И като почне да не разбира нещо, да го върнем към съответната страница, когато го е разбирал. Например когато викаше, че „Белене“ е гьол, че е сеизмично опасна, че е скъпа…В България никой не знае нищо за предстоящата визита на Борисов в Москва. Знае се, че ще ходи в Киев на 26 май. Когато, съвсем случайно, там ще се играе финалът на Шампионска лига между Ливърпул и Реал. Но за Русия и самият Борисов сега научава. Щото визитата е уредена от Меркел и Макрон, които вече посетиха Путин. И са му обещали, че ще му пратят и Борисов да удари едно чело. Щото за нас, за някои от нас, той може да е цървул, но така или иначе е началник на Европа и чрез неговото челобитие един вид Европа ще уважи Путин…И всичко това е заради оня тъпанар Тръмп. Зорлем тика Европа в ръцете на Бялата мечка.В интерес на истината, европейските лидери даже и не чакат много да ги тикат. Гледайте Меркел какво прави. Ами Макрон? В деня, в който международните следователи, разследващи трагедията с полет MH17 на „Малайзийските авиолинии“, свален над Източна Украйна през 2014 г., при което загинаха 298 души, съобщиха, че самолетът е бил ударен от ракета „Бук“, изстреляна от 53-ата противоракетна бригада, базирана в Курск, която е част от руските въоръжени сили… „Та точно в този ден, написа Светльо Божилов във ФБ, за голям срам президентът Макрон нарече Путин “скъпи Владимир”, и подписа сделка на “Тотал” с приятеля на Путин - Тимченко за 2.5 млрд. евро. Жалка Европа.“Жалка Европа…", "date": "2018.05.28", "title": "Из делниците на един луд (21-25 май)"}
{"url": "https://offnews.bg/obshtestvo/polskiat-institut-dazd-i-su-s-obshta-konferentcia-za-pravata-na-detet-681520.html", "text": "Правата на детето в исторически и съвременен контекст бе акцент на конференция, организирана от Държавната агенция за закрила на детето, Полския институт в София и Факултета по педагогика на Софийския университет „Св. Климент Охридски“.„Настоящата научно-практическа конференция фокусира академичната мисъл върху необходимостта от специално внимание и дебат по въпросите, свързани с утвърждаването на правата на децата и възможностите за промяна в техния живот. Неоспоримо е правото на всяко дете на мечти, както и на обич и щастие. Затова в градежа на бъдещето ние трябва да помогнем на децата и най-лесният път към това е да им дадем права, да им дадем властта да се изразяват“, заяви в приветствието си към студентите и гостите председателят на ДАЗД д-р Елеонора Лилова. Тя допълни, че грижата за децата и възможностите за развитието им са движещата сила, която подтиква институциите да идентифицират проблемите, да очертават перспективите и да търсят най-добрите решения.Официални гости на събитието бяха ректорът на Алма матер проф. Анастас Герджиков, омбудсманът на Република България г-жа Мая Манолова, заместник-посланикът на Република Полша в България, г-н Maрек Михалак – омбудсман по правата на детето в Република Полша, директорът на Полския институт в София Ярослав Годун и деканът на Факултета по педагогика. проф. д-р Бончо Господинов. Модератор на събитието бе проф. дпн Сийка Чавдарова-Костова.В дневния ред на научния форум са включени следните теми: правата на детето в глобализираното съвремие – между индивидуалността/уникалността и равенството; перспективите на омбудсмана по правата на детето; правата на детето в делото на Ирена Сендлер; исторически аспекти на закрилата на децата в България; правата на детето в контекста на гражданското образование; делото на Януш Корчак – класик на европейската педагогика на детството и предтеча на правата на детето.Лектори на конференцията са проф. дпн Aдам Солак – педагог, преподавател в Академията за специална педагогика „Мария Гжегожевска“ във Варшава; проф. дпн Барбара Смолинска-Тайс – социален педагог, социален работник, обществен съветник на омбудсмана по правата на детето, ръководител на катедрата по социална педагогика в Академията за специална педагогика „Мария Гжегожевска“ във Варшава; проф. дпн Веслав Тайс – педагог, преподавател в Академията за специална педагогика „Мария Гжегожевска“ във Варшава, дългогодишен преподавател във Варшавския университет; проф. дпн Сийка Чавдарова-Костова – преподавател и заместник-декан на Факултета по педагогика към Софийския универистет „Св. Климент Охридски“; преподавателите от Факултета по педагогика проф. дпн Албена Чавдарова, доц. д-р Лиляна Стракова, ас.д-р Даниела Рачева и ас. д-р Йорданка Николова.", "date": "2018.05.28", "title": "Полският институт, ДАЗД и СУ с обща конференция за правата на детето"}
{"url": "https://offnews.bg/obshtestvo/ot-sveti-duh-zapochva-rusalskata-sedmitca-pelin-goni-dushi-peperudi-681455.html", "text": "На 51-ия ден след Великден - винаги в понеделник, се чества Свети Дух. Празникът е свързан Петдесетница, когато Свети Дух слязъл над апостолите и ги дарил с благодатни дарове.Църквата прославя Светата Животворна Троица - Бог-Отец, Бог-Син и Бог-Дух Свети, които имат равно достойнство. Според християнската вяра, Свети Дух дава живот на тварите и освещава човешките души и тела. Той се изобразява като гълъб в църковните изображения. Според народните вярвания от днес започва Русалската седмица - душите на млади удавници политат като пеперуди сред нас. За да се предпазят от нечистите сили през тези дни, хората носят пелин или орехова шума в дрехите си, закачат пелин и по вратите и прозорците на къщите си. На 28 май църквата почита преп. Софроний Български. Енорийският свещеник на софийското село Пенкьовци Стефан избягал в София със жена си, заради турско насилие. След това двамата отишли във Влашко при войводата Радул. Там жената починала, а Стефан приел монашество с името Софроний.След смъртта на Радул той се завърнал в родината си - в един манастир край Русе (вероятно пещерния манастир на св. Йоаким І, патриарх Търновски и преподобни Димитрий Бесарабовски), гдето се подвизавал с пост, молитва, труд и милостиня. Един манастирски слуга обаче го намразил и го убил с брадва. Три години по-късно Софроний се явил на живеещите в манастира и им внушил да разкопаят гроба му. Там намерили мощите му нетленни и благоуханни и ги поставили в ковчег за всеобщо поклонение.Вероятно преподобни Софроний живял през втората половина на ХV век и началото на ХVІ век. ", "date": "2018.05.28", "title": "От Свети дух започва Русалската седмица, пелин гони души-пеперуди"}
{"url": "https://offnews.bg/na-tozi-den/28-maj-roden-e-ilio-vojvoda-681181.html", "text": "На този ден през 1805 г. е роден българският хайдутин и революционер Ильо Войвода. Често е определян и като „последния хайдутин“.Роден е през 1805 в град Берово . Дядо му поп Георги загива като предводител на чета в сражение с башибозук из засада от турците при село Пастух.До 20-годишна възраст живее в родното си село. След спречкване с турския главатар, който задирял сестрите му, Ильо Марков заминава за Рилския манастир при свой роднина калугер, където е назначен за пандурин (пазач).През тези години (1830 – 1838) ходи винаги с оръжие, гони турците и разбойническите шайки, среща се из Рила с хайдути, които намират подслон в манастира. Там се среща с Неофит Рилски и други просветни дейци.", "date": "2018.05.28", "title": "28 май - Роден е Ильо войвода"}
{"url": "https://offnews.bg/obshtestvo/bez-voda-v-chasti-ot-stolichnite-kvartali-ovcha-kupel-serdika-i-hrist-681454.html", "text": "\"Софийска вода\" ще прекъсне временно водоснабдяването в части от столицата днес, съобщиха от дружеството. Подмяна на спирателни кранове на ул. „Александър Момчев“ в ж. к. „Христо Смирненски“ налага спиране на водоподаването от 10:00 до 19:00 часа на ул. „Александър Момчев“, ул. „Мъдрен“ от ул. „Камчия“ до ул. „Христо Халачев“, ул. „Ген. Георги Тановски“ от ул. „Мъдрен“ до ул. „Камчия“, ул. „Христо Халачев“ - 148 ОУ, 157 ГИЧЕ, ДГ 65. Заради изместване на уличен водопровод на ул. „Монтевидео“ в кв. „Овча купел“ се налага спиране на водата от 09:00 до 21:00 часа на живеещите по ул. „Монтевидео“ от ул. „Маестро Кънев“ до ул. „763-та“; по ул. „Акад. Константин Пашев“ от ул. „Монтевидео“ до ул. „761“; по ул. „761“ от ул. „Монтевидео“ до ул. „Промишлена“. Без вода от 10:00 до 18:00 часа ще бъдат по ул. „Охридско езеро“ от бул. „Никола Гешов“ до ул. „Никопол“ в ж.к. Сердика заради изграждане на сградно водопроводно отклонение на ул. „Охридско езеро“. ", "date": "2018.05.28", "title": "Без вода в части от столичните квартали Овча купел, Сердика и Христо Смирненски"}
{"url": "https://offnews.bg/futbol/levski-opitva-da-zadarzhi-antonio-vutov-681464.html", "text": "Ръководството на Левски започна преговори с италианския Удинезе за Антонио Вутов. През миналия сезон офанзивният халф игра на “Герена” като преотстъпен от тима от \"Фриули\". Делио Роси обаче иска да запази целия състав за новия сезон и държи 21-годишният играч да остане, твърди \"Тема Спорт\".Антонио изигра общо 33 мача през кампанията във всички турнири, в които реализира 3 гола. Той бе на терена в 26 шампионатни двубоя, в които се разписа 2 пъти. Вкара веднъж в пет срещи за Купата на България, а не успя да отбележи в две от Лига Европа. Според мениджърите на Вутов разговорите няма да бъдат леки, защото са между три страни. Ако \"сините\" обаче са настоятелни, то те ще приключат с успех.Удинезе завърши на 14-о място в изминалото първенство. Тимът от Серия А вече четири пъти е преотстъпвал Антонио. Италианците закупиха младока от Левски в началото на 2014 година.След това той игра в примаверата, но така и не записа официален мач в Серия А. Вутов бе пращан последователно в Козенца, Лече и Ботев (Пловдив). През 2017-а той спечели купата с \"канарчетата\", преди да се завърне на “Герена”.Днес “сините” ще направят и финален опит да убедят Роман Прохазка да преподпише. Ако не успеят, словакът ще продължи кариерата си най-вероятно във Виктория (Пилзен). Васил Панайотов още няма оферта да остане на “Герена”.", "date": "2018.05.28", "title": "Левски опитва да задържи Антонио Вутов"}
{"url": "https://offnews.bg/politika/bsp-iska-kasirane-na-vota-v-galiche-681469.html", "text": "БСП ще иска касиране на вота в село Галиче, където вчера с 26 гласа преднина кметското място спечели Страхил Стоянов от ГЕРБ.През деня в общинската избирателна комисия в Бяла Слатина са постъпили 4 писмени и 1 устна жалби като 4 от тях са отхвърлени, а по една ще бъде съставен акт на подвижната секционна избирателна комисия.Според левицата в изборния ден е имало множество нарушения. По думите им на подвижната избирателна секция са написани много актове за нарушения, като там в крайна сметка не гласували инвалидите, за които реално е предназначена секцията, пише bTV. От БСП твърдят също, че изборни бюлетини са раздавани на хора, които не са гласоподаватели, които са гласували от името на други хора.Причина за раздора още вчера стана и една врата в местното училище, през която, според БСП, влезнали много хора, които не били от селото, но все пак успели да гласуват.От щаба на кандидата на ГЕРБ отричат всички твърдения.„Ние живеем в правова държава, след като БСП смятат, че е имало нарушения, да сезират институциите. Всичко мина честно, нормално и открито”, заяви победителят Страхил Стоянов.Той заяви, че не очаква удари под кръста докато е кмет.", "date": "2018.05.28", "title": "БСП иска касиране на вота в Галиче"}
{"url": "https://offnews.bg/sviat/moshtna-buria-evakuira-hiliadi-v-sasht-i-kuba-dazhdove-potopiha-tcial-681471.html", "text": "Тропичната буря \"Алберто\" евакуира жителите на няколко града в Куба и американския щат Флорида. От проливните дъждове малко пò на север най-сериозно засегнат е Еликът Сити в щата Мериленд, чийто улици се превърнаха в кални реки.Губернаторът на Мериленд Лари Хоган обяви извънредно положение в Еликът Сити.Засега властите нямат данни за ранени или загинали хора. Залети бяха автомобили, а нивото на водата достигна над първия етаж на някои сгради.В рамките на две години това е второто такова наводнение в Еликът Сити, а някои бизнеси едва са тръгнали отново, когато новите наводнения са отнесли всичко със себе си.Метеоролозите предупредиха, че бурята може да предизвика опасни за живота наводнения в южните крайбрежни Американски щати. Очаква се тя да достигне сушата днес в северозападната част на Флорида, заяви Националният център по ураганите на САЩ.Алберто е първата наименована атлантическа буря за 2018 г., която започна преди официалното начало на сезона на ураганите. Според прогнозите тя ще бъде съпътствана от ветрове с максимална скорост около 85 км/ч и ще донесе дъждове от порядъка на 30 см, обхващайки район, простиращ се от Мисисипи до западната част на Джорджия. След това ще премине през долината на река Тенеси утре и вдругиден.Над 5000 човека бяха евакуирани и в Куба заради Алберто, предаде ТАСС, като се позова на кубинската телевизия. Бурята донесе проливни дъждове, особено в западната и централната част на страната. Стихията предизвика рязко покачване на нивото на реките и водохранилищата и наводни ниски райони в провинциите Пинар дел Рио, Артемиса, Матансас, Виля Клара и Санкти Спиритус. Няма данни за жертви и разрушения, но са нанесени сериозни щети на селскостопанските култури.", "date": "2018.05.28", "title": "Мощна буря евакуира хиляди в САЩ и Куба, дъждове потопиха цял град в Мериленд"}
{"url": "https://offnews.bg/futbol/srabski-trenior-se-otdalechava-ot-tcska-681465.html", "text": "Младият сръбски треньор Ненад Лалатович се отдалечава от ЦСКА. Неговите шансове да поеме отбора вече са съвсем минимални, въпреки че преди седмица нещата стояха по-друг начин.През последните 2-3 дни \"армейците\" са се насочили към други специалисти. Лалатович бе предложен на клуба от Люпко Петрович. 40- годишният треньор призна пред “Тема Спорт” , че все още няма предложение от ЦСКА-София и няма намерение да чака дълго такова.“Засега няма нищо ново. Както се казва – имам си и други задачи да върша, не мога постоянно да чакам предложение. Вече казах, че за мен ще е чест да водя такъв голям клуб. Но ЦСКА трябва сам да избере кой е най-подходящият треньор. На тях им е нужен специалист, който да постигне веднага резултати и да спечели титлата.Без значение дали ще съм аз, или някой друг. Ще видим какво ще се случи. ЦСКА и феновете му заслужават голям треньор”, заяви Лалатович, който през миналата седмица призна, че мениджърът му е имал разговори с \"армейците\".На въпрос дали е получил предложение от Борисовата градина Лалатович отговори: “Конкретна оферта от ЦСКА нямам. Ще ги чакам още пет дни. Един друг клуб вече ме чака да подпиша договор, което мога да направя по всяко време”, призна Лалатович.Много настоятелен за неговото привличане е Раднички (Ниш), а към треньора интерес има и от Близкия изток.", "date": "2018.05.28", "title": "Сръбски треньор се отдалечава от ЦСКА"}
{"url": "https://offnews.bg/112/otkradnaha-46-kopachki-za-bitkojni-ot-gotce-delchev-681473.html", "text": "Маскирани откраднаха 46 машини за криптовалута в Гоце Делчев, съобщи . Стойността им е около 20 хил. евро.На местопрестъплението е имало видеонаблюдение, като на кадрите се виждат двамата маскирани мъже, извършили кражбата.Криминалистите на място са открили изоставен бус, като с него най-вероятно е извършена кражбата.Това е поредният инцидент с кражба на машини за копаене на биткойни. През февруари крупен обир стана и в ", "date": "2018.05.28", "title": "Откраднаха 46 копачки за биткойни от Гоце Делчев"}
{"url": "https://offnews.bg/obshtestvo/valezhite-namaliavat-idva-zhega-681456.html", "text": "Новата седмица започва със слънце, след обяд са възможни валежи с гръмотевици само на места в Западна България.  Максималните температури ще са между 25 и 30 градуса, според прогнозата на НИМХ към БАН. Слънчево ще е и край морето, там няма да вали, а термометрите ще се качат до 26 градуса. Североизточен вятър обаче ще вдига вълни от 3-4 бала.Умерен вятър ще духа и в планините, максималната температура на височина 1200 метра ще е около 18, на 2000 метра – около 11 градуса. Утре ще вали на по-малко места, а жегата ще стигне до 31 градуса. В следващите дни температурите ще се повишат още. ", "date": "2018.05.28", "title": "Валежите намаляват, идва жега"}
{"url": "https://offnews.bg/kultura/preporachvame-vi-kameren-tcikal-muzikata-na-evropa-muzikata-na-681380.html", "text": "Софийската филхармония отбелязва Българското председателство на съвета на ЕС с цикъл концерти \"Музиката на Европа\". 28 камерни концерта с музиката на 28-те страни-членки на Европейския съюз. Те ще бъдат с участието на водещи български музиканти, студенти от Националната музикална академия и музиканти от някои от страните-членки на ЕС.Днес от 19:00 часа е ред да се изпълни концфертът, посветен на Унгария. Участие ще вземат духовият квинтет на Софийската филхармония и Quarto Quartet, а в програмата се включват Ференц Фаркаш – „Антични танци“ и Дьорд Лигети – „Шест багатели за духов квинтет“ в изпълнение на Духов квинтет в състав: Кремена Ачева, флейта; Валентин Методиев, обой; Михаил Живков, кларинет; Мартин Стоянов, фагот; Красимир Костадинов, валдхорна и Золтан Кодай – „Струнен квартет“; No. 2 Op. 10 – I. Allegro, II. Andante. Quasi recitativo – Allegro giocoso в изпълнение на Quarto Quartet. ", "date": "2018.05.28", "title": "Препоръчваме ви: Камерен цикъл „Музиката на Европа“: Музиката на Унгария в Софийската филхармония"}
{"url": "https://offnews.bg/obshtestvo/protest-v-sofia-dnes-sreshtu-instalatcia-za-parno-ot-otpadatci-681470.html", "text": "Граждански протест срещу изграждането на инсталация за изгаряне на отпадъци на площадката на ТЕЦ - София при Централна гара се организара днес. Недоволните се събират пред сградата на Столична община на \"Московска\" 33 в 18,30 часа.  СОС одобри на 17 май заем от 65 млн. евро, за да стартира проекта с обща стойност 157.54 млн. евро. От тях 91.8 млн. евро са европейски средства по програма \"Околна среда\". Против са съветниците от \"Политическа група 5\", които смятат, че гражданите нямат достатъчно информация за проекта, който ще доведе до замърсяване на въздуха в града. Те настояват проектът да бъде замразен и да се направи нов анализ на технологията за изгаряне RDF.От БСП пък искат инсталацията да се разположи при завода за отпадъци до село Яна. Според социалистите в СОС поемането на дълг от Топлофикация ще доведе до увеличение на цената на парното. Демократична България иска референдум за изграждането на инсталацията. От ГЕРБ обясняват, че целта на заема е да не се забави изпълнението на проекта и предвидените в еврофондовете средства за него до 2020 г. да бъдат възстановени от Еврокомисията и да не останат за сметка на бюджета. Изплащането на 40% от финансирането по оперативната програма \"Околна среда\" цели и да се вдигне процентът на платените по нея средства и да не се намали бюджетът ѝ.Сега предстои общината да внесе искане за отпускане на финансиране по оперативната програма \"Околнасреда\", което трябва да бъде разгледано и от Европейската комисия. След евентуално одобрение трябва да бъде обявен търг за проектиране и строителство, което ще отнеме 3 години. Крайният срок за изграждането на когенерацията е 2023 г. Според кмета Йорданка Фандъкова с пускането на новата инсталация част от старите мощности на ТЕЦ „София“ вече няма да работят на пълен капацитет. По този начин намаляваме емисиите, които в момента ТЕЦ-а емитира във въздуха. Фините прахови частици от ТЕЦ „София“ с новата инсталация намаляват с 6,2 т. на година или с 9,6 на сто.Емисиите на въглероден оксид намаляват с 87,2 т. на година, което е със 7% по-малкоАзотните оксиди намаляват с 46,4 т. на година или 2% по-малко.Европейката норма на емисиите Фини прахови частици - ФПЧ, за индустриалните съоръжения е 10 милиграма на кубичен метър, а инсталацията на София ще покрие норма под 1 милиграм на кубичен метър.По отношение на диоксините и фураните, за които се говори също много, мисля, че успяхме да убедим и най-големите скептици, че те са в пъти по-ниски от тези, които емитират дейности по горене в бита, твърди още кметът на София. Инсталацията на София е проектирана с комплексна 4-степенна система за очистване на отработените газове от най-съвременно поколение. Предварителните анализи сочат, че на годишна база инсталацията ще реализира печалба от 10 млн. евро, а оперативните разходи за поддръжката й са до 7 млн. евро на година. В момента ние плащаме 5 млн. лв. за оползотворяване в циментовите заводи и то за количества по-малки от заложените за МБТ. Предстоят нови конкурси и можете да си дадете сметка, че тази цена ще нараства с увеличение на количествата, категорична е Фандъкова. Според Група 5 и организацията \"За земята\", които стоят зад протеста, най-големите притеснения са свързани със \"създаване на още един източник на фини прахови частици, тежки метали, парникови газове, диоксини във въздуха\". Общинският съветник Симеон Славчев обясни на страницата си във фейсбук: Той призовава всички жители на София да се включат в протеста. ", "date": "2018.05.28", "title": "Протест в София днес срещу инсталация за парно от отпадъци"}
{"url": "https://offnews.bg/obshtestvo/ne-balgarite-ne-sa-evropejtcite-koito-naj-chesto-napuskat-rodinata-s-681511.html", "text": "Не, българите не са европейците, които най-често бягат от родината си, за да търсят препитание другаде. Напусналите до 2017 г. са в пъти повече, отколкото 10 години по-рано и все пак не България, а Румъния заема първото място в ЕС по брой граждани в работоспособна възраст (20-64 г.), които изкарват хляба си не в родината, а в друга държава от Съюза.България не е на второто, третото, четвъртото или петото място, тя заема шестото със своите 12.5% работещи зад граница през 2017 г. През 2007 г. те не са били и 5% от работоспособното население, показват данни на Евростат.Средният процент през 2017 г. за Съюза е 3.8%, като спрямо 2007-а година той също нараства - от 2.5%.Най-малко германци напускат родния дом, за да работят в чужбина - 1% (1.0%). Предпоследна е Великобритания (1.1%), а преди нея - Швеция и Франция (по 1.3%).Първенецът Румъния отчита 19.7% работоспособно население, което се труди другаде в ЕС. Ръстът спрямо 2017 г. е с 12.3 процентни пункта. На второ място е Литва (15.0%), а там скокът е с 10 на сто. Следва я Хърватия (14.0%), чийто ръст е 9.5 процентни пункта. Четвърта и пета са Португалия (13.9%) и Латвия (12.9%).Намаление от 2007 до 2017 г. има в Кипър - от 7.1% на 3.9% през 2017-а.Като цяло, висшистите са по-мобилни от останалата част от населението. 32.4% от мобилните граждани на ЕС имат висше образование.Това е особено ярко изразено по отношение на Франция. 62.5% от живеещите и работещи в чужбина французи имат висше образование. Процентът на висшистите от населението в страната е 34.6%.Същото важи и за Германия, където при 54.5% висшисти от работещите в чужбина, завършилите университет живеещи в страната са 26.7%.Не е така обаче в шест страни членки, сред които е и България. В родината ни, Хърватия, Португалия, Латвия, Литва и Естония делът на висшистите сред заминалите за чужбина е по-нисък в сравнение с този на населението в съответната страна.", "date": "2018.05.28", "title": "Не, българите не са европейците, които най-често напускат родината си за работа в чужбина. Румънците са"}
{"url": "https://offnews.bg/nashite-avtori/galishki-nevoli-681463.html", "text": "Снощи гледах нов филм с Брус Уилис, който играеше хирург, на когото бандити убиват жената и раняват дъщерята. И той поема инициативата...В самото начало на филма се показват разни кадри от новините в САЩ – стрелби в училище, на улицата, статистики на убийствата в Чикаго и други големи градове. Идеята беше, че свободният достъп до оръжие е нещо вредно. Предполагам, че е тенденция да забраняват този свободен достъп и не мога да преценя дали е правилно или не. По-скоро като привърженик на мира смятам, че всяко едно оръжие е създадено с цел да стреля по хора или животни и поради това е ненужно. Но САЩ е толкова загадъчна страна за мен, че като нищо някой ще ме убеди, че там хората задължително трябва да имат оръжие в домовете си.От друга гледна точка Корнелия и ГЕРБ активистите си изпочупиха краката да обикалят нашата белослатинска околия през последните дни, понеже в Галиче имаше извънредни местни избори, защото Ценко не успя да се задържи повече на власт. Защото прекали с радостите миналата година, когато ужким бил подкупил някаква съдийка... Ако си беше седял тихо и кротко, още щеше да си кметува и да си харчи парите на свобода. Само че и той си има его и това негово его го накара да вдига банкети... Тази свобода местните я наричат най-скъпите десет дни на свобода, солена му излезна. Бабите си обичаха стария кмет, защото циганите бяха спрели да крадат за един много дълъг период от време. През всичките му мандати. Новият дали ще успее да удържи това положение – питат се те. Ако не сте поживели малко в Галиче, няма как да разберете нито стокхолмския синдром на местните, нито страховете им.Село Галиче е умален модел на България. Ценко не можеше да продължава сам. Затова се бе заиграл с представители на разни партии, разпределяха се и тук порции, набиваха се и тук обръчи от фирми. Флиртовете му с политици и мошеници от една страна и личните му качества от друга го докараха до днешното положение. Оплете се като пате в калчища, резултатите от собствената му ограниченост плюс депесарските интриги се оказаха проблем, който не може да преглътне. Кой каквото сам си направи, никой не може да му го направи. А ви заразказвах за филма, защото Галиче е село особено. Въоръжено. Там хората живеят почти като в Америка, тоест, в почти всяка къща има огнестрелно оръжие. И когато концентрацията на толкова много законни и незаконни пушкала е така голяма, човек почва да се замисля дали да посегне да открадне нещо от комшията си. Ценко удържаше контрола до едно време. Беше алфа животното. А после властта отслабна и се проявиха и другите. В Галиче не са малко бабаитите. И не са само тия, дето ги показват по новините.И сега като напишат, че кой бил победил на извънредните избори, се замислям какво означава думата „победа“ в случая. Кой кого е победил? Няма ли пак победени да бъдат старите хора, чиито синове и дъщери са на хиляди километри от тях и не могат да им помогнат? Може ли точно в това село някой някого да победи? Умален модел. Така са си разпределили България и големите бандюги. И така всички онези с пенсии от 250 лева са победени и винаги ще бъдат. Изгонените им от домовете си внуци също. А кой от бандитите е победил – има ли значение? Само че тия бандити не бива да забравят, че тук и там има разни скрити оръжия, които могат да гърмят съвсем ненадейно. И ще стане като във филма с Брус Уилис. Рано или късно хората ще се самоорганизират в нова държава и ще изчистят старата. Или просто няма да остане народ за тормозене и хиените ще трябва да почнат да се самоизбиват помежду си. Май вече започват...Далече съм бил от мисълта да защитавам Ценко. Но той беше това за хората там, което е Бойко за българите. Цар и батюшка с романтичен ореол на полухайдутин. Знам какво ще стане. ГЕРБ си назначиха кмет, който е типичен за тях, послушен, кротък и безличен. Зад него някой друг ще кара влака. Схемата, по която се управляват стотици градчета и села у нас. Схемата на мафията, защото реално управляващите не сключват договор черно на бяло с марионетката. Никакви подписи никъде. Просто си се знае, че когато се прави „велоалея“ и част от тротоара се шари с жълта боя, отпуснатите европари се заделят по едикакъв си начин и по едикои си сметки. Ако знаете колко безлюдни селца с чисто нови спортни и детски площадки вече има. Ако знаете колко скапани водни цикли бяха разкопани и какви пари потънаха из дупките... Не че имам точна информация, но подозирам. Това е схемата. После откраднатите кинти се инвестират в друг европроект и всички гърбави са щастливи.На Ценко му липсваше финес. Той беше реликт. Атавизъм. Сега ще му покажат те на него как точно се прави. Сега ще види той бившите си дпс другари в чудесна комбина с новата стара власт. ", "date": "2018.05.28", "title": "Галишки неволи"}
{"url": "https://offnews.bg/temida/obviniha-petima-za-trafik-na-migranti-681476.html", "text": "Специализираната прокуратура повдигна обвинения на пет лица за участие в организирана престъпна група за нелегално превеждане през границата на чужди граждани, организиране на пребиваването им в страната и извеждането им от България.Те са задържани в Долни Дъбник, Криводол, Ботевград и с. Новачене. При извършените процесуално-следствени действия на 4 адреса са събрани множество доказателства, разкриващи престъпната дейност на групата от януари 2017 г. до задържането на участниците в нея.В хода на следственото дело по случая са използвани специални разузнавателни средства.Специализираният наказателен съд определи на трима от обвинените мярка за не неотклонение „Задържане под стража“. На другите двама са наложени парични гаранции от по 10 000 лева.", "date": "2018.05.28", "title": "Обвиниха петима за трафик на мигранти"}
{"url": "https://offnews.bg/obshtestvo/pevitcata-emilia-za-fedi-bashur-otide-si-edno-prekrasno-dete-s-mechti-681475.html", "text": "\"Отиде си едно прекрасно, възпитано, добро и с огромно сърце дете, което беше оценено и обичано от родителите си, от цялото си семейство,от приятелите си, от учителите си, от любовта на живота си - Деспина\" - това написа в официалната си фейсбук страницата певицата Емилия по повод Феди Башур, който загина в тежка катастрофа. Феди е синът на годеника на Емилия - Жорж Башур. Тримата бяха участници в транспортно произшествие на 24 май на магистрала \"Тракия\". Певицата Емилия и Башур-баща са в столичната болница \"Св. Анна\" и се възстановяват след инцидента.\"Отиде си едно прекрасно дете, което беше прието в най-престижния университет Boston University и имаше мечти за бъдещето си, но Господ реши друго... Няма отговор на въпроса: ЗАЩО?????????? Може би никога няма да намерим отговора на този въпрос\", пише Емилия в първия си публичен коментар за случилото се.И обяснява, че тримата пътували нормално и спокойно със скорост не повече от 110 км/ч по магистралата и \"неочаквано попаднахме на аквапланинг, който предизвика тази тежка катастрофа\".Постът на Емилия във фейсбук продължава така: \"В Библията пише: ”Не пречете на децата да дойдат при мен, защото е тяхно Царството небесно!!!” Казват,че ако Господ те обича, те прибира млад при него от този греховен свят!!! Времето не лекува, но показва пътя, по който трябва да продължим...Трудно е да си СИЛЕН в такъв момент, трудно е да продължиш в такъв момент, но трябва да го направиш заради всички останали, които обичаш и които те обичат - дължиш им го... и ние ще продължим... Федка, почивай в мир - ние ще продължим живота си,но не без теб\".Накрая завършва: \"Ти винаги ще си с нас навсякъде!!!\"", "date": "2018.05.28", "title": "Певицата Емилия за Феди Башур: Отиде си едно прекрасно дете с мечти за бъдещето"}
{"url": "https://offnews.bg/112/avtobus-se-obarna-kraj-vratca-12-sa-postradali-po-chudo-niama-zhertv-681480.html", "text": "Тежка катастрофа между автобус и лека кола се размина на косъм от жертви. Инцидентът е станал около 7 ч тази сутрин на обходния път на Враца. 12 души са ранени.По първоначална информация автобусът, пътуващ от с. Лиляче към Враца, не е спрял на знак \"стоп\" на разклона за Криводол. Той бил ударен от движещ се \"Опел\". При сбъсъка автобусът се е обърнал на една страна и е затиснал автомобила.По чудо няма сериозно пострадали. Ранени са 4-мата пътници в колата, както и 8 от 20-те, пътували в автобуса. 4-ма от пострадалите са в по-тежко състояние, но без опасност за живота. Сред ранените е и шофьорът на автобуса.Движението по обходния път на Враца е затруднено.", "date": "2018.05.28", "title": "Автобус се обърна край Враца, 12 са пострадали, по чудо няма жертви"}
{"url": "https://offnews.bg/tenis/grigor-dimitrov-zapazi-pozitcii-v-ranglistata-681483.html", "text": "Най-добрият ни тенисист Григор Димитров запази позиции в световната ранглиста по тенис. Димитров, който вчера стартира с успех на \"Ролан Гарос\", има актив от 4870 точки и е пети в класацията.На първото място е Рафаел Надал (Испания) с 8770 точки, със 100 точки поведе от Роджър Федерер (Швейцария). Трети остава Александър Зверев (Германия) с 5615 точки, а четвърти е Марин Чилич (Хърватия) с 4950 точки.Световният номер 57 Джаред Доналдсън пък е следващият съперник на Григор Димитров в “Ролан Гарос”. Двамата ще се изправят един срещу друг за първи път в кариерите си във втори кръг в Париж, като мачът вероятно ще е в сряда.Доналдсън спечели в пет сета срещу Николас Джари в първи кръг и заслужи за първи път в професионалния си живот място в следващата фаза на най-важния турнир на клей.При успех над американеца, Григор ще запише победа номер 50 в турнири от Големия шлем, където има и 30 загуби.", "date": "2018.05.28", "title": "Григор Димитров запази позиции в ранглистата"}
{"url": "https://offnews.bg/sviat/trima-balgari-zaginaha-v-ispania-pri-katastrofa-na-zhp-prelez-681467.html", "text": "Трима българи загинаха, след като товарен влак удари автомобила им на железопътен прелез в Испания, предаде Нова телевизия.Те са работили временно в страната, според информация на испанската медия Еl Pais.Съобщава се, че колата е преминавала през прелез без бариера. Имало е светофар, който по думите на кмета на град Фонтанар, където е станал инцидентът, е работел.В този град има много сезонни работници, които се занимават със събиране на аспержи. Инцидентът е станал край полето и затова се предполага, че българите са отивали на работа преди тежкия инцидент.Автомобилът им е бил със софийска регистрация.  Местните власти поднасят съболезнования на близките на загиналите българи.", "date": "2018.05.28", "title": "Трима българи загинаха в Испания при катастрофа на ЖП прелез"}
{"url": "https://offnews.bg/zvezdi/kajli-minoug-navarshi-50-godini-681495.html", "text": "Австралийската певица Кайли Миноуг навърши 50 години. Тя започна да празнува юбилея си още вчера, като организира голямо парти за своите приятели.Певицата избра и още един начин да отбележи рождения си ден - Миноуг публикува своя гола снимка в социалната мрежа Twitter, на която е скрита зад китара и по този начин показа, че годините са само цифра.Миноуг публикува и свои снимки от детството си, тинейджърските си години и от различни моменти от кариерата си, като сподели и част от историята си за борбата с рака на гърдата.\"Последното десетилетие е относно борбата ми с рака на гърдата. Благодарение на семейството ми, лекарите и на вас, разбира се, успях да се преборя\", споделя изпълнителката на \"It's raining man\". Певицата дори изброи няколко организации, които подпомагат жените с този заболяване.Миноуг бе диагоностицирана с рак на гърдата и след операции и лечение с химиотерапия, през 2006 година най-накрая обяви, че вече е напълно здрава.", "date": "2018.05.28", "title": "Кайли Миноуг навърши 50 години"}
{"url": "https://offnews.bg/112/mikrobus-natovaren-s-motornitci-se-preobarna-na-magistrala-struma-681492.html", "text": "Микробус, превозващ моторници на платформа, се преобърна на автомагистрала „Струма”, край Кочериново, предаде БГНЕС.Инцидентът е станал към 7:20 ч тази сутрин на лот 2 от магистралата в посока Дупница. Шофьорът и спътникът му са леко пострадали.Превозното средство се е обърнало на моста над река Рилска. Микробусът дърпал платформа с три моторни лодки, които са паднали в аварийната лента.Движението в участъка бе ограничено и затруднено, но вече е възстановено.", "date": "2018.05.28", "title": "Микробус, натоварен с моторници, се преобърна на магистрала 'Струма'"}
{"url": "https://offnews.bg/kultura/svetovnoizvestni-imena-shte-izpalniat-aida-v-sofijskata-opera-681498.html", "text": "На сцената на Софийската опера и балет, на 8, 9 и 10 юни ще гостуват световноизвестни имена: Цветелина Василева, Камен Чанев и Гиорги Киров. Цветелина Василева ще се представи в ролята на Аида, Камен Чанев ще бъде Радамес, а Гиорги Киров – Рамфис. Заедно с тях публиката ще има удоволствието да види играта и чуе изпълнението на солистите на Операта: Радостина Николаева, Гергана Русекова, Баясгалан Дашням, Силвана Пръвчева, Димитър Станчев, Веселин Михайлов, Светозар Рангелов, Бисер Георгиев и др, които наскоро се завърнаха след успешен гастрол на сцената на Болшой театър в Москва. Диригент и на трите дати на „Аида\" е известният италиански маестро Джордано Белинкампи.„Аида\" е опера, която никога не слиза от репертоара на световните оперни театри. Нито една оперна институция не може без „Аида\". И когато често се питаме каква е магията, скрита в тази творба, може да си отговорим само с една дума – шедьовър, която е най-точната за нея. Любовта, не войната е основният двигател в операта. Аида е етиопска принцеса, пленена като робиня в Египет. Египетският военен командир Радамес се бори с чувствата си на лоялност към фараона и любовта си към Аида. Дъщерята на Фараона, Амнерис, също е влюбена в Радамес. Побеждава любовта между Аида и Радамес – макар двамата да са заедно, зазидани в гробница.Постановката е дело на прочутия аржентински ражисьор Уго де Ана.Действието на Вердиевата творба се развива в Мемфис и Тива по време на царуването на фараоните. Противно на общото убеждение, операта не е написана по поръчка на Исмаил паша по случай откриването на Суецкия канал. Либретото е от четирима автори – Едуард Мариет, френски историк – египтолог, подготвил сценария по легенда, разшифрована от папирус. Вторият, Камий дю Локл, написва оперния текст в проза. Третият, Антонио Гисланцони – журналист, поет и певец – написва италианското либрето в стихове. Четвъртият е самият Верди.Френско-пруската война от 1870 г. става причина за отлагането на премиерата. Представлението е изнесено шест месеца след подписване на мира. „Аида\" е изпълнена на 24 декември 1871 г. в Кайро с голям успех. На 8 февруари 1872 г. операта се изнася и в миланския театър 'Ла Скала'.В България премиерата на „Аида\" е изнесена от Оперната дружба през 1914 г. с диригент Тодор Хаджиев и режисьор Драгомир Казаков.През 1997 първата „Опера на площада\" под режисурата на академик Пламен Карталов е „Аида\", а тогавашния мавзолей се превръща в декор.", "date": "2018.05.28", "title": "Световноизвестни имена ще изпълнят 'Аида' в Софийската опера"}
{"url": "https://offnews.bg/obshtestvo/za-zatvora-da-karash-v-nasreshtnoto-na-magistrala-sas-100-km-ch-vide-681479.html", "text": "Шокиращо видео с поредното безумие на пътя се появи във фейсбук групата \"Забелязано в София\".На него се вижда как автомобил \"Фолксваген\" кара с безумна скорост в аварийната лента на насрещното платно на магистрала \"Тракия\".Автомобилът е с врачанска регистрация. Твърди се, че в него са пътували две жени и дете на 3-4 години.Подобно поведение на пътя е абсолютно забранено и е предпоставка за изключително тежко пътно-транспортно произшествие.Ето и конкретният текст в Закона за движение по пътищата:Магистрала Тракия посока Пловдив 4ти до 15км (двата разклона за Нови Хан).\"ВР\" VW, возещ 2 жени и дете на 3-4 години, което се возеше изправено на задната седалка. С 90-100км/ч в аварийната лента в насрещното! Няма как да не се чудя колко точно трябва да е ТЪП и безотговорен???", "date": "2018.05.28", "title": "За затвора: Да караш в насрещното на магистрала със 100 км/ч (видео)"}
{"url": "https://offnews.bg/sviat/makron-dade-grazhdanstvo-na-spajdarmen-ot-mali-pravi-go-pozharnikar-681501.html", "text": "Имигрантът от Мали, , ще получи веднага френско гражданство.Това стана ясно на среща между френския президент Емануел Макрон и Мамуду Гасама. Героят бе приет в Елисейския дворец веднага след като се разбра за доблестната му постъпка.Освен това Гасама ще бъде нает на работа като пожарникар.Малиецът успя да пропълзи по фасадата на сграда до четвъртия ѝ етаж и да спаси висящо от балкон дете.Видеоклип от героичната постъпка, спасила живота на хлапето, бе публикуван от очевидец във фейсбук.За секунди Гасама се покатерил от балкон на балкон и достигнал до 4-годишното дете, висящо от външната страна на парапета. През това време човек от съседния апартамент се опитвал да го задържи да не падне.По време на инцидента детето е било само в апартамента.", "date": "2018.05.28", "title": "Макрон даде гражданство на Спайдърмен от Мали, прави го пожарникар"}
{"url": "https://offnews.bg/izvan-terena/politciata-vze-naseriozno-smartnite-zaplahi-kam-greshnika-karius-681496.html", "text": "Полицията е започнала разследване заради смъртните заплахи, отправени в социалните мрежи по адрес на вратаря на Ливърпул Лорис Кариус и неговото семейство.Стражът, който провали усилията на своите съотборници във финала на Шампионската лига срещу Реал Мадрид, се извини за грешките си, но това очевидно не е трогнало част от привържениците.\"Приемаме изключително сериозно публикациите от подобно естество. Престъпленията ще бъдат разследвани. Информирани сме за редица коментари и заплахи, отправени в социалните мрежи.Полицията в Мърсисайд напомня на потребителите на социалните мрежи, че всички престъпления, включващи подобно заплашително поведение и злонамерена комуникация, ще бъдат разследвани\", съобщават от органите на реда в града на Бийтълс.", "date": "2018.05.28", "title": "Полицията взе насериозно смъртните заплахи към грешника Кариус"}
{"url": "https://offnews.bg/futbol/ramos-e-zlodej-no-ne-prestapnik-681466.html", "text": "Капитанът на Реал Мадрид Серхио Рамос беше несправедливо обвинен, че нарочно е контузил египетската звезда на Ливърпул Мохамед Салах по време на финала на Шампионската лига в Киев.Дори тръгна петиция срещу него, подписана вече от над 200 000 души. Това са предимно фенове на Египет и Ливърпул, хора, които просто мразят Реал, или недостатъчно информирани. Внимателен прегред на ситуацията показва, че всъщност виновник е Салах, който хваща за ръката Рамос. Следва единоборство. Важното в случая е, че Салах се залавя за испанеца с дясната ръка, а пострадало е лявото рамо.За да планира подобна контузия Рамос трябва да е гений, а всичко се случва за части от секундата. Истината е, че Рамос винаги е играл така, а в случая просто е спазвал указанията на Зинедин Зидан да всее страх и ужас в нападателното трио на Ливърпул.Той играе по този начин в цялата си кариера, като е приел ролята на необходимия злодей, но съвсем не е престъпник. Серхио Рамос няма да получи награда за феърплей, но това едва ли ще го трогне - за него са по-важни трофеите на Реал, за които има сериозен принос и в събота отново го даде.Загубата на Ливърпул дойде заради трагично съвпадение на няколко фактора, основният от които са грешките на вратаря Лорис Кариус, а не зарази подлостта на Рамос, коварството на Бензема и фантастичното включване от скамейката на Гарет Бейл.", "date": "2018.05.28", "title": "Рамос е злодей, но не престъпник"}
{"url": "https://offnews.bg/112/mazh-zagina-sled-kato-vlak-blasna-kolata-mu-na-zhp-prelez-681505.html", "text": "Мъж е загинал при катастрофа между влак и лека кола, съобщиха от ОД на МВР-Сливен, цитираниот БТА. Инцидентът е станал на жп прелез в землището на новозагорското село Любенова махала около 9.30 часа между железопътна машина и лек автомобил \"Сузуки\", управляван от мъж на 67 години от Нова Загора.Пострадалият е откаран в МБАЛ-Раднево, където е починал вследствие на получените наранявания. По случая е образувано досъдебно производство.", "date": "2018.05.28", "title": "Мъж загина, след като влак блъсна колата му на жп прелез"}
{"url": "https://offnews.bg/tehnologii/nadprevara-za-10-000-lv-za-inovatcia-i-patuvane-do-briuksel-681484.html", "text": "Дните на състезанието приближават и на 1 и 2 юни ще станем свидетели на поредната пета Академия за иновации: ИДЕИТЕ - Bulgaria Innovation Hackathon, която се провежда в Литературен клуб “Перото” на НДК и събира студенти от цялата страна.Голямата награда за отбора победител през 2017г. е 10 000 лв. и посещение в Брюксел. Още две идеи, ще бъдат отличени със специални предметни и парични награди от партньори на Академията.В Академия за иновации 2018 студентите избират една от три мисии:До момента са регистрирани над 50 екипа с най-разнообразни идеи: от джобни сателити, до устройства за пречистване на въздуха; социални иновации и решение на здравни проблеми.Очаквайте още информация непосредствено преди хакатона и не пропускайте деня на лекциите на 1 юни, които започват с международен гост от Dutch Design School - Беньо ван ден Боогард за иновациите с осигурен жестомимичен превод от екипа на “Заслушай се”!", "date": "2018.05.28", "title": "Надпревара за 10 000 лв. за иновация и пътуване до Брюксел"}
{"url": "https://offnews.bg/obshtestvo/kilim-ot-rozi-ukrasi-ploshtada-pred-ndk-galeria-681500.html", "text": "Килим от рози украси пространството пред Националния дворец на културата.Мобилната инсталация вплита известния български символ - розата, българската шевица и логото на Българското председателство.Килимът е своеобразен мост между столиците на България и ЕС - София и Брюксел, където постилането на подобен цветен килим е дългогодишна пролетна традиция, съобщават от Министерството на председателството.", "date": "2018.05.28", "title": "Килим от рози украси площада пред НДК (галерия)"}
{"url": "https://offnews.bg/obshtestvo/sabirat-stari-el-uredi-v-sofia-do-kraia-na-maj-681474.html", "text": "Стари електрически уреди събира Столична община от днес до 31 май. Временният мобилен пункт се намира до паметника на \"Васил Левски\" в София.Мобилният пункт ще приема стари уреди, зарядни и кабели между 12 и 14 часа. Изхвърлянето на електрическо и електронно оборудване в контейнерите за смесени битови отпадъци е забранено, припомнят от СО. За улеснение на гражданите Столичната община има сключени договори с организации по оползотворяване на излязло от употреба електрическо и електронно оборудване. Всички граждани, които имат уреди за изхвърляне, могат да се обадят на телефон 0800 14 100 или 0885 77 00 41 и уредите им ще бъдат взети от дома безплатно.Правилното изхвърляне на този вид отпадъци е от изключително значение и има както екологични, така и социални ефекти.Инициативата е част кампанията „Зеленото приключение“, в която Столичната община си партнира с радио N-Joy.", "date": "2018.05.28", "title": "Събират стари ел уреди в София до края на май"}
{"url": "https://offnews.bg/politika/v-sezona-vapreki-zabranata-razkopaha-plazha-na-kavarna-681530.html", "text": "Строителни работи кипят точно върху плажа на Каварна, въпреки изричната забрана за извършването им.Багер руши изградения по проект \"Красива България\" амфитеатрален подход към плажа и стълбите до ресторант \"Българка\", по които се слиза до пясъка.Строителните работи се извършват от варненска фирма, но по поръчка на община Каварна.По принцип във всички крайморски зони има забрана за строителство по време на сезона и строителните работи са забранени от 15 май до 15 септември.На 16 май Общинският съвет в Каварна гласува разрешението за строежи да се удължи до 30 юни.Още по време на гласуването съветниците си говореха, че удължаването на строителния сезон няма как да мине, защото ще бъде спряно от областния управител. Това стана факт в петък, когато областният управител на Добрич отмени решението на Общинския съвет в Каварна за удължаване на времето за строителство.Така кметицата на града Нина Ставрева е в уникално положение - тя трябва да глоби сама себе си, защото е възложител.По същността си новият строеж представлява канализация за хотела на местен политик по прякор Цуцко, близък до бившия добрички депутат от ГЕРБ Живко Мартинов. Той се сдоби с прякора Живко Суджука, след като собственик на месарски цех се оплака, че го е рекетирал за 4 тона суджук, който уж трябвало да отиде за Бойко Борисов.Кметицата Нина Ставрева, която беше избрана от коалиция между на БСП и ГЕРБ, дължи много от гласовете си на подкрепата на двамата местни политици. Тя не може да извършва строителни работи с общински средства, защото бюджета на Каварна е запориран заради неизплатени дългове към община Балчик. Този проект обаче се изпълнява с целеви държавни средства - т.е. субсидията, която държавният бюджет отпуска на Каварна.", "date": "2018.05.28", "title": "В сезона, въпреки забраната, разкопаха плажа на Каварна"}
{"url": "https://offnews.bg/izvan-terena/izgrazhdat-fen-zona-za-mondial-2018-681506.html", "text": "Няма по-хубаво от това човек да изгледа някой интересен мач с приятели някъде на открито. Ще бъде изградена фен зона в София, в която всички фенове на футбола ще могат да гледат мачовете от световното първенство в Русия. \"Мондиал камп\" ще бъде разположен в парка зад музей \"Земята и хората\".Организатор е \"Ивент БГ\" съвместно с Българската национална телевизия и Столичната община. \"Мондиал камп\" e част от програмата \"София 2018 – Европейска столица на спорта\".Във фен зоната ще има видеостена с размер 6 на 4 метра, на която ще се излъчват всички мачове от световното в Русия. Ще има места за продажба на храни и напитки.Организаторите планират допълнителни тематични вечери за дните без футбол. \"В момента водим разговори с много екипи, но със сигурност ще имаме киновечер с български филми. На сцената ще се качат различни музиканти, а също така планираме събития като стендъп комедийно шоу и \"Пощенска кутия за приказки\", заявиха от \"Ивент БГ\".За децата също ще има организирани забавления. \"Всеки ден ще бъде различен, като основната ни идея е семействата с деца да могат спокойно да идват и всеки да намери своето забавление.Планираме паркинг за колела, специално внимание ще обърнем на хората с кучета, защото знаем, че това е техният парк и като цяло планираме всички да си прекарват хубаво, независимо дали гледат футбол или не\", допълват организаторите.Световното първенство започва на 14 юни, а първият мач ще бъде между домакините от Русия и Саудитска Арабия. Мондиалът ще продължи до 15 юли.", "date": "2018.05.28", "title": "Изграждат фен зона за Мондиал 2018"}
{"url": "https://offnews.bg/protesti/nad-100-dushi-se-vkliuchiha-v-protesta-v-sofia-sreshtu-instalatciata-z-681535.html", "text": "На 100 души се включиха тази вечер в протеста срещу изграждането на инсталация за изгаряне на отпадъци на площадката на ТЕЦ - София при Централна гара.Шествието започна пред сградата на Столичната община на \"Московска\" 33, продължи по ул. Раковски и стигна до Представителството на Европейската комисия.Част от демонстрантите извървяха маршрута с противогази.СОС одобри на 17 май заем от 65 млн. евро, за да стартира проектът с обща стойност 157.54 млн. евро. От тях 91.8 млн. евро са европейски средства по програма \"Околна среда\".Против са съветниците от \"Политическа група 5\", които смятат, че гражданите нямат достатъчно информация за проекта, който ще доведе до замърсяване на въздуха в града. Те настояват проектът да бъде замразен и да се направи нов анализ на технологията за изгаряне RDF.Според кмета Йорданка Фандъкова с пускането на новата инсталация част от старите мощности на ТЕЦ „София“ вече няма да работят на пълен капацитет. По този начин намаляват емисиите, които в момента ТЕЦ-ът емитира във въздуха.Според \"Политическа група 5\" и организацията \"За земята\", които стоят зад протеста, най-големите притеснения са свързани със \"създаване на още един източник на фини прахови частици, тежки метали, парникови газове, диоксини във въздуха\".", "date": "2018.05.28", "title": "Над 100 души се включиха в протеста в София срещу инсталацията за парно от отпадъци"}
{"url": "https://offnews.bg/obshtestvo/nad-40-uchilishta-se-vkliuchiha-v-initciativata-shofirane-otgovornost-681515.html", "text": "Програмата „Шофиране = Отговорност“ осъществи своята голяма цел и придоби мащабен национален характер в месеците, предхождащи традиционните ученически балове в България. Десетки училища се включиха в кампанията в опит да бъде ограничено шофирането в нетрезво състояние сред младите и бъдещи шофьори от 11-и и 12-и клас. Любимите актьори и лица на инициативата Александър Сано, Силвия Петкова и популярните комици от „Нема К‘во“ посетиха най-активните училища в различни градове в страната където се срещнаха със стотици ученици, участвайки в дискусии по темата, посветени на превенцията на един от най-наболелите проблеми в този период на годината, когато рискът от пътни произшествия в следствие на употребата на алкохол значително се увеличава. Актьорът Ники Станоев също се включи в кампанията и бе специален гост в няколко училища месеците април и май.През учебната 2017/2018  година се включиха над 40 училища от 20 града в България, като бяха обучени над 5000 деца в рамките на 284 учебни часа.Основа на образователния модул и негов основен инструмент е 17-минутният игрален филм „Моментът никога не е само един“ с участието на Александър Сано, Силвия Петкова, Силвестър Силвестров, Филипа Балдева и млади актьори от НАТФИЗ. Комиците от група ”Нема к’во” пък създадоха специално представление, посветено на темата „Бъди отговорен, не шофирай пил“. Тази година социалният проект на Перно Рикар България „Шофиране=Отговорност” получи официалната подкрепа на Министерството на образованието и науката. Заслуга за това има високата ефективност на разработения учебен модул, който предоставя изключително полезен ресурс на класните ръководители и ангажира вниманието на младежите по атрактивен начин и развенчава митовете за бързо изтрезняване сред начинаещите и бъдещи шофьори на възраст 16-25 г.Партньори на програмата са Асоциация Родители, Българска асоциация на пострадали при катастрофи, СПИРИТС България, Съюз на българските автомобилисти, МВР, дирекция „Пътна Полиция“.Кампамнията свидетелства за дългосрочния ангажимент на Перно Рикар България за развитие и подобряване на средата на живот, в която младите хора са основна градивна единица на бъдещето. Алкохолната компания е емблематична в своята отдаденост към социалните каузи, а устойчивостта на създаваните и реализирани кампании е запазена марка. Повече информация за програмата може да откриете на .", "date": "2018.05.28", "title": "Над 40 училища се включиха в инициативата 'Шофиране=Отговорност'"}
{"url": "https://offnews.bg/politika/demokratichna-balgaria-s-zhalba-do-vas-sreshtu-aetc-belene-681502.html", "text": "От \"Демократична България\"(ДБ) внесоха във Върховния административен съд (ВАС) жалба срещу решението на Министерския съвет, с което се одобряват конкретни предложения, свързани с възможностите за реализация на активите по проекта за изграждане на АЕЦ \"Белене\".Те настояват съдът да спре всички дейности по изпълнение на обжалвния акт, включително и неговото внасяне и разглеждане от Народното събрание до приключване на съдебното производство. Мотивират искането си с това, че така ще се избегне \"всякаква неяснота предвид националната и обществената значимост на проблема\".Според ДБ при приемането на решението за Белене, Министерският съвет (МС) е действал в нарушение на разпоредбите на закона и наложения през 2012 г. мораториум върху реализирането на проекта. От \"Демократична България\" смятат още, че кабинетът е приел необосновано решение, застрашаващо безопасността, здравето както и живота на българските граждани.Новото обединение подчертава  още, че остава в протестна готовност и ще организира протест при внасяне на темата в дневния ред на Народното събрание.", "date": "2018.05.28", "title": "'Демократична България' с жалба до ВАС срещу АЕЦ 'Белене'"}
{"url": "https://offnews.bg/obshtestvo/nito-edna-tcarkva-ne-otide-na-tarzhestvata-za-1000-godini-ohridska-arh-681532.html", "text": "Нито една поместна православна църква не изпрати представител на тържествата в Македония за 1000-годишнината от създаването на Охридската архиепископия.Както беше в миналото, за съжаление така е и днес - който признава Църквата, признава и народа. И който отрича Църквата, отрича и нашия народ и всичко, което е наше, македонско, заяви по време на тържествата Македонският архиепископ Стефан - председател на Светия Синод на МПЦ.В тържествата за 1000-годишнината на Охридската архиепископия взеха участие президентът на западната ни съседка Георге Иванов и премиерът Зоран Заев.Както всички поместни православни църкви, и БПЦ получи покана нейни представители да вземат участие в тържествата, но На 15 май от пресслужбата на Светия синод на Българската православна църква обявиха, че е взето решение \"за отбелязване на 1000-годишнината от основаването на Българската Охридска архиепископия\" с отслужване на архиерейска св. Литургия в Патриаршеската катедрала \"Св. Александър Невски\" на 10 юни.", "date": "2018.05.28", "title": "Нито една църква не отиде на тържествата за 1000 години Охридска архиепископия"}
