{"url": "https://offnews.bg/izvan-terena/azar-e-zhenen-za-sauchenichka-imat-trima-sinove-705321.html", "text": "Новото звездно попълнение на Реал Мадрид Еден Азар е много дискретен в личния си живот.По това 28-годишният белгиец си прилича с настоящите асове на мадридчани Лука Модрич, Тони Кроос и Гарет Бейл, които също пазят семействата си далеч от публиката.Жената до Азар се казва Наташа ван Хонакер. Двамата са заедно от 14-годишна възраст, като се срещат в училище. На 18-годишна възраст двамата заживявят заедно, а година по-късно стават родители за първи път.\"Наташа никога не е искала да изпъква и винаги е подкрепяла Еден в плановете му. Толкова съм щастлива да видя как тези две влюбени деца сбъдват мечтите си\", споделя бившият им учител Патрис Налди.Наташа последва Азар и в Лил, след като родителите му приемат офертата на френския клуб. Градът е близо до белгийската граница и двамата не се откъсват много от обичайната си среда. През 2012 година Азар е трансфериран в Челси.Двамата се женят, а няколко месеца по-късно се ражда и вторият им син. Две години по-късно се появява и третия им син, който е последното им дете засега.В профила си в Инстаграм Азар публикува предимно снимки от тренировки и благотворителни събития, а семейството му се появява само на големи събития.Еден Азар е противник на расизма, като се включи в кампанията на Премиър лийг \"Достатъчно\", която заплашваше да прерасне в бойкот.", "date": "2019.06.13", "title": "Азар е женен за съученичка, имат трима синове"}
{"url": "https://offnews.bg/vitc-na-denia/vitc-na-denia-13-iuni-705310.html", "text": "Днешният виц на деня е вдъхновен от поредицата гафове, които се случиха с ремонта на \"Граф Игнатиев\" в София, и по-конкретно - с неравно и калпаво поставените настилки, които вече се изпочупиха на места:Слушате радио \"София\". Следва нивото на плочките по \"Граф\"-а в сантиметри.", "date": "2019.06.13", "title": "Виц на деня: 13 юни"}
{"url": "https://offnews.bg/kultura/radio-park-fest-na-bnr-dava-starta-na-liatoto-na-14-15-i-16-iuni-v-so-705305.html", "text": "Трета поредна година Българското национално радио организира Радио парк фест на 14, 15 и 16 юни. Отново на сцената на Голямата поляна в Южния парк в София ще бъде представено най-доброто от българската поп, рок и хип-хоп музика. БНР отново дава възможност на почитателите на българската музика да слушат на живо любимите си изпълнители, чиито песни звучат в ефира на всички програми на националното радио.Лятото започва с Остава, Миленита, Орлин Павлов, Jeremy?, Dorothy Takev, Жлъч, Гена и Григовор, Marten Roberto, DJ Desy, Последователте на БНР във Фейсбук гласуваха да бъдат поканени младите рок банди - Krekhaus, MIRY и Innerglow. IVA пък си спечелиха участието след единодушното гласуване на музикалните редактори на БНР, жури на конкурса за нови български песни - \"Пролет\"БНР продължава да изпълнява мисията си да подкрепя новата вълна артисти, като им дава шанс да излязат на една сцена с утвърдените имена в българската музика. За първи път Стара къща отваря врати за влогърите. На сцената в неделя със свое шоу ще излязат тийн идолите - двойките влогъри VaseTO & Nikole DB и Sandeff & Stella. Последователите на популярните ютюбъри ще могат да се снимат с тях, да получат автографи и да се забавляват заедно с любимците си от 17:00 до 18:00 часаДневната програма ще премине под мотото: хубава музика, добро настроение и много движение. Младежкото радио на БНР – Радио София организира в събота между 10 и 11 часа щафетните игри за деца и родители. Теглене на въже, скачане с чувалчета, мини футболен турнир и състезание с обръчи - това са само част от предизвикателствата, с които малки и големи ще имат възможността да се забавляват.Асоциация за развитие на българския спорт са подготвили множество изненадиза децата. СКЛА ХАЙ ЛЕВЕЛ АКАДЕМИ ще проведат открити тренировки по лека атлетика. Спортен клуб по Ушу/кунг фу БАТЯТ организира традиционен Ян Тайджи Чуан. Ще има, рисувателна работилница, музикални игри и драматизации на приказки за най-малките. ЕМ ВИ Джей Спорт представят Зумба за деца.Ще има лекции как децата да сърфират безопасно, бързо и ефективно в Интернет. Всички от 7 до 18 години са поканени да надникнат в света на технологиите и да разберат повече за тяхното място на киноекрана и в собственото им ежедневие. Кой и как създава едни от най-зрелищните визуални ефекти е само един от въпросите, на които Марина Маринова от „Центъра за забавна математика\" ще отговори по време на лекциите „Суперсилите на Интернет\".", "date": "2019.06.13", "title": "Радио парк фест на БНР дава старта на лятото на 14, 15 и 16 юни в София"}
{"url": "https://offnews.bg/obshtestvo/35-ot-balgarite-zhiveeshti-v-chuzhbina-obmisliat-da-se-varnat-v-bal-705309.html", "text": "35% от анкетираните българи, живеещи в чужбина, обмислят да се върнат в България. Желаещите сред установилите се извън страната за повече от 5 години да се завърнат са почти толкова, колкото тези, които са емигрирали по-скоро. Допитването се извърши в деня на Европейските избори в района на избирателните секции от доброволци, които интервюираха емигрантите, а българите от цял свят отговаряха онлайн седмица преди това. Стремежът на неправителствената организация ДНК бе да разбере какво би накарало българите да се приберат в България и какви са пречките при вземане на решението да се върнат обратно.  „Най-значимите три условия за завръщане, които представят българите, живеещи в чужбина, са по-високите доходи, стандарта на живот и борбата с корупцията. Намирането на работа се очертава като най-същественото предизвикателство, посочено от над 2/3 от респондентите, пред евентуално връщане в България. Друг любопитен факт е, че 63% от обмислящите завръщане биха избрали дестинация за постоянно пребиваване, различна от София. Преобладаващият брой от тях (34%) биха се насочили към другите големи градове в страната – Пловдив, Варна, Бургас, Стара Загора и Русе“, коментира Добромир Живков от Маркет ЛИНКС. Като позитивна тенденция може да се отчете фактът, че 49% от участвалите в проучването поддържат пряка връзка с България, завръщайки се поне веднъж годишно.“76% смятат, че ще имат затруднение при намиране на работа, ако се върнат в България. При положение, че нашият пазар на труда има нужда от толкова много хора, това означава, че една част от хората, които са в чужбина, все още нямат информация за промените, които са настъпили в България. Много от тях вярват, че положението е такова, каквото е било преди 10 години. Близо 70% от изразяващите желание да се завърнат биха използвали услугите на платформа посредник между тях, българския бизнес, централната и местна администрация. Услугите, които провокират значителен интерес са помощ при намиране на работа и административна помощ при евентуално завръщане. Това ни дава увереност да искаме подкрепа най-напред от бизнеса, след това от местна власт и държавата като партньори по новия мащабен проект”, допълва създателя на ДНК Андрей Арнаудов. Телевизионните продуценти Иван и Андрей ще обявят до края на годината старта на платформата BULGARIA WANTS YOU, чиято основна цел е да създаде връзка между бизнеса и българите по света, чрез предоставяне на възможност за работа и живот в България.", "date": "2019.06.13", "title": "35% от българите, живеещи в чужбина, обмислят да се върнат в България (графики)"}
{"url": "https://offnews.bg/temida/danail-kirilov-shte-podade-ostavka-ako-ne-padne-monitoringat-za-balga-705306.html", "text": "Правосъдният министър Данаил Кирилов обяви, че ще подаде оставка, ако до края на мандата на тази Европейска комисия не отпадне мониторингът за България. Кирилов направи изявлението на среща с еврокомисаря Вера Йоурова, съобщи БНР. По думите му Йоурова е подчертала, че нейните съмнения относно прекратяването на мониторинга не е заради липсата на реформа, а заради малкото време, което остава до изтичането на мандата на настоящата ЕК - 31 октомври. Правосъдният министър коментира и решението на Висшия съдебен съвет да изтегли датата за избор на нов главен прокурор. ВСС определи датата 24 октомври, след като първоначалното предложение беше изборът да стане на 14 ноември. Според Данаил Кирилов по-ранната дата ще даде повече време за плавен преход и приемственост между Сотир Цацаров и неговия наследник.\"Подпомага се възможността да има плавна приемственост, т.е. приемане и предаване на работата между отстъпващия и новоизбрания главен прокурор, включително и се гарантират всички процесуални сценарии след избора на Пленума на ВВС. Тоест, има достатъчно време и за последващи действия от страна на президента\", каза Кирилов.", "date": "2019.06.13", "title": "Данаил Кирилов ще подаде оставка, ако не падне мониторингът за България до края на мандата на ЕК"}
{"url": "https://offnews.bg/kultura/ministerstvo-na-turizma-specheli-dve-nagradi-na-naj-golemia-i-prestizh-705308.html", "text": "Министерство на туризма стана единствената държавна организация с престижни творчески награди на фестивала за реклама и комуникации ФАРА 2019. Това е и първото сериозно отличие за креативност в кампания на държавна институция в България.Туристическата кампания на България във Великобритания „Голямата размяна / The Great Swap” спечели най-трудната и престижна награда в националния фестивала – отличие в категорията Кампания в категория „Услуги“. На проекта The Great Swap беше присъдена сребърна награда, като злато и бронз в категорията не бяха връчени. Кампанията се състезава в категория „Услуги“ наред с всички кампании в сферата на услугите. Кампанията беше отличена и със Сребърна награда в категорията „Креативно използване на медия – креативно използване на съществуващи формати“. В тази категория проектът получи сребро като отново злато не се присъжда. Творческата кампания „Голямата размяна / The Great Swap” е проект на рекламната агенция McCann Sofia.ФАРА е вторият фестивал за реклама и комуникации за изминалия месец, на който кампанията The Great Swap получава големи награди. В проведения на 16-ти май фестивал ПР Приз кампанията взе Злато в категория „Комуникационен проект в публичния сектор“ и сребро в най-оспорваната категория „Дигитална кампания или проект“.32 агенции участваха с общо 324 рекламни проекта в тазгодишното юбилейно издание на ФАРА. Фестивалът навърши 20 години и отбеляза годишнината с две церемонии и една юбилейна категория „The best of the first 20”. ФАРА се проведе за четвърта поредна година в Пловдив между 6 и 9 юни като част от културната програма на „Пловдив 2019“.Кампанията The Great Swap („Голямата размяна“), която получи престижните награди, е част от комуникацията на страната ни като туристическа дестинация за сезон 2018-19 г и по-забавен и нестандартен начин привлече интереса на британските туристи през последните месеци. Кампанията е не само креативна, но и ефективна и допринесе за ръст на туристическите посещения от Обединеното Кралство у нас.", "date": "2019.06.13", "title": "Министерство на туризма спечели две награди на най-големия и престижен фестивала за реклама в България ФАРА"}
{"url": "https://offnews.bg/politika/partiite-shte-vrashtat-obshto-14-6-mln-lv-za-nadvzeti-subsidii-705298.html", "text": "Партиите ще върнат надвзетите партийни субсидии, реши на второ четене комисията по правни въпроси към Народното събрание. Това бе прието без почти никакви дебати и единодушно.Преди около месец редакционният екип на \"Шоуто на Слави\" разкри, че в периода 2016-2018 г. шест партии са взимали 13 лв. за действителен глас вместо вписаните в закона 11 лв. на глас. Партиите в нарушение са ГЕРБ, БСП, ДПС, \"Обединени патриоти\", \"Воля\" и \"Възраждане\". Надвзетите пари са в размер малко над 6 млн. на година - така общата сума, която партиите трябва да върнат в държавния бюджет, е 14,6 млн. лв. Тя ще бъде удържана от бъдещата субсидия, която по принцип се превежда на четири транша в календарната година.\"За тези, които получават субсидия, а не върнат доброволно, от втория им транш за 2019 г. ще получат 70%. Вторият транш ще бъде преизчислен по разпоредбите на този законопроект. От всички следващи траншове по 50%\", коментира заместник-министърът на финансите Росица Велкова. Партиите и коалициите, които вече не получават субсидии, ще имат срок до 31.12.2020 г. да върнат надплатеното. Това ще важи и ако дотогава бъдат насрочени предсрочни парламентарни избори и някоя от получаващите субсидия партии я изгуби. Тези, които получават субсидия, но не върнат надплатеното доброволно, ще получат с 30% по-малко от сумата, която трябва да получи във второто плащане за годината. Следващите два транша пък ще бъдат намалени наполовина.", "date": "2019.06.13", "title": "Партиите ще връщат общо 14,6 млн. лв. за надвзети субсидии"}
{"url": "https://offnews.bg/bojni/tciganskia-kral-i-tom-shvartc-v-opasna-blizost-video-705307.html", "text": "Бившият световен шампион в тежката категория на професионалния бокс Тайсън Фюри за пореден път показа, че е майстор на шоуто.Циганския крал и Том Шварц се готвят неуморно за сблъсъка по между, който ще се проведе в казино \"Ем Джи Ем Гранд\" в Лас Вегас, а пресконференцията преди двубоя се превърна в истинско зрелище.Противно на обичайните заплашителни погледи и стойки, Фюри демонстрира изключително добро настроение и присъстващите видяха забавни сцени.Сред аудиторията се чуха дори призиви \"Искаме целувка\", след което Циганския крал не се поколеба и насочи устните си към Шварц.", "date": "2019.06.13", "title": "Циганския крал и Том Шварц в опасна близост (видео)"}
{"url": "https://offnews.bg/obshtestvo/verbovchikat-na-16-godishnoto-momche-ot-plovdiv-se-krie-niakade-v-seve-705316.html", "text": "Вербовчикът на обвинения в тероризъм ученик от Пловдив не е задържан. Вербовчикът вероятно е лице от арабски произход в Северна Африка, стана ясно днес от думите на главния прокурор Сотир Цацаров.16-годишното момче от Пловдив не е терорист. Детето е жертва на влияние, целенасочено упражнявано от Ислямска държава. Това може да се случи във всяко семейство, категоричен е главният прокурор.Вербовчикът е изпращал видеоклипове на 16-годишния младеж. Първоначалната реакция на младежа била уплаха и отвращение. Но последвали \"указания\", че един \"истински\" мюсюлманин трябва да унищожи поне един неверник.Според Цацаров младежът \"не би тръгнал да осъществява терористични актове или нещо такова\" с пълното съзнание на истински терорист.Но ние не знаем каква би била следващата стъпка, следващата инструкция, уточни още главният прокурор. ", "date": "2019.06.13", "title": "Вербовчикът на 16-годишното момче от Пловдив се крие някъде в Северна Африка"}
{"url": "https://offnews.bg/volejbol/volejbolistkite-ni-izvoiuvaha-parva-pobeda-v-liga-na-natciite-705318.html", "text": "Женският национален отбор на България отбеляза първа историческа победа във Волейболната лига на нациите. \"Лъвиците\", водени от селекционера Иван Петков, се наложиха над Република Корея с 3:1 (20:25, 25:23, 25:19, 26:24) в последния си мач от група 13, в четвъртата седмица от световната надпревара, на турнира в Перуджа (Италия).След този успех \"Лъвиците\" изместиха Република Корея и вече са на петнадесето място във временното общо класиране с една победа, 11 загуби и 4 точки. Корейките пък отстъпиха назад и заемат последното шестнадесето място също с 1 победа и 11 загуби, но с 3 точки.Родните представителки показаха вдъхновена и сърцата игра, като успяха да изкарат наяве най-добрите си качества във важния мач и наложиха волята си над съперника. Страхотен мач направи Нася Димитрова, която стана и реализатор за успеха с 24 точки.Волейболистките ни не успяха да стартират по-най-добрия начин в мача и позволиха на съперника да диктува играта. Корейките дръпнаха с 18:13, като разликата бе непреодолима и азиатките спечелиха първата част.В следващите два гейма българките бяха водещият тим на полето и след отлични изяви спечелиха, като поведоха с 2:1. Ключова бе четвъртата част, в която играта бе равностойна, а корейките се бореха със зъби и нокти за успех. Нашите момичета обаче показаха характер и воля за победа, уктояха в решителните моменти и надделяха с 26:24, а с това спечелиха и крайната победа с 3:1 гейма.С най-голям актив за победата на България бе Нася Димитрова с 24 точки (1 ас, 5 блокади), 16 точки добави Мирослава Паскова (1 блокада). Корея Ким Йеон Кун бе най-резултатна с 27 точки (2 аса).През последната седмица от най-комерсиалната волейболна надпревара България ще играе на турнира в Група 18 в Нингбо (Китай) срещу домакините, световния шампион Сърбия и Германия.", "date": "2019.06.13", "title": "Волейболистките ни извоюваха първа победа в Лига на нациите"}
{"url": "https://offnews.bg/koloezdene/kris-frum-pretarpia-parvi-operatcii-britanetcat-ne-e-v-dobro-sastoian-705311.html", "text": "Британската звезда в колоезденето Крис Фрум е претърпял първи операции и е в интензивното отделение на Университетската болница в Сент Етиен в не много добро състояние, съобщи за \"BBC\" шефът на клубния ми тим ИНЕОС Дейв Брайлсфорд.Британецът се блъсна с висока скорост от порядъка на 60-65 км/ч в стена по време на опознавателна обиколка преди бягането по часовник в критериума Дофине. Той е със счупена бедрена кост, има фрактури на таза и ребрата.\"Той вече бе опериран и вече сме сигурни, че е в първата фаза към възстановяването си. Оттук нататък започваме да следим ситуацията, но тя все още е развиваща се и е притеснителна. Крис не е в добра форма. Има падания и лоши падания и това определено е лошо падане\", каза Брайлсфорд.Четирикратният победител в Тур дьо Франс ще пропусне най-голямото колоездачно състояние, а вероятно и останалите стартове поне до края на годината.Тазгодишното издание на Обиколката на Франция ще започне на 6 юли от белгийската столица Брюксел. В негово отсъствие се очаква лидерската роля в \"Team Ineos\" да поеме Герант Томас, който спечели Тура преди година.", "date": "2019.06.13", "title": "Крис Фрум претърпя първи операции, британецът не е в добро състояние"}
{"url": "https://offnews.bg/sviat/boris-dzhonsan-pobedi-v-parvia-krag-na-izborite-za-lider-na-konservati-705299.html", "text": "Бившият британски външен министър Борис Джонсън победи в първия кръг на изборите за нов лидер на Консервативната партия. Джонсън е получил 114 гласа. На второ място е външният министър Джереми Хънт с 43 глава. Следва го екоминистърът Майкъл Гоув с 37 гласа. Кандидатите Мат Ханкок, Саджид Джавид, Доминик Рааб и Рори Стюарт са получили съответно 20, 27, 23 и 19 гласа, съобщи БТА.След първия кръг от надпреварата отпадат Естер Маквей, Андреа Ледсъм и Марк Харпър, които не успяха да съберат необходимия минимум от 17 гласа. Те са получили съответно 9, 11 и 10 гласа.Вторият кръг на изборите ще бъде на 18 юни. Те ще бъдат последвани от гласувания на 19 и 20 юни. Гласуването продължава, докато останат само двама претенденти за поста, между които ще трябва да избират членовете на Консервативната партия с гласуване по пощата.Победителят ще стане ясен в края на юли. Той ще стане следващият британски премиер и ще трябва да завърши процеса за Брекзит. ", "date": "2019.06.13", "title": "Борис Джонсън победи в първия кръг на изборите за лидер на Консервативната партия"}
{"url": "https://offnews.bg/protesti/protestat-sreshtu-betona-po-moreto-blokira-orlov-most-705313.html", "text": "Протестът срещу презастрояването по българското Черноморие и заграбването на дюните блокира за половин час тази вечер Орлов мост.Преди Орлов мост демонстрантите се събраха пред парламента, а край тях - в знак на подкрепа - преминаха десетки кемпери. Поводът за протестите под мотото \"Море от бетон\" са  за устройството на Черноморското крайбрежие, които днес бяха окончателно одобрени от депутатите.Демонстрантите са на мнение, че приетите законови промени ще позволят презастрояването по българското Черноморие да продължи.\"Искаме природа, не искаме бетон!\" - скандираха протестиращите.Те настояват и за намесата на президента Румен Радев, за да не влязат в сила одобрените днес от НС промени в закона.", "date": "2019.06.13", "title": "Протестът срещу бетона по морето блокира Орлов мост"}
{"url": "https://offnews.bg/sviat/estonia-se-otkasva-ot-elektrosistemata-na-rusia-705303.html", "text": "Премиерът на Естония Юри Ратас ще подпише „пътната карта“ за синхронизиране на електросистемата на страната с ЕС и откъсването от Русия. Заедно с него на юнското заседание на Съвета на ЕС това ще направят и лидерите на Балтийските страни, Полша и председателят на ЕК.Това решение е било прието на заседанието на естонското правителство в четвъртък, съобщава Delfi.ee. „Строителството на необходимата за синхронизирането инфраструктура върви н пълен ход, а политическата подкрепа на най-високо равнище и съгласуваните етапи на изграждането ще донесат още повече увереност в успеха на проекта“, се посочва в прессъобщението от правителството.„Разбира се, ключова роля изигра позицията на Еврокомисията, че синхронизирането за тях е приоритетен проект, отговарящ на интересите на цяла Европа. Затова ние получихме и можем да разчитаме и в бъдеще на забележителната финансова подкрепа от страна на ЕС за реализирането на този проект“, посочва Ратас. Според него към момента Естония, Латвия и Литва изпълняват дейностите точно по график.Целта е електросистемите им да успеят да постигнат синхрон със Западна Европа до 2025 година. Откъсването на естонските електросистеми от Русия и синхронизирането им с Европа е необходимо преди всичко за гарантиране на енергийната сигурност. В бъдеще Балтийските държави ще станат част от действащия по единни правила вътрешен пазар на електроенергия на ЕС, посочват в правителственото съобщение.", "date": "2019.06.13", "title": "Естония се откъсва от електросистемата на Русия"}
{"url": "https://offnews.bg/nashite-avtori/toni-filipov-d-r-vseki-kojto-ne-e-napusnal-kochinata-e-podozritele-705312.html", "text": "Чета из Фейсбук войнствени призиви към журналистите от Нова, а и към колегите им от другите медии, да се вдигнат на протести в защита на уволнените журналистки Миролюба Бенатова и Генка Шекерова. Основният патос на призивите е, че над тях е упражнена крайна форма на цензура. Всъщност, последно предупреждение. Крайната засега се прилага само в Русия и някои други „развити“ държави – физически терор (Иван Голунов), а за по-нахалните и „девять граммов в сердце…“ (Според някои статистики, откакто Путин е президент ( 2000 г.) в Русия са убити 34 журналисти и за още четирима има съмнения. В същото време в Китай са убити двама, в САЩ трима.)Още в самото начало искам да отбележа, че думите ми са само по принцип и нямат отношение към двете журналистки, които дори не познавам лично. Знам, че по критериите на официалната (официозната?) журналистика те са сочени като топрепортерки и изявени разследващи журналистки. Но доколкото телевизията не е основният ми канал да се информирам, не мога да се смятам дори и бегъл познавач на творчеството им.Та за цензурата. Няколко пъти съм писал по въпроса за отношението между конституционната свобода на журналиста и законодателната основа на правата на собствеността над съответната медия. Тези неща са описани в основния закон и са тълкувани изрично от Конституционния съд. Но оказва се, че, дали съзнателно или подсъзнателно, тези истини трудно си пробиват път до главите на журналистите, а и до главите на някои далеч по-образовани хора. Затова се налага отново и отново да ги повтаряме. Според някои специалисти по пропаганда, поне седем пъти.Първо за юридическата страна на проблема.Правото на свобода на словото означава, че човек има право да изразява своите идеи без опасност от репресии от страна на държавната власт. Но в никакъв случай не означава, че другите трябва да му осигурят медия, чрез която да прокламира идеите си. Никое право не включва материалната си реализация, а само възможността. Както казваше един от бащите на американската конституция, хората имат право да преследват щастието, но самото хващане на щастието си е лична работа на индивида. „Цензура” е термин, който може да се използва само за държавната власт. Нито едно частно действие не е цензура… Правото на свобода на словото на отделния индивид включва и правото той да не е съгласен, да не слуша и да не финансира своите противници. Противното означава, че даден издател трябва да публикува възгледи, които смята за погрешни, вредни, опасни, възгледи, които нанасят публично унижение на неговите собствени възгледи. Защото тогава правото на собственост просто отива по дяволите. Представяте ли си Киро Гела, пардон, Домусчиев, да брои стотици милиони за да закупи Нова и да кани в студиата си юнаците от «Боец», «Биволъ», авторите от Прас-Прас и т.н. Не се напъвайте, няма как да си го представите. Откъде е взел парите за покупката е отделен въпрос. Всъщност, може и да не е отделен, ако се загледаме как медията брани интересите на Баце и прокарва огледална политика с медиите на дебелото момче. Домусчиев си е купил тази телевизия, за да си върши определена своя и на приятелите (ортаците?) си работа, така както Пеефски си върши работата (мръсната) с медиите които притежава. И си залагам главата, че Радан Кънев и Христо Иванов никога не са канени в тези медии.Когато става дума за къща, кола, жена българинът е наясно с отношенията мое-чуждо. (Моля феминистките да ми простят, ако могат!) Но колчем стане дума за медии, принципът „имаш крава, пиеш мляко“, някак си не важи. Забравя се, че има държавно финансирани медии, от които трябва да се очаква да поставят и решават важните обществени въпроси. А частните медии са комерсиални и главно ЧАСТНИ, с всичките естествени последици, произтичащи от собствеността.Освен юридическа, проблемът има и фактическа страна, която е коренно различна.Ситуацията, при която са поставени медиите у нас (не малка вина за това имат и самите те!) не позволява оцеляването им с чисто пазарни средства – продажби и реклама. Продажбите са се устремили, а при някои издания вече са минали, санитарния минимум, бизнесът цъфти и рекламира, та рекламира… Погледнете например „Стандарт“, който отдавна е умрял, но погребението непрекъснато се отлага и то не без помощта на държавата и Шиши. Почти всички медии са принудени да търсят директен „бизнес“ с държавата, олицетворена от правителството, да търгуват с него. Веднъж Вежди в изблик на постпиянски ентусиазъм го каза много точно: „Ние оставихме всички мангизи да минават през банката на тоя лайнар, на Доган… заради един медиен комфорт и сега разбрахме, че това са едни гадове, които ни изпързаляха… По мое време г-н Борисов направи голяма грешка. На него му трябваше медиен комфорт. Това са на Доган вестници. Ако смятате, че този фес не ви управлява, селски от Дръндар – то това ви е нацията на 1300 г., да ви е.а циганската нация – това го напишете, ама няма да посмеете…“ Отделен въпрос е, че нация, която е допуснала този простак да ѝ бъде министър на културата, си заслужава е…..Властта дава печеливши сделки срещу медийна подкрепа. И естествено властта влиза в ролята на цензор. Не като принуждаваща власт, както беше при тоталитаризма, а като компенсаторна – насочва държавни поръчки, общински и държавни реклами и търгове, частни реклами на политически обвързани бизнесмени (пресен пример – едноличното разпределение на общинските средства за реклама в Стара Загора от кмета Живко Тодоров). Зад моркова винаги прозира и тоягата – властта може да насочи тези средства и към друга медия. И това е равностойно на забраната при пряката цензура. Изгонена от централния конституционен вход, цензурата влиза през задната врата. Икономиката на медиите, особено на печатните, се връзва много трудно в условията на неразвит (и влияещ се от властта) рекламен пазар. Размяната „влияние срещу държавна подкрепа” почти няма алтернатива, ако не се смята финансирането от западни фондации, което, благодарение на системните усилия на честни частници като Петьо Блъсков и неопетнени политици като Волен Сидеров, беше приравнено едва ли не до национално предателство!И така държавата (олицетворена от една партийна власт) влиза в медиите въоръжена с най-силната принуда и заплаха, позната на капиталистическото общество – парите. Но това едва ли променя същностно характера на цензурата.И така медиите у нас са частни и въпреки това можем, макар и условно, да приложим понятието цензура спрямо тяхното битие. А ако случайно някоя медия не е елемент от по-голям корпоративен интерес, който се договаря с властта, (което на практика е трудно въобразимо), тогава задейства капиталистическият рефлекс на главния редактор. Големите пари в медиите идват не през рекламата, а през редакционната политика. Ако случайно пък главният редактор по някаква причина не се възползва (което е още по-трудно въобразимо), то размяната с държавата се извършва от неговите заместници, от редакторите и репортерите. Най-често тази дейност е плод на колективните усилия на всички. Правят адвърториъл (Advertorial), както се опита терминологично да ни замотае главният часовик Зюмбюлев.И така собственици, редактори, обикновени журналисти – всички дружно вкарват вълка в кошарата. И после първи започват да викат. Но понеже всичко това не се случва в далечната гора и не се случва за първи път, „лъжливото овчарче“ все по-малко хваща дикиш.Така се въртим медии и журналисти в един омагьосан кръг и спасение не дебне от никъде. Понякога си мисля, че може би едно решение на този род проблеми биха били силните профсъюзи. Но благодарение на „народополезната“ дейност на „Подкрепа“ и КНСБ днес профсъюзите са в последната фаза на затихването. Викат ги само за да легитимират определени действия на властта, храстчета за благозвучие на пейзажа. За СБЖ пък изобщо няма да споменавам, защото съм пробвал и всичко, което ми дойде на ум, беше издържано в най-добрите традиции на ненормативната лексика (пазарджишка).Понеже в крайна сметка ставаше дума за уволнени колеги, та ми се искаше да завърша с приказката, че на чужд гроб не се плаче, поне не и преди да разбереш накъде е обърнат мъртвеца. Щото можеш да му ревеш… Така, де.Но на човек с претенции като нас отива друг, по-интелигентен край. Чоран казваше: „Всеки човек, който не умира от глад, е подозрителен.“ Зя умиращи от глад в частните телевизии и в медиите на дебелото момче не се е чуло. Напротив, добре си живеят. И дори и да имат морални терзания, умело ги потискат. Така че всеки, който не е напуснал погнусен кочината, е подозрителен.", "date": "2019.06.13", "title": "Тони Филипов, д-р: Всеки, който не е напуснал кочината, е подозрителен"}
{"url": "https://offnews.bg/futbol/shampion-s-liteks-stana-sporten-direktor-v-levski-705315.html", "text": "Ивайло Петков е новият спортно-технически директор на ПФК „Левски“. Той бе поканен от ръководството на клуба да поеме поста и ще бъде представен пред медиите в близките дни.\"Ръководството ми представи концепцията за развитие на ПФК Левски и бях поканен да стана част от нея. За мен е голяма чест да бъда в клуб като „Левски“ и благодаря за доверието, което ми гласува ръководството.Надявам се с общите усилия на всички в Левски да изведем отбора там, където му е мястото\", заяви за www.levski.bg Ивайло Петков.Той е роден на 24 март 1976 г. Той е трикратен шампион на България на България с отбора на Литекс (1997-98, 2009-10, 2010-11).Печелил е Купата на България (2009 г.) и Суперкупата на България (2010 г). Има 65 мача и 3 гола за националния отбор на България, участник е на Световното първенство във Франция през 1998 година.В богатата си кариера като играч е носил екипите на турските Фенербахче, Истанбулспор и Анкарагюджу и на руския Кубан Краснодар.", "date": "2019.06.13", "title": "Шампион с Литекс стана спортен директор в Левски"}
{"url": "https://offnews.bg/kultura/treto-izdanie-na-gradskia-festival-white-rabbit-705273.html", "text": "Третото издание на градския фестивал White Rabbit идва на 6 и 7 юли 2019г. Белият Заек трансформира отсечка от софийската улица „Иван Вазов“ от синя зона в творческо пътешествие, водено от фантазията на талантливи артисти и актуални градски теми.Фестивалът за музика и изкуство се завръща с характерното си новаторско и провокативно съдържание и ще представи музиканти, съвременни артисти, диск жокеи, дизайнери и други смели визионери. В двата дни на събитието улицата ще се превърне пъстър дом за съвременно музикално и визуално съдържание. Заведенията и галериите в отсечката, временно поемат функцията на “изложбени зали”. Така улицата, освободена от автомобили, остава пряк свидетел на изживяването наречено “Бял заек”.Тази година музикалната сцена се измества на гърба на Народния Театър “Иван Вазов”. Така пешеходната зона на фестивала се разширява по ул. “Иван Вазов” (от ул. “Георги Бенковски”) до ул. “6-ти септември”. Проектът е финансиран по Програма \"Култура\" на Столична община. За повече информация следете събитието във Facebook  .", "date": "2019.06.13", "title": "Трето издание на градския фестивал White Rabbit"}
{"url": "https://offnews.bg/leka-atletika/i-mirela-demireva-pokri-normativ-za-doha-705320.html", "text": "Сребърната олимпийска медалистка от Рио де Жанейро 2016 Мирела Демирева стана четвъртата българска атлетка, която покри норматив за участие на Световното първенство в Доха през есента.Тя завърши трета на Диамантената лига в Осло с личен рекорд за сезона от 1.94 метра, който й осигури квота за планетарния форум.Преди нея нормативи за планетарния форум покриха европейската шампионка в зала в тласкането на гюле Радослава Мавродиева, Ивет Лалова-Колио на 200 метра и Габриела Петрова в тройния скок.Победата в дисциплината на Демирева, с постижение №1 в света за сезона от 2.01 метра, извоюва световната шампионка в зала и на открито Мария Ласицкене.", "date": "2019.06.13", "title": "И Мирела Демирева покри норматив за Доха"}
{"url": "https://offnews.bg/politika/borisov-ot-shabla-a-radev-zashto-ne-govori-sreshtu-slavi-trifonov-za-705296.html", "text": "Президентът Румен Радев можеше две години да говори срещу Слави Трифонов, но не съм го чул да се обади.Така премиерът Бойко Борисов коментира , че намаляването на партийните субсидии ще задуши опозиционните партии. Борисов присъства на заключителния етап на тактическото учение с бойни стрелби „Шабла 2019 г. Ученията са важни за дипломацията и за външната политика на България, заяви той. „Всички заедно тренираме, показваме своите способности, показваме това, което имаме. Изводите са, че трябва да живеем в мир, а не във война. Колкото повече се опознаваме, толкова повече възпиращата сила е най-важна\", добави премиерът Борисов. Той изтъкна, че формированията ни са показали отлични резултати.Министър-председателят Бойко Борисов беше категоричен, че на Балканите мирът може да съществува, когато всички са много силни и единни. „Всичко различно от мир ще бъде щета за всички\", заяви премиерът и добави, че е важно усилията да се съсредоточават в повишаване на доходите и на БВП.В тактическото учение се включиха над 1400 военнослужещи от формирования на Република България, Република Сърбия и САЩ. Проведоха се бойни стрелби на формированията за противовъздушна отбрана от Българската армия, съвместни експериментални и бойни стрелби на авиационни формирования от ВВС с международно участие, стрелба с ракетен комплекс 9К79 „Точка\" и изпълнение на огневи задачи с артилерийска материална част по надводни цели от Сухопътните войски „Шабла – 2019 г.\"Заедно с премиера Бойко Борисов заключителния етап на учението „Шабла – 2019 г.\" наблюдаваха и вицепремиерът и министър на отбраната Красимир Каракачанов и началникът на отбраната генерал Андрей Боцев. ", "date": "2019.06.13", "title": "Борисов от Шабла: А Радев защо не говори срещу Слави Трифонов за партийните субсидии?"}
{"url": "https://offnews.bg/leka-atletika/ivet-lalova-napisa-pismo-do-malkata-ivet-705293.html", "text": "Първата дама на леката ни атлетика Ивет Лалова бе главната героиня в специален материал на Международната асоциация по лека атлетика.Софиянката е на 35 години и продължава да се доказва като спринтьорка от световно ниво, като сега ѝ предстои да бяга на пета олимпиада.Голямата Ивет разкрива много от себе си в писмо, което пише до малката Ивет. Тя я предупреждава през какво може да премине и от какво да се пази. Дава съвети, които много биха й помогнали, ако е знаела по-рано. ", "date": "2019.06.13", "title": "Ивет Лалова написа писмо до малката Ивет"}
{"url": "https://offnews.bg/obshtestvo/pochti-30-tona-hrani-mente-spria-babh-ot-magazini-i-zavedenia-705301.html", "text": "Почти 30 тона храни-менте, с изтекъл срок на годност или с нередовни документи е пратила за унищожаване Българската агенция по безопасност на храните през май, съобщиха от БАБХ. Извършени са 13 117 проверки в цялата страна. Най-много - 25 017 кг, е морска кристална йодирана сол с несъответствие в съдържанието на калиев йодид. Сред опасните храни са 1 987, 5 кг куркума (с високо съдържание на олово и с произход Индия); 1 211 кг бланширани картофи, подправени с куркума; 991 кг храни от животински произход (агнешко, свинско и пилешко месо, месни продукти, месни заготовки и разфасовки, субпродукти, риба и млечни продукти) са с изтекъл срок на годност, без здравна и идентификационна маркировка, без придружаващи документи и етикети, неправилно съхранени или продавани в нерегламентирани обекти.Близо 51,6 кг са козунакът и подправките с изтекъл срок на годност, без документи за произход, без етикет и партиден номер. Количеството е иззето от производствени обекти, складове и магазини за търговия на едро и дребно, и заведения за обществено хранене. Част от изтеглените храни са били неправилно съхранявани, некоректно етикетирани и с изтекъл срок на годност, както и с констатирани несъответствия по Наредбата за специфичните изисквания за млечните продукти (продажба на имитиращи продукти, съдържащи в състава си мляко заедно с млечни продукти) и неотговарящи на изискванията за качество и контрол за съответствие на пресни плодове и зеленчуци (предлагане на плодове и зеленчуци без необходимите обозначения), уточняват от БАБХ.Друга част от храните са без документи за произход и без здравна и идентификационна маркировка. За установените нарушения са издадени 654 предписания и са съставени 96 акта. В страната са затворени три обекта с временно преустановена дейност.", "date": "2019.06.13", "title": "Почти 30 тона храни - менте спря БАБХ от магазини и заведения"}
{"url": "https://offnews.bg/sviat/putin-otnosheniata-mezhdu-rusia-i-sasht-stavat-vse-po-loshi-705300.html", "text": "Отношенията между Русия и САЩ деградират, стават все по-лоши и по-лоши, през последните години администрацията във Вашингтон прие няколко десетки решения, свързани със санкциите, казва президентът Владимир Путин в интервю за телевизия „МИР“.Руският лидер изразява надежда, че на срещата на върха на Г-20 в Осака на 28-29 юни всички страни, в това число Русия и САЩ, ще успеят да намерят конструктивни решения за сътрудничество в икономиката. „Ние много разчитаме на това, че здравият смисъл накрая ще възтържествува. Всички действия, свързани с разрушаването на градената с десетилетия архитектура на международните икономически отношения, според нашето дълбоко убеждение, нанасят вреда на всички участници в икономическата сфера“, посочва Путин.Президентът смята, че няма никакъв смисъл Русия да се включва в търговската война между САЩ и Китай, тъй като двете държави имат твърде специфични отношения. „Дори от гледна точка на здравия смисъл ние нямаме никакво основание да се намесваме в този преговорен процес. Но – и това „но“ има много сериозно значение. Какво имам предвид аз? Първо, с Китай ние имаме наистина безпрецедентно добри и високи отношения. Ние действително сме стратегически партньори в най-широкия смисъл на това понятие, сътрудничим си в икономиката, хуманитарната сфера, на регионално равнище, взаимодействат си нашите министерства на външните работи и на отбраната“, коментира руският държавен глава.Той подчертава, че Русия и Китай имат съществен принос във всеобщия мир и сигурността и това е „не само в региона, където се намират двете държави, но изобщо в света като постоянни членове на Съвета за сигурност при ООН“, където координират дейността си. „За съжаление, нищо подобно не можем да кажем за отношенията ни със САЩ“, уточнява президентът.На срещата на Г-20 в Осака в края на месеца е възможна среща на лидерите на САЩ Доналд Тръмп и на Русия Владимир Путин. „Ще се срещна с Путин на Г-20, ще се срещна със Си Цзинпин и с много лидери“, е заявил вчера Тръмп пред журналисти преди преговорите с полския президент Анджей Дуда в Белия дом.Прессекретарят на руския президент Дмитрий Песков обаче посочва пред ТАСС, че Москва не е получавала от Вашингтон никакви потвърждения за готовността на Тръмп да се срещне с руския лидер в рамките на Г-20.Предишна среща на Путин и Тръмп се планираше по време на Г-20 през декември в Аржентина, но американският президент отмени участието си в нея буквално денонощие преди съгласуваната дата. Тогава руската страна заяви, че е готова за диалог със САЩ, но при условие, че конкретната инициатива за това ще дойде от Вашингтон. На 14 май в Сочи държавният секретар Майкъл Помпео по време на срещата си с Путин говори за потенциалната готовност за провеждането на подобна среща на двамата лидери, но официално запитване от Вашингтон така и не е получено.", "date": "2019.06.13", "title": "Путин: Отношенията между Русия и САЩ стават все по-лоши"}
{"url": "https://offnews.bg/temida/sgp-pogna-prokuror-nabil-zhena-na-parking-705297.html", "text": "Прокурор, набил жена на паркинг в Самоков, стана обвиняем. Софийска градска прокуратура започна досъдебно производство срещу магистрата за извършени хулигански действия, отличаващи се с изключителен цинизъм, съобщиха от СГП. Установено е, че на 12 юни на паркинг в Самоков прокурор в Района прокуратура в града е извършил хулигански действия и нанесъл побой на свидетелката Д.Г. Пострадалата е настанена в лечебно заведение.Магистратът е призован на 17 юни за привличане към наказателна отговорност и разпит в качеството на обвиняем.", "date": "2019.06.13", "title": "СГП погна прокурор, набил жена на паркинг"}
{"url": "https://offnews.bg/sviat/tanker-s-nafta-e-napadnat-v-blizkia-iztok-705278.html", "text": "Танкер, нает от тайванската държавна петролна компания за превозване на гориво, е нападнат в Близкия изток, съобщи високопоставен служител на фирмата, цитиран от Ройтерс и БТА. Според директора на нефтохимическия бизнес отдел на \"Си Пи Си Корпорейшън\" У Ифан има подозрения, че танкерът \"Фронт алтеър\" (Front Altair), превозващ 75 000 тона нафта, е бил ударен от торпедо.При инцидента е повреден корпуса на кораба. Всички членове на екипажа са невредими. Те са били спасени от друг плавателен съд, който се намирал наблизо. Един член на екипажа на танкера е бил леко ранен и е получил първа помощ на борда на кораба \"Коустал ейс\".Танкерът е забелязан за последно в Оманския залив край бреговете на Иран, след като е бил натоварен в Обединените арабски емирства, показват корабни данни.Друг танкер - \"Кокука кърейджъс\", е пострадал при свързано със сигурността произшествие в Оманския залив, каза говорител на компанията, управляваща кораба.Говорителят каза, че \"Кокука кърейджъс\" не е застрашен от потъване, а товарът от метанол е непокътнат.Няма български моряци сред екипажите на атакуваните танкери, съобщи Maritime.bg, позовавайки се на информация от кризисните центрове на BSM Ship Management и International Tanker Management.И двете компании са отказали да коментират дали става въпрос за нападение с торпедо.", "date": "2019.06.13", "title": "Танкер с нафта е нападнат в Близкия изток"}
{"url": "https://offnews.bg/ikonomika/chez-podobriava-elektrozahranvaneto-v-montansko-705285.html", "text": "Ръководството на ЧЕЗ Разпределение проведе среща с кметове на общини и техни представители от област Монтана. Домакин на срещата беше заместник-областният управител Нина Петкова. По време на срещата бяха представени реализираните от компанията инвестиционни проекти през 2018 г., плановете и приоритетите ѝ за 2019 г.През 2018 г. ЧЕЗ Разпределение инвестира в област Монтана 2,9 млн. лв. Съществена част от средствата бяха вложени в автоматизация на електропроводи. Инсталираните автоматизирани устройства дават възможност за много по-бърза локализация на аварии и реакция при нужда. Чрез тях се отделят засегнатите участъци от мрежата и за по-голямата част от клиентите, които се захранват от електропровода, електрозахранването се възстановява незабавно. В реконструкции и модернизация на мрежа ниско напрежение през 2018 г. компанията вложи над 900 хил. лв. Извършена беше рехабилитация на въздушни и кабелни линии средно напрежение за 436 хил. лв. за подобряване на електрозахранването в общините Георги Дамяново, Чипровци и Вършец. През миналата година ЧЕЗ Разпределение стартира и монтирането на дистанционно обслужвани електромери. В град Лом бяха монтирани 13 000 устройства, които осигуряват поглед върху мрежата в реално време.През настоящата година ЧЕЗ Разпределение България ще инвестира в подобряване на качеството на електрозахранването в област Монтана. Чрез реконструкция, ремонт и хидроизолация на съоръжения ще бъде повишена сигурността на електрозахранването в Берковица, Чипровци и Вършец, както и в селата Песочница и Черешовица в общ. Берковица. Реконструкция и модернизация на мрежи ниско напрежение ще извърши дружеството в селата Комощица, Замфир, Долно Белотинци, Громшин, Горна лука и Доктор Йосифово. Рехабилитация на мрежа средно напрежение ще подобри качеството на електрозахранването в гр. Лом.", "date": "2019.06.13", "title": "ЧЕЗ подобрява електрозахранването в Монтанско"}
{"url": "https://offnews.bg/temida/udalzhiha-razsledvaneto-sreshtu-mestan-za-katastrofata-705287.html", "text": "С два месеца е удължено разследването за катастрофата от 14 април, когато автомобилът на политика Лютви Местан се сблъска с друг и на място загина 6-месечно бебе.Причината за удължаването на срока на разследването е, че вещите лица не са приключили с изготвянето на съдебната автотехническа експертиза, която трябва да установи кой е виновният за инцидента, завършил фатално със смърт на дете.Те са поискали още 2 месеца, а в НПК няма ограничения за това колко пъти може да бъде удължаван срокът за подобна експертиза. Това заяви говорителката на Окръжната прокуратура в Кърджали Димитрина Делчева. Според нея е невъзможно да се прогнозира кога делото ще влезе в съда.След катастрофата Местан беше задържан за 24 часа и пуснат под гаранция от 10 000 лева, която той обжалва. Обвинението, което прокуратурата повдигна срещу него, бе за причиняване на смърт по непредпазливост. А след 10 дни мълчание той даде обширна пресконференция в Кърджали, на която подчерта, че е „невинен, прокуратурата лъже и клевети, разследването е преднамерено“ и очаква „поне извинения“.Местан и екипът му начело с режисьора Евгений Михайлов са провели собствено разследване на фактите около фаталната катастрофа от 14 април, при която загина 6-месечната Еджрин, а родителите й се лекуваха в болница. По време на цялото едночасово изложение на политика вървеше мултимедия, включваща и видеоклипове на другия участник в инцидента, показващи склонността му към високи скорости и нарушения на пътя, които сам е заснел и публикувал във Фейсбук.Освен, че разследването срещу него било преднамерено, според него и медиите били такива, защото мигом застанали срещу него и произнесли присъдата му на убиец, каза той тогава пред журналистите. А след това започна кампанията за евровота, която за оглавяваната от него партия ДОСТ приключи с катастрофален резултат. Днес Лютви Местан не вдигаше телефона.", "date": "2019.06.13", "title": "Удължиха разследването срещу Местан за катастрофата"}
{"url": "https://offnews.bg/medii/aktcia-na%c2%a0gdbop-i-evropol-sreshtu-kabelnoto-piratstvo-u-nas-705317.html", "text": "ГДБОП и Европол проведоха специализирана акция срещу кабелни оператори в страната по сигнали за укриване на абонати и нелегално разпространение на видео съдържание.Запечатан е офисът на бургаската кабелна телевизия RN. В операцията са участвали и служители на НАП, както и на Комисията за регулиране на съобщенията. Иззети са компютри, техника и документи от офисите на \"RN медия груп\".В прокуратурата са постъпили сигнали, че през мобилно приложение на RN са излъчвани платени канали и програмите на 2 национални телевизии, без да са уредени авторските права, съобщава БНТ.Екипи на жандармерията обискираха и офисите на кабелната телевизия \"Кабел Сат-Запад\" в Кюстендил, Дупница и Благоевград.Проверена е и санданската кабелна телевизия \"Вега\".", "date": "2019.06.13", "title": "Акция на ГДБОП и Европол срещу кабелното пиратство у нас"}
{"url": "https://offnews.bg/stil/kejt-midaltan-ocharova-s-izchistena-vizia-705268.html", "text": "Кейт Мидълтън очарова всички с блясъка на последната си публична изява по време на официална вечеря в галерия за съвременно изкуство. Вечерята бе организирана по повод Седмицата, посветена на борбата с наркозависимостта.Херцогинята на Кеймбридж бе заложила на изчистена елегантна бяла рокля с голи рамена. Акцент бе даден на сребристите й обувки, а за аксесоари тя бе избрала красиви обеци, пръстен и малка чантичка.Тя не залага за пръв път на този тоалет. С него тя бе облечена през 2016 година, а обувките й са от наградите на „Бафта“ тази година, съобщава сп. „Харпърс базар“.US Weekly публикува материал, в който се твърди, че 37-годишната Кейт все още не харесва да бъде център на вниманието сред много хора. \"Тя винаги е била по-срамежлива и се възхищава на спокойствието на Меган\", на едно или друго обществено мероприятие с многобройна публика, сочи източник на изданието.Въпреки това, Кейт винаги успява да очарова присъстващите с добри обноски и настроение. ", "date": "2019.06.13", "title": "Кейт Мидълтън очарова с изчистена визия"}
{"url": "https://offnews.bg/112/starshi-matros-pochina-na-poligona-v-shabla-705302.html", "text": "Старши матрос от военно формирование 38 920 – Варна е починал при изпълнение на служебните си задължения днес, съобщи военното министерство. Старши матрос втори клас Жеко Галинов Добрев на 36 години е припаднал на зенитния полигон на Военновъздушните сили „Шабла“. Незабавно му е оказана първа помощ от медицинските екипи, осигуряващи учението. Въпреки усилията на лекарите, не се е върнал в съзнание и медиците са констатирали смъртта му, като по първоначална информация вероятната причина е инфаркт.Старши матрос втори клас Жеко Галинов Добрев е бил на длъжност минен електротехник във военното формирование 38 920 Варна. На служба в Българската армия е от 11 август 2008 г.Министерството на отбраната изказва съболезнования на семейството и близките на старши матрос Жеко Добрев.Поклон пред паметта му. ", "date": "2019.06.13", "title": "Старши матрос почина на полигона в Шабла"}
{"url": "https://offnews.bg/koloezdene/uchastnik-v-dzhiroto-startira-v-obikolkata-na-vitosha-tozi-uikend-705284.html", "text": "Този уикенд предстои 37-ото издание на едно от емблематичните и най-многобройни като участници състезания на София – Обиколката на Витоша. Проявата, известна още като Витоша100 е част от инициатива \"София – европейска столица на спорта\" и пак ще събере няколко хиляди столичани и гости на столицата, желаещи да отправят ново предизвикателство към самите себе си.Стартът и финалът са на паркинга пред Резиденция Бояна, пред Базата на БФС. Тръгва се по бул. \"България\" по посока на кв. \"Бояна\", после се продължава по пътя за м. \"Златни мостове\" и след това се следва подробно описания в сайта  маршрут, оттам може да се свали и специалният файл с GPS следата.Стартът на супер изпитанието за колоездачи е в събота, на 15 юни в 06:00 часа, а стартът на супер маратона за скороходци е също в събота, но в 23:59 ч. Метеопрогнозата е за ясно и тихо време, а в ранните часове на събота началото на двудневните надпревари ще даде заместник-кметът на София Дончо Барбалов.Очакваните часове за финиширане са приблизително следните: за колоездачите - мъже 10.00 ч. и жени 11.00 ч. в събота, за скороходците – мъже 8.00 ч. и за жени 9.00 ч. в неделя. Официалните награждавания са в събота и в неделя от 16 ч. в зоната на старт/финала.Миналата година шампионите при бегачите Александър Спасов и Мария Николова подобриха върховите постижения от 2017-а с впечатляващи разлики. Спасов си осигури победата с време 8.12:06 ч., което уникален рекорд – с над половин час по-добър от постижението на предишния шампион Андрей Гридин. При жените Мария Николова защити титлата си и спечели за четвърти път при осмия си пореден старт в Обиколката. С резултат 9.37:44 ч. тя подобри с близо 12 минути миналогодишния си рекорд на състезанието. При колоездачите най-бързи бяха Александър Алексиев - с рекорд на трасето от 4.11:00 ч., почти 9 минути по-бързо от предходния победител и Ивета Алексиева - с време 6.05:32 ч.Супергероите на Обиколката пък бяха Камен Тончев и Боряна Николчева. Те станаха шампиони в дуатлона на 200 км – комбинация от 100 км колоездене и 100 км бягане в рамките на два дни. Камен завърши дуатлона за 15.41:04 ч.,а резултатът на Боряна Николчева е 21.27:03 ч., което е с удивителните час и петнайсет минути по-бързо от предишния рекорд.До момента заявилите участие са близо 2500, информират организаторите, които сега поръчват още стартови номера. Тези дни ще се включат още състезатели, които в последния момент ще пристигнат от провинцията и от чужбина. Ясно е, че на старт ще застанат представители на поне 29 държави, част от тях с цели отбори. Общият брой на чужденци се очаква да достигне 100, сред тях служители на редица посолства у нас. Над 100 пък ще опитат супер предизвикателството \"200 км\" - да обиколят Витоша първо с велосипед и след това със скороходците.Сред участниците за първи път ще бъде и най-добрият ни шосеен колоездач в последно време Николай Михайлов – единственият българин участник в Обиколката на Италия, състезаващ се от миналата година за португалския тим \"Efapel\".Сред куриозите е заявката на най-възрастния участник тази година. 75-годишният глухоням Васил Грозев се е записал на дуатлон, а най-малките това лято са двама по на 10 години при това родени на една и съща дата 27 август 2008.- Генко Дойчинов и Евелина Либкнехт. Най-малкият участник в историята на Обиколката е 5-годишно момче, изминало 100 км заедно със своя баща. Преди три години пък 70-годишен човек завърши дуатлона.Проявата отново е обявена за \"състезание без боклук\", поради което участниците се приканват да си носят свои бутилки за вода, да не използват пластмасови чаши за еднократна употреба и да прибират отпадъците си по време и след състезанието. И това лято за постигане на тази цел ще помагат доброволците по инициативата \"Спри Използването на Пластмасови Изделия за Еднократна Употреба\". В зоната на старт/финала организаторите са подготвили сетове с приятни изненади, игри и забави, където участниците ще могат да релаксират, а гости и зрители да прекарат приятни часове. По трасето ще бъдат изградени 12 освежителни и подкрепителни пункта. Предвидени са и разнообразни награди за участниците и зрителите, Софийска вода отново ще награди призьорите с ваучери на стойност над 3000 лв. Общият награден фонд е над 10 000 лв.Тази година ръководството на Природен парк Витоша даде разрешение маршрутът на Обиколката на Витоша да бъде \"осиновен\", което означава, че маркировката и табелките вече ще могат да се поддържат и ползват от всички желаещи целогодишно.", "date": "2019.06.13", "title": "Участник в Джирото стартира в Обиколката на Витоша този уикенд"}
{"url": "https://offnews.bg/obshtestvo/obedineni-chrez-izkustvo-patevoditel-na-tolerantnostta-705283.html", "text": "Първото издание на  които целят положителна промяна и повишаване на толерантността към различни общности чрез изкуство, вече е факт. Изданието е заключителният етап от проекта „Обединени чрез изкуство“. Няколкомесечното проучване и изследване включва инициативи от България, Великобритания, Ирландия, Чехия, Гърция, Австрия, Швеция, Белгия, Италия и др.По-рано тази година, двудневен форум събра представители на артистичната общност, които правят съществени опити за преодоляване на различни видове социално неравенство. Основни лектори на конференцията бяха Алексис Джонсън (Walk the Plank) и Мег Бадорек-Мишчук (Middle Child Theatre) от Великобритания, а сред петнадесетте български примера бяха: Снежина Петрова („“), Християн Бакалов (), Стефан А. Щерев (Квартално радио), Възкресия Вихърова (), Fine Acts, Наталия Цекова, Ашод Дерандонян (), Васил Спасов (), , Мануела Саркисян (), , Деница Езекиева (), Елена Панайотова (), Неда Соколовска (), Зравко Петров ().Тази среща спомогна обмяната на опит, но също подчерта ясната необходимост от регулярен диалог за художествените практики, които включват работа с уязвими и маргинализирани общности.Първото издание на  иска да представи, колкото може по-широко, полето на изкуства, които активно ангажират различни групи и допринасят за преодоляването на изолация, травми и социални стигми. Всички включени проекти са фокусирани върху т.нар. партисипативно изкуство. Редица изследвания демонстрират позитивните ефекти от тези практики, въвличащи хората от дадена общност като съавтори и съ-създатели на изкуство. Често положителното въздействие на изкуството е свързано с по-широка видимост на дадена уязвимата група и опит за повишаване на толерантността към представителите ѝ.включва мултижанрови и интердисциплинарни проекти от театъра, психодрамата, танца и различни движенчески практики, кукленото изкуство, цирка. Артистите, които създават тези произведения работят с деца в риск, възрастни хора, мигранти, малцинствени групи, хора в неравностойно положение и местни общности. Често резултатите от този тип артистична дейност са изключително трудни за предвиждане, именно заради процеса на съ-създаване с непрофесионални участници. Тази несигурност не влияе на позитивните ефекти. Смисълът от подобна интеракция в нехудожествена среда е точно в опита за интеграция, съпреживяване, опознаване, сближаване и по-добро разбиране.Следващото издание на Пътеводителя за добри европейски практики би събрало още проекти и организации, би задълбочило изследването в анализ на различните артистични подходи, устойчивостта на инициативите, дългосрочните ефекти и пътищата за развитие. Подобна карта ще даде по-широка видимост и ще освети все повече добри примери, които спомагат повишаването на толерантността в обществото.Проектът „Обединени чрез изкуство“ се изпълнява с финансовата подкрепа на Столичната община Програма „Европа“ 2019 от Фондация „Арт офис“, в партньорство с район „Възраждане“ – СО.", "date": "2019.06.13", "title": "Обединени чрез изкуство: Пътеводител на толерантността"}
{"url": "https://offnews.bg/kultura/kichur-ot-kosata-na-betoven-shte-bade-prodaden-na-targ-705288.html", "text": "Кичур коса на Бетовен, който самият той е отрязал и дал на свой приятел пианист през 1826 година, ще бъде продаден на търг от британска аукционна къща „Сотбис“, предава „Ройтерс“.Очаква се цената му да достигне до около 15 хил. паунда, но според директора на отдела за книги и ръкописи към „Сотбис“ - Саймън Магуайър, сумата може да бъде и по-голяма, тъй като вече има значителен интерес към предмета.Историята на кичура е свързана с австрийски пианист на име Антон Халм, който помолил композитора да отреже малко от косата си, за да я даде на съпругата си за спомен. Слугата на Бетовен обаче изпратил козина от коза, което разгневило композитора. Така той лично отрязал коса от задната част на главата си и я е дал на Халм. Уверил го, че поне за този кичур може да бъде сигурен.Халм предал кичура на Юлиус Епщайн, професор по пиано във Виенската консерватория.Авторът на първата научна биография на Бетовен – Александър Уилок Тайер, също потвърдил автентичността му.Самата аукционна къща вече е продавала кичур на Бетовен, взет от смъртното му ложе. Смята се, че този кичур е по-необикновен, тъй като има значителна предистория. ", "date": "2019.06.13", "title": "Кичур от косата на Бетовен ще бъде продаден на търг"}
{"url": "https://offnews.bg/sviat/zabrana-i-sad-za-seriala-za-chernobil-iskat-komunisti-v-rusia-705291.html", "text": "Партията „Комунисти на Русия“ настоява сериалът „Чернобил“ да бъде забранен, а режисьорът и сценаристът да отговарят пред съда за клевета, защото продукцията демонизирала съветската власт, съобщава агенция Интерфакс.Партията се е обърнала към Роскомнадзор /Федералната служба за надзор в сферата на съобщенията, информационните технологии и масовите комуникации,бел.ред./ с искането да бъде ограничен достъпът до американския сериал, тъй като трагедията е станала обект на идеологическа манипулация.„В сериала „Чернобил“ жестоката трагедия стана обект на идеологическа манипулация от страна на канала HBO. Излъчваният по света сериал за драматичните събития от април 1986 г. представлява идеологическо оръдие, призвано да опорочи и демонизира образа на съветската власт и съветските хора“, се посочва в заявлението на партията.Въпреки, че „Комунисти на Русия“ признават, че „хронологията на събитията в сериала и ключовите моменти съответстват на реалността“, те смятат, че „мотивацията, самите постъпки на героите, порядките във взаимоотношенията в учрежденията и колективите, самият морален климат в съветското общество, представляват пример за абсолютната лъжа“.Според представители на партията, Роскомнадзор и МВР са длъжни да блокират достъпа до сериала по всички възможни канали, торенти и ресурси, а „срещу режисьора, сценариста и изпълнителния продуцент да се образува наказателно дело по чл. 129 от руския НК за публична клевета“. Интерфакс обаче уточнява, че въпросният член от наказателния кодекс на Русия вече не е валиден.Сериалът получи безпрецедентно висока оценка от зрителите – първо място в рейтинга на IMDB със средна оценка 9,6, като надскочи по популярност последния сезон на „Игра на тронове“.Сценаристът Крейг Мазин е изумен от отзивите за „Чернобил“ в Източна Европа и страните от бившия СССР. Пред The Hollywood Reporter той казва, че е имал притеснения за това как сериалът ще бъде възприет в Русия, Беларус и Украйна, и отбелязва, че реакциите на мнозинството от зрителите са били невероятно ласкави.„Те признават, че ние сме работили с любов и уважение към тях и че с всички сили сме се старали да предадем детайлите достоверно. Мисля, че от тяхна гледна точка, западната индустрия по-често или не може, или не се опитва да направи това“, казва Мазин пред журналисти. Той посочва, че не е очаквал мощна реакция от страна на представителите на политическите кръгове. Според него някои от тях са пропуснали същността на сериала. „Ние се стремим да покажем нещо много глобално и човешко, не толкова добрата или лошата страна на каквото и да било“, пояснява Мазин.", "date": "2019.06.13", "title": "Забрана и съд за сериала за Чернобил искат комунисти в Русия"}
{"url": "https://offnews.bg/futbol/botev-vratca-priiuti-bozhinov-705292.html", "text": "Бившият нападател на Левски Валери Божинов стартира подготовката си с тима на Ботев Враца. Това вече и на практика е възможно, след като \"сините\" издадоха специален документ, позволяващ на нападателя да тренира със северозападния отбор.Договорът на Божинов с 26-кратните шампиони все още не е фактически прекратен, но се очаква това да се случи във възможно най-кратък времеви диапазон.Вчера врачани се похвалиха и с привличането на Ангел Лясков. Защитникът на ЦСКА ще играе под наем в Ботев, като ще се включи в тренировъчния процес в петък.\"Третата тренировка за деня започна. Валери Божинов вече тренира с Ботев Враца. Ангел Лясков ще се присъедини в петък. Все още очакваме положително развитие за Венци Керчев\", написаха от клуба.", "date": "2019.06.13", "title": "Ботев Враца приюти Божинов"}
{"url": "https://offnews.bg/sviat/putin-uvolni-dvama-generali-ot-politciata-zaradi-razsledvaneto-na-gol-705294.html", "text": "Руският президент Владимир Путин подписа указ за уволнението на генералите от полицията Андрей Пучков и Юрий Девяткин, съобщи пресслужбата на Кремъл, цитирана от ТАСС. \"Да се освободят от заеманата длъжност: генерал-майор от полицията Девяткин Юрий Владимирович - началник на управлението за борба с наркотиците на Главното управление на МВР на Русия; генерал-майор Пучков Андрей Павлович - началник на управлението на вътрешните работи на Западния административен окръг на Главното управление на МВР на град Москва\", се казва в указа на президента, уточнява БТА. По-рано руският министър на вътрешните работи Владимир Колоколцев изпрати на държавния глава предложение за уволнението на Пучков и Девяткин. Причина за това стана ситуацията около  от сайта \"Медуза\" Иван Голунов.Във вторник Колоколцев съобщи, че наказателното разследване срещу Голунов е прекратено, \"защото не бе доказано участието му в извършване на престъпление\". Самият журналист бе освободен от домашен арест. Материалите на вътрешното разследване от отдела за вътрешна сигурност на руското МВР бяха изпратени в Следствения комитет на Русия за преценка за правомерността на действията на полицейските служители, взели участие в ареста на Голунов. Те са отстранени от служба, каза министърът. ", "date": "2019.06.13", "title": "Путин уволни двама генерали от полицията, заради разследването на Голунов"}
{"url": "https://offnews.bg/futbol/sled-skandala-s-dzhipa-na-bobi-mihajlov-uvolniha-shefa-na-natcionalni-705295.html", "text": "Уволнен е директорът на националния стадион \"Васил Левски\" - Георги Кузев, информира bTV, позовавайки се на Министерството на младежта и спорта. Мотивите за отстраняването му не са ивзестни, но се предполага, че е свързано с действията на шефа на Българския футболен съюз Борислав Михайлов.След загубата на България от Косово с 2:3 бившият вратар избегна срещата с разгневени фенове и медиите, като беше качен направо от лекоатлетическата писта на стадион \"Васил Левски\" в луксозен джип.Кузев заемаше поста през 2013 година, а преди това работеше в Българския футболен съюз като директор на търговския отдел и отговаряше за маркетинга и рекламата.Преди него директор на стадиона беше Антон Попов. Той беше на този пост цели 29 години, след което бе освободен без професионални мотиви.", "date": "2019.06.13", "title": "След скандала с джипа на Боби Михайлов: Уволниха шефа на националния стадион"}
{"url": "https://offnews.bg/politika/prezidentat-borisov-e-zaet-chovek-niama-vreme-da-chete-konstitutciat-705279.html", "text": "За разлика от други политици аз не „изнасям“ българските проблеми отвъд граница. Подкрепям добрите намерения на правителството, но при изхарчени огромни национални и европейски средства резултатите са далеч от възможното и очакваното като обем и най-вече като качество. Това заяви държавният глава Румен Радев в отговор на журналистически въпрос за изказване на министър-председателя, според когото президентът „промотирал“ в чужбина работата на правителството.Президентът беше категоричен, че налагането на вето на промените в Закона за държавната собственост и последвалото сезиране на Конституционния съд не касае процеса на изграждане на национални обекти като автомагистрали, скоростни пътища, пристанища, газопроводи, ж.п. линии и т.н.„Ако техните юристи не могат да им го обяснят, да си наемат други“, заяви Румен Радев.Той посочи, че ако за 10 години магистрала „Хемус“ не е изградена, то не бива сега да се търси вина в президента.Той апелира за разбиране и отговорно отношение към промените в закона и заяви, че новите законови поправки дават неограничени, безконтролни възможности на правителството без никакви критерии да определя за „обект от национално значение“ каквото си поиска.В отговор на въпрос за липсата на напредък при дебатите в Смесената комисия между България и Република Северна Македония по отношение на личността на големия български революционер Гоце Делчев държавният глава припомни, че вече е изразил позицията си в изказването си на Петербургския международен форум. Тогава Румен Радев цитира думи на Гоце Делчев, който заявява, че разбира света „единствено като поле за културно съревнование между народите“.Според президента Двустранният договор за добросъседство с Република Северна Македония в момента все още има характер на „декларация“ и се нуждае от промяна. Президентът отново призова актуализираната версия на Двустранния договор за приятелство и добросъседство да залегне в правните задължения на Република Северна Македония в процеса по присъединяването й към ЕС.Пак във фокуса са проблемите на партиите, а не проблемите на обществото. Силно се надявам, че партиите ще намерят добър баланс между техните собствени интереси и интересите на обществото, заяви Румен Радев в отговор на въпрос за намаляването на размера на държавната субсидия за партиите.Според президента големият проблем съвсем не е размерът на субсидията, а да има механизъм, който да третира еднакво партиите по отношение на финансирането.В отговор на въпрос за процесите в БСП президентът посочи, че България не трябва да остава без политическа опозиция, защото това ще бъде пагубно за демокрацията.", "date": "2019.06.13", "title": "Президентът: Борисов е зает човек, няма време да чете Конституцията и законите"}
{"url": "https://offnews.bg/politika/dps-obmislia-namaliavane-na-dds-v-tcelia-hranitelen-sektor-705282.html", "text": "ДПС обмисля намаляване на ДДС не само за хляба, а за целия хранителен сектор. Така търсеният ефект ще е още по-голям, но първо трябва да се извърши задълбочен анализ.Това обяви председателят на парламентарната група на партията Мустафа Карадайъ след втората среща на представители на ДПС с браншови организации по повод предложението им за намаляване на ДДС за хляба, книгите и лекарствата. Карадайъ заяви, че е останал доволен от срещата, но това е само началото. \"Констатирахме, че най-високото ДДС в хранителния сектор спрямо съседните страни и в страните от Европейския съюз е в България. Това води до предпоставки за сивия сектор в бранша и намаляване на конкурентоспособността на нашите производители в България. Ние не се отказваме от намаляване на ДДС не само за хляба, но за целия хранителен сектор, което ще доведе до по-голяма конкурентоспособност на нашите производители и ефектът, който ние целяхме, ще е много по-голям\", добави той.Карадайъ обаче за пореден път подчерта, че от партията не искат да прибързват и че затова предложението бе обявено след изборите. Той още призова за широк обществен дебат по темата.\"За това са нужни по-задълбочени анализи, сравнителни анализи със съседните страни, с различните ставки, които ги има и в Европейския съюз. Затова ние ще продължим да търсим широк обществен дебат заедно с браншовите организации и политиците, за да стигнем до целения ефект, който мислим, че е нужен на цялата страна\", допълни Карадайъ.\"Разбрахме, че ще има много по-голям ефект, ако се задълбочим в сектора, и ще продължим\", категоричен бе той.На днешната среща присъстваха Марияна Кукушева (председател на Съюза на хлебопроизводителите и сладкарите), Костадин Костадинов (председател на Асоциацията на зърнопроизводителите) и Сабина Влахова (председател на Съюза на мелничарите). Вчера депутатите от ДПС се срещнаха с представители на фармацевтичната индустрия.", "date": "2019.06.13", "title": "ДПС обмисля намаляване на ДДС в целия хранителен сектор"}
{"url": "https://offnews.bg/futbol/real-madrid-predstavi-eden-azar-fenovete-iskat-i-zvezda-na-pszh-vide-705319.html", "text": "От Реал Мадрид официално представиха голямата звезда в лятната си селекция Еден Азар. Бързоногият футболист парафира договора си в компанията на президента на \"белия балет\" Флорентино Перес.Белгиецът преминава в клуба за респектиращата сума от 100 милиона евро плюс още 50 ммилиона евро под формата на бонуси.\"Испанският ми още не е много добър. Благодаря на президента, семейството ми. Много съм амбициран да играя да играя с тази фланелка и да вдигна много трофеи. От дете мечтая да играя за Реал Мадрид и само искам да се насладя на този момент. Мерси, благодаря\", каза Азар.След това Азар стъпи на терена на стадион \"Сантиаго Бернабеу\", където десетки хиляди фенове по трибините го посрещнаха подобаващо за една суперзвезда. Като жест към публиката, белгиецът изрита няколко десетки топки към трибуните.Освен приветствията към новата придобивка голяма част от публиката не пропусна възможността да поиска от Флорентино Перес още един \"Галактико\" със скандирания: \"Искаме Мбапе\".", "date": "2019.06.13", "title": "Реал Мадрид представи Еден Азар, феновете искат и звезда на ПСЖ (видео)"}
{"url": "https://offnews.bg/zdrave-i-krasota/zabravete-za-portokalite-na-plazha-705290.html", "text": "По една ябълка на ден, салата от моркови три пъти седмично и няма да имате нужда от козметика за по-бързо потъмняване. Струва ли си да вярваме на такива съвети?Помагат ли продуктите на загара? Има продукти, които повишават чувствителността на кожата към ултравиолетовите лъчи, т. е. притежават фотосенсибилитиращи свойства. Голяма грешка е обаче да ги смятаме за средство по-бързо потъмняване, съобщава сайтът \"Аргументи и факти\". Фотосенсибилизацията е състояние, което по-скоро застрашава кожата. Затова към такива продукти трябва да сме особено внимателни.В тази група храните са богатите на особени биологично активни фитосъединения – комурини. Много богати на комурини са смокините. Същите свойства имат и цитрусовите плодове. Морковът повишава чувствителността на кожата към ултравиолетовите лъчи заради наличието на каротиноидите, които, когато са в излишък, се натрупват в кожата. Това не означава, че не трябва да се консумират изобщо, но умереността е препоръчителна. Ябълките съдържат витамин С (при това не много) и пектини. Ползата им за придобиване на по-бърз загар е мит.По-полезно е да мислим как да защитим кожата си, защото силният загар и слънчевите изгаряния водят до по-бързото ѝ стареене и риск от меланома.Кои продукти защитават кожата от изгарянеНа първо място, това са продуктите съдържащи мастни киселини – омега 3, омега 6. Към тях се отнасят рибата, семената, ядките, които са богати на цинк (част от бариерната защита на кожата) растителните масла, които съдържат витамин Е. Всички те укрепват защитните свойства на кожата, но трябва да се консумират в умерени количества.Кои продукти помагат при изгарянеМного популярно средство е киселото мляко. От медицинска гледна точка употребата на млякото при слънчево изгаряне не е оправдана. Усещането за облекчаване на болката, което създава, може да бъде постигнато и с обливане с хладка вода. Всъщност този продукт изсушава горния слой на кожата, който вече е мъртъв, и ускорява процеса на белене.Ако сте с хронично или вирусно заболяванеНякои заболявания изискват постоянен прием на лекарства – хипотензивните (при високо кръвно налягане), захаропонижаващите (препарати, които се приемат при диабет), противовирусните. Много от тези лекарства може да имат фотосенсибилизиращо действие и да повишат чувствителността на кожата към слънчевите лъчи. Същият ефект имат и някои антидепресанти. Обикновено това е посочено в инструкцията към препарата. Някои козметични или парфюмерийни средства, които съдържат етерични масла, също могат да провокират слънчево изгаряне.", "date": "2019.06.13", "title": "Забравете за портокалите на плажа"}
{"url": "https://offnews.bg/obshtestvo/deputatite-okonchatelno-prieha-regulatcii-za-svobodnoto-kampinguvane-705259.html", "text": "Депутатите окончателно одобриха промени в Закона за устройството на Черноморското крайбрежие, които въведоха законова възможност за диво къмпингуване, но при определени условия.Според промените извън територията на морските плажове и местата за официално къмпингуване ще може да се създават зони, в които е разрешено временното разполагане на палатки, кемпери и каравани.Конкретният текст гласи, че може да се обособяват места за временно разполагане на палатки, кемпери или каравани в зона \"А\" и \"Б\", извън територията на морските плажове, пясъчните дюни и категоризираните къмпинги в поземлени имоти или части от тях, собственост на държавата, на общините, на частни физически или юридически лица, попадащи в горски територии или в земеделски земи, както и в незастроени имоти, включени в границите на урбанизирани територии, без промяна на предназначението им.Вносителят на промените е народният представител от ВМРО Искрен Веселинов, който ги определи като \"една позитивна новина за българските къмпингари\". Досега дивото къмпингуване не беше уредено от закона - т.е. на практика беше незаконно, но не се и санкционираше, коментира той.Веселинов още съобщи, че предстои да бъде изготвена наредба, която ще определи местата за къмпингуване и ще регламентира глобите. Тя ще бъде издадена от министъра на регионалното развитие и благоустройството, министъра на земеделието, министъра на околната среда и на министъра на туризма. По думите на Веселинов обаче това ще отнеме около година и половина и санкциите няма да влязат в сила следващите два летни сезона. Неговата официална забрана започна спор между управляващите и опозицията. Докато управляващите са на мнение, че то трябва да е разрешено само на определени от Министерството на туризма, то според опозицията хората трябва да могат да къмпингуват свободно по българското Черноморие. Депутатът от ГЕРБ Александър Ненков коментира, че е редно да бъдат определени места, за да се знае кой носи отговорност, ако има оставени отпадъци или нанесени щети. \"Ще ви дам един пример с Гърция, където няма как да отидете на неопределено място и да си поставите палатката, кемпера или каквото и да било друго\", допълни той. Явор Божанчев от БСП обаче отвърна, че според тях предложението е крайно.\"Да, ред трябва да има, но не може да приравним кемпери, каравани и в същото число да сложим палатки. Това на практика означава не ограничаване, а забраняване на свободното къмпингуване. Една тенденция, която в Европа върви на обратно.Промените в Закона за устройството на Черноморието са на път да изкарат на протест и много екологични организации, но това ще стане ясно, когато те бъдат окончателно приети\", заяви той. С приетите окончателно изменения се въвеждат глоби за поставяне на палатки и плажни принадлежности (кърпи, чадъри и т.н.) върху дюни, като глобата е от 500 до 1000 лв. Предвиждат се санкции и за паркиране или преминаване на автомобили през пясъчните образувания в размер от 1 000 до 3 000 лв., като може да се конфискува и имущество на стойност между 3 000 и 5 000 лв. Законът важи не само за плажните дюни, но и за тези в близост до крайбрежните зони. С промените в закона се предвиждат глоби от 5 000 до 10 000 лв. и за поставяне на преместваем обект или съоръжение на територията на неохраняем плаж.Вече два дни текат протести на обединената група независими организации \"Бетономорие\", която настоява за цялостна оценка на закона за изменение и на самия ЗУЧК и анализ на прилагането му от влизането му в сила на 1.01.2008 г. Нейни представители присъстваха на гласуването на закона днес в пленарната зала и заявиха, че ще продължат с протестите.Според тях е редно президентът да наложи вето върху закона, тъй като в него се предвиждат глоби и санкции само за увреждане на бели, сиви и облесени дюни. Според тях така остават незащитени зараждащите се дюни, които са най-застрашени от строителство, поставяне на временни обекти и леки коли.", "date": "2019.06.13", "title": "Депутатите окончателно приеха регулации за свободното къмпингуване"}
{"url": "https://offnews.bg/zvezdi/pevitcata-kasi-ochakva-parvata-si-rozhba-705280.html", "text": "Певицата Каси очаква своята първа рожба от приятеля си Алекс Фин.32 - годишната певица потвърди новината в своя Инстаграм в сряда, разкривайки, че ще има момиче.„Нямам търпение да срещна нашето момиченце. Обичам те, завинаги“, написа Каси под свои и на приятеля си снимки.Фин също така публикува текст, адресиран към нероденото му дете.„Ще бъда първият мъж в живота ти и ще ти покажа най-голямата любов на света. Никога не съм смятал, че сърцето ми може да стане по-голямо, след като срещнах майка ти. Тогава обаче разбрах, че ще те има теб, и осъзнах, че любовта е толкова неописуема“, пише бъдещият баща.„Обещавам да бъда част от всяко твое представление, концерт, спортно събитие, училищна пиеса и ще те подкрепям за всяко твое решение. Ще бъда най-големият ти фен“, добавя Фин.„Ще бъда мъжът, който винаги ще поставя теб и майка ти на първо място. Никога няма да одобря момчетата, които харесваш, защото те никога няма да бъдат достатъчно добри за теб. Извинявай“, продължава той.„Ще бъда този баща, който никога не налага своето мнение и ще те обичам такава, каквато си, стига да си щастлива. Обещавам да те обичам до последния си дъх“, завършва Алекс Фин.Фин се обръща и към Каси, като й обещава тя и детето винаги да бъдат на първо място. „Ти винаги ще бъдеш обливана с целувки и прегръдки. Обещавам да бъда най-добрия баща, скъпа.“Двойката разкри връзката си през декември чрез снимки в социалните мрежи. На една от снимките Каси и Фин се целуват, докато на другата стоят рамо до рамо с майката на певицата. Под снимките Каси е написала „Обичам те, мамо“.", "date": "2019.06.13", "title": "Певицата Каси очаква първата си рожба"}
{"url": "https://offnews.bg/obshtestvo/gradinkata-na-sedmochislenitci-kato-parking-video-705261.html", "text": "Във Фейсбук се появи видео, на което се вижда как градинката около църквата \"Св. Седмочисленици\" е превърната в паркинг от колите, дошли за сватба, която се извършва в нея, както личи по окачените балони по тях.Хората се възмущават как е възможно подобно нещо и обвиняват полицията и общината, че не са взели мерки това да не се случва, тъй като пречи на пешеходците. Нещо повече, те се питат след колко ли още подобни нагли сватбари новите плочки ще бъдат потрошени от тежестта на автомобилите, съсипвайки ремонтираната градинка.\"Добре е да се види и до кои гробове са паркирани ламарините на съпровождащите или на младоженците. Нямаме срам нито от живи, нито от мъртви, нито от храм, нито от църква. Всичко отдавна вече е само думи със спомени за тяхното значение\", пише в социалната мрежа Михаил Самарджиев, който е споделил видеото, визирайки гроба на Петко Каравелов.Към момента видеото е заключено за вграждане, .", "date": "2019.06.13", "title": "Градинката на 'Седмочисленици' като паркинг (видео)"}
{"url": "https://offnews.bg/stil/calvin-klein-s-osnovni-promeni-v-rakovodstvoto-705263.html", "text": "Компанията PVH Crop., която притежава големи марки като Calvin Klein, Michael Kors, Tommy Hilfiger, BCBG Max Azria, Speedo USA, Van Heusen и други, съобщи за основни реформи в ръководството на фирмата.Изпълнителен директор на ключовия клиент Calvin Klein става Шерил Абел-Ходжес. Тя ще замени Стив Шифман и вече ще отговаря директно пред президента на холдинга - Стефан Ларсън.Самата Ходжес е част от мениджърския екип на компанията от 2006 година, а през 2018 оглавява The Underwear Group.Главният изпълнителен директор на PVH Corp. - Емануел Чирико, официално поздрави Шерил за новата ѝ позиция, като отбеляза, че това решение ще доведе до много нови успехи в компанията.", "date": "2019.06.13", "title": "Calvin Klein с основни промени в ръководството"}
{"url": "https://offnews.bg/temida/apelativniat-spetcsad-reshava-dali-da-bade-zadarzhan-16-godishniat-mla-705262.html", "text": "Апелативният специализиран съд решава дали да бъде задържан 16-годишният младеж от Пловдив, който е бил вербуван от \"Ислямска държава\" и е подготвял бомба, съобщи БНР.Специализираната прокуратура мотивира искането си за задържането на момчето с израза \"реална опасност за сигурността на гражданите\". Говорителят на спецпрокуратурата Сийка Милева уточни, че въпреки това искане държавното обвинение не е променило мнението си, че става дума за \"дете - жертва на радикализация\", но добави:\"Трябва да ви кажа, че са намерени взривни вещества и взривни устройства, по обем и брой несъпоставими с нито един друг казус от новата история на българската държава - сериозни комуникации, съдържащи информация, че обвиняемото лице е подготвяло терористичен акт. Отделно от това са намерени и видеоклипове, изпращани от него към вербовчика в тази насока\".Спецсъдът ще се произнесе при закрити врата. ", "date": "2019.06.13", "title": "Апелативният спецсъд решава дали да бъде задържан 16-годишният младеж, вербуван от ИДИЛ"}
{"url": "https://offnews.bg/futbol/loko-plovdiv-poluchava-finansova-inzhektcia-ot-obshtinata-za-liga-evro-705267.html", "text": "Пловдивският общински съвет прие предложението на кмета на града Иван Тотев за предоставяне на целеви средства за местния футболен Локомотив, съобщава \"plovdiv24\".Става дума за сума, в размер на 50 000 лева. Тя ще трябва да бъде изразходена за подготовка на базата и изпълнение на указанията, дадени от УЕФА.Средствата са за ремонтни дейности на стадиона в парк \"Лаута\", за да може той да приеме мачовете от турнира Лига Европа.Както е известно, \"смърфовете\" ще стартират от втория предварителен кръг, а мачовете са в края на юли и началото на август.", "date": "2019.06.13", "title": "Локо Пловдив получава финансова инжекция от общината за Лига Европа"}
{"url": "https://offnews.bg/politika/obshtinskite-saveti-na-bsp-v-botevgrad-pravetc-i-etropole-podkrepiat-705265.html", "text": "Общинските съвети на БСП в Ботевград, Правец и Етрополе застават зад лидера на НС на БСП Корнелия Нинова и подкрепят водената от нея политика. Общинските съвети възлагат на своите делегати на 49-ия Конгрес да гласуват вот на доверие на лидера, както и да гласуват против включването в Дневния ред на конгреса предложение за промяна в Устава на партията от група членове на НС на БСП от 8.06.2019 г. Социалистите от трите града осъждат вътрешно-партийното противопоставяне в Националния съвет и пледират за обединение 3 месеца преди провеждането на местните избори.", "date": "2019.06.13", "title": "Общинските съвети на БСП в Ботевград, Правец и Етрополе подкрепят Корнелия Нинова с декларация"}
{"url": "https://offnews.bg/bojni/kobrata-shte-gleda-na-zhivo-bitkata-mezhdu-tajsan-fiuri-i-tom-shvartc-705269.html", "text": "Звездата ни в профибокса Кубрат Пулев ще гледа на живо следващия мач на бившия световен шампион Тайсън Фюри. Циганския крал ще се бие с непобедения немски талант Том Шварц на 15 юни.Сблъсъкът от тежка категория ще се проведе в казино \"Ем Джи Ем Гранд\" в Лас Вегас. Очаква се Кобрата да получи място в близост до ринга. Пулев трябваше да се боксира на същата галавечер, но скандалната целувка с журналистката Джени Суши и последвалото 6-месечно наказание му провалиха плановете.\"Кубрат спазва предписанията на Калифорнийската атлетическа комисия. Ходи на курсове и дори ще говори пред студенти от университета в Лас Вегас на 18 юни. Лично легендарният промоутър Боб Аръм уреди това.Много сме доволни от тренировките и резултатите. До 1-2 седмици ще стане ясно каква е ситуацията. Вече мина прекалено много време от последната официална защита на тази титла.В преговори сме с ръководството на Международната боксова федерация\", каза пред \"България днес\" мениджърът на Кубрат - Ивайло Гоцев.Кубрат запазва своята позиция на претендент номер едно за титлата на Международната боксова федерация. Той има претенции да се бие с новия шампион Анди Руис младши, който сензационно победи Антъни Джошуа в началото на месеца.", "date": "2019.06.13", "title": "Кобрата ще гледа на живо битката между Тайсън Фюри и Том Шварц"}
{"url": "https://offnews.bg/medii/prezidentat-dnes-istinata-chesto-se-davi-v-more-ot-falshivi-novini-705270.html", "text": "Осигуряването на достъпна, навременна и обективна информация, свободна от цензура и автоцензура, е голямата мисия на информационните агенции. Това каза държавният глава Румен Радев в словото си при откриването на Шестия световен конгрес на информационните агенции, организиран от Българската телеграфна агенция /БТА/ и Световния съвет на информационните агенции.По думите му форумът в София дава възможност да бъдат поставени актуалните тенденции, предизвикателства и възможности пред информационните агенции.Според президента дигитализацията вече е променила представите за света, защото днес информацията е най-изобилната, но и най-дефицитната стока.Дигитализацията и новите технологии предоставиха огромни, немислими доскоро възможности на информационните агенции и медиите, но в същото време ги изправиха пред огромни предизвикателства, отбеляза държавният глава.И още от държавния глава.По думите му дигиталните алгоритми все по-често формират нашата ценностна система, оформят все повече моделите на обществени отношения, форматират нашето съзнание и мисловните и културни кодове на човечеството.Румен Радев приветства решимостта на организаторите и всички участници във форума да търсят подходи към тези нови предизвикателства, към бурното развитие на инфраструктурата, на медиите, към финансовите и стопански модели, върху които се градят новините, към съхранението и укрепването на професионалните и етични стандарти, към развитието на имунна система срещу фалшивите новини.По думите му в свят на растящи политически и икономически зависимости предоставянето и достъпът до обективна информация е ценност, която свободните общества отстояват.", "date": "2019.06.13", "title": "Президентът: Днес истината често се дави в море от фалшиви новини"}
{"url": "https://offnews.bg/temida/samo-v-plovdiv-pusnaha-obvinen-v-krazhba-na-94-hil-lv-pod-garantcia-705272.html", "text": "Пловдивският апелативен съд пусна под гаранция от 3000 лева 50-годишния С.В., който е обвинен, че е отмъкнал 93 905 лева от еврофондове, предава .Той заедно със съпругата си И.В. - която се намира под домашен арест - са обвинени, че са предоставили неверни сведения пред Бюрата по труда във Велинград, Пловдив, Раковски, Котел, Сливен, Харманли и Свиленград и на Агенцията по заетостта - гр. София, за да могат да теглят пари от еврофондове.Към момента магистратите са на мнение, че мъжът е извършил престъпленията, но няма опасност да се укрие или избяга, или да извърши друго престъпление.Те са крали по проекти „Работа“ и „Обучение и заетост“, съфинансирани от Европейския социален фонд на Европейския съюз чрез оперативна програма „Развитие на човешките ресурси 2014-2020“.Ако бъдат осъдени, обвиняемите ще получат между 2 и 8 години затвор. Съпрузите са обвинени, че са извършили повече от два пъти финансови операции с имущество - пари в общ размер на 93 905 лева, като са ги изтеглили от банкомати със 101 банкови карти, които са на лица, които по документи са били на работа в техни фирми. За пране на пари наказанието е лишаване от свобода от 5 до 15 години и глоба от 10 000 до 30 000 лева.", "date": "2019.06.13", "title": "Само в Пловдив: Пуснаха обвинен в кражба на 94 хил. лв. под гаранция от 3000 лв."}
{"url": "https://offnews.bg/politika/sofia-zagubi-bitkata-za-sedalishte-na-evropejskia-organ-po-truda-agen-705266.html", "text": "София загуби надпреварата за седалище на Европейския орган по труда. За седалище на агенцията беше избрана Братислава, реши Съветът по заетост, социална политика, здравеопазване и потребителски въпроси.Столицата на Словакия е получила 15 от 28 гласа. В надпреварата се включиха още Никозия и Рига. Европейският орган по труда ще заработи през септември първоначално в Брюксел, а след това ще се премести в Братислава. Идеята да се създаде такава агенция беше обявена от председателя на Европейската комисия Жан-Клод Юнкер през 2017 г. в речта му за състоянието на Съюза. Очаква се тя да заработи с пълен капацитет до 2024 г.Интересът за седалище на Европейския орган по труда далеч не беше толкова голям, колкото за това кой ще приеме Европейската агенция по лекарствата след Брекзит. София също беше сред кандидатите, но беше класирана на последното 19-о място, а победител в надпреварата стана Амстердам. Този път кандидатурата ни е била представена с видимо повече вложени усилия, като по всеки критерий е предоставено подробно описание, отбелязва EurActiv. София предложи избор между три сгради за седалище на Европейския орган по труда - \"Елипс център\", \"Новотел София\" и хотел \"Премиер\", като правителството предложи и да покрие наема на службата за първите 18 месеца. За момента не са ясни мотивите за избора на Братислава пред останалите кандидати. Според дипломат, цитиран от EurActiv, сериозен фактор, който е взет предвид при преместването на Агенцията по лекарствата, е бил, че България има най-ниските заплати в ЕС. ", "date": "2019.06.13", "title": "София загуби битката за седалище на Европейския орган по труда, агенцията отива в Братислава"}
{"url": "https://offnews.bg/obshtestvo/natcionalnata-telefonna-linia-za-detca-800-000-signala-za-10-godini-705271.html", "text": "На кого да се обадя? Какъв е смисълът? Какво ще се промени?Тези въпроси първосигнално минават през съзнанието ни, когато разпознаем дете в риск. Ще чуем писъците му след жлъчния плясък на шамарите, през стените на дома си. Ще го намерим в безпомощно състояние на улицата или то само ще ни спре, за да помоли за храна. Ще го разпознаем сред приятелите на децата си – само и уплашено в привидната си свобода.Да се поставя едно дете в опасност е чудовищно престъпление. Престъпление е не само причиненото, но и мълчанието за него.На Националната телефонната линия за деца (НТЛД) никой не мълчи. Обаждат се и деца, и възрастни. Те споделят, търсят помощ и я получават. Темите са различни, а разказите - често покъртителни.РазказитеЖена сигнализира за малолетни деца, които се възпитават със заплахи за убийство и по телата им се пуска ток. Живеят в условия на тежко и системно физическо и психическо насилие от страна на настоящия партньор на майка си, като дори стават свидетели на сексуален акт между двамата. Майката е със заболяване, застрашаващо живота ѝ, но не търси помощ нито за себе си, нито за децата си.Подаден е сигнал за тийнейджърка, която не посещава редовно училище, употребява психоактивни вещества и няма възрастен, който да е ангажиран с полагането на грижи за момичето. Родителите на детето са разделени и никой от тях не се интересува от това къде момичето прекарва нощта. В миналото то е било свидетел на системни конфликти и насилие в семейството, както и на ситуация, в която единият родител е намушкал другия с нож.На линията се е обадил баща на момче, който е споделил, че синът му има приятел, изоставен от родителите си. Обяснил е, че непълнолетното дете живее само, без надзор от възрастен, като не е ясно къде са майка му и баща му. По думи на обаждащия се, момчето изглежда видимо неглижирано, с лоша хигиена, употребява психоактивни вещества и не посещава училище.Малолетно момиче е споделило за ежедневно физическо и психическо насилие над нея от страна на настоящия партньор на майка й. Детето е разказало, че майката също е жертва на домашно насилие от мъжа. Момичето е споделило, че постоянно се чувства стресирано и уплашено, както в дома си, така и в училище, вследствие на преживяваното. Тя е заявила желание да бъде изведена от дома си, тъй като не издържа повече на случващото се, като е споделила, че в миналото е била настанявана в кризисен център, заедно с майка си, защото тогава жената е имала връзка с друг мъж, който също е упражнявал насилие над тях двете.Помощ на НТЛД е потърсило и непълнолетно момче, чуждестранен гражданин. Споделило е, че е временно в България и е решило да потърси помощ на линията (телефон 116 111 съществува във всички страни, членки на ЕС и е разпознаваем за децата). Младежът разказал, че по-рано вечерта е злоупотребил с алкохол, заедно с негов приятел, вследствие на което е загубил съзнание. По думи на момчето, когато се събудило, е започнало да мисли за самоубийство. От разказа на момчето е станало ясно, че неговият баща се е самоубил на рождения му ден преди няколко години, малко след като новороденият му брат е починал от естествена смърт. Момчето е споделило, че не вижда смисъл да живее и иска да сложи край на живота си.Тези и още над 800 000 обаждания са регистрирани на безплатната телефонна линия с национално покритие, която функционира 24 часа, 7 дни в седмицата. Създадена преди 10 години, НТЛД 116111 е възможност за всички – деца, родители, професионалисти, роднини, съседи, приятели, близки – независимо дали са от град, или малко село, дали имат тежък проблем, или дребно питане, да се обадят на тази линия и да разговарят със специалист. Децата, ако пожелаят, могат да запазят своята анонимност.ИнституциитеКогато децата и възрастните, пожелаят да разкрият своята самоличност, данни и координати, сигналите се изпращат незабавно на съответната дирекция „Социално подпомагане“ за извършване на проучване и оценка на постъпилата информация. Всеки сигнал се регистрира писмено в Държавната агенция за закрила на детето (ДАЗД), която наблюдава и контролира работата по сигналите. Дирекциите „Социално подпомагане“ са задължени да изпратят в Държавната агенция за закрила на детето информация за резултатите от предприетите от тяхна страна действия. ДАЗД от своя страна, работи в синхрон с всички други компетентни органи по закрила на детето в България – МВР, МОН, общини, АСП.В дирекциите „Социално подпомагане“ има създадени отдели „Закрила на детето“, които са местни структури на Агенцията за социално подпомагане и социалните работници поемат работата по сигнала. В зависимост от проблема се сигнализират и органите на МВР (съответното районно управление или към „Национална система 112“) и регионалните управления на образованието към МОН.През определен период от време обслужването на линията се възлага от ДАЗД на доставчик на социални услуги след провеждане на конкурсна процедура по Закона за обществените поръчки.Финансирането на НТЛД 116111 е от държавния бюджет и други източници на финансиране за тази линия не се допускат и използват.ЕкипътИзискване към екипа, който обслужва линията, е да бъде съставен от професионалисти – бакалаври или магистри в сферата на психологията, педагогиката, социалните дейности. Всеки член на екипа преминава през внимателна селекция и серия интервюта, специализирано обучение за телефонно консултиране и етап на наблюдение на работата му. От членовете на екипа се изисква не само образование, но и висока мотивация, желание за работа с деца, искрен интерес към проблемите на децата и детското развитие, комуникативност и търпеливост. Предвидено е екипът периодично да преминава през надграждащи обучения, за да се повишава капацитета за работа по трудни случаи. В момента НТЛД 116 111 на ДАЗД се обслужва от професионалистите на „Асоциация Анимус“. Това са хора с дългогодишен опит и висока квалификация, преминали през поредица специализирани обучения и спазващи правилата за поведение и реакция, разписани от ДАЗД, и в съответствие с разпоредбите на Закона за закрила на детето.Работещата денонощно безплатна телефонна линия, висококвалифицираните специалисти и гарантираната анонимност са достатъчни гаранти против мълчанието. А мълчанието е златото, което се трупа в активите на злото. Особено когато злото е насочено към дете.", "date": "2019.06.13", "title": "Националната телефонна линия за деца: 800 000 сигнала за 10 години"}
{"url": "https://offnews.bg/izvan-terena/kapitanat-na-real-pokani-igrachi-na-barsa-na-svatbata-si-i-otsviri-ron-705275.html", "text": "Капитанът на Реал Мадрид Серхио Рамос и партньорката му Пилар Рубио продължават усилената подготовка за сватбата си, която ще бъде на 15 юни.На щастливото събитие са поканени трима от футболистите на големия съперник Барселона. Това са съотборниците на Рамос в националния отбор на Испания Жерард Пике, Жорди Алба и Серхио Бускетс.Любопитното е, че Кристиано Роналдо няма да е сред гостите. Двамата играха рамо до рамо в Реал в продължение на девет години, но очевидно Серхио е преценил, че не иска да кани португалеца.Иначе на сватбата ще присъстват около 500 души, сред които треньорът на \"белия балет\" Зинедин Зидан, президентът на клуба Флорентино Перес, Дейвид и Виктория Бекъм и др.Рамос и Рубио живеят на семейни начала от 2012 година, като имат три деца, последното от които се роди само преди месец, но не бяха официализирали връзката си.", "date": "2019.06.13", "title": "Капитанът на Реал покани играчи на Барса на сватбата си и отсвири Роналдо"}
{"url": "https://offnews.bg/politika/sotcialistite-v-sos-iskat-nov-konkurs-za-ploshtada-pred-sv-aleksanda-705274.html", "text": "Ремонтите на знакови обекти в центъра на София, които Столична община извършва в последните над две години, предизвикваха системно масово недоволство и бурни протести от страна на гражданит,е заради скандално ниското качество на изпълнение и много спорната естетика на проектите. Това се казва в позиция на общинските съветници в СОС от БСП. В текста пише още: Кулминацията в серията от провали на управляващите Столична община, при упоритите им напъни да ремонтират, дойде в централна Зона 2, която включва ул. \"Граф Игнатиев\" с прилежащите й площади \"Джузепе Гарибалди\", \"П. Р. Славейков\" и \"Патриарх Евтимий\", градината пред храма \"Св. Седмочисленици\", както и части от улиците \"Солунска\", \"6-ти септември\", \"Ген. Паренсов\" и \"Цар Шишман\". Освен взрива от недоволство, който предизвика с поредицата от безумни решения, този проект напълно компрометира управляващите в София. Провалът в работата по този обект безвъзвратно загуби доверието на гражданите, че управляващите са способни да извършат качествен ремонт на знаково място в столицата.В тази връзка ние, общинските съветници от групата на БСП \"Лява България\" в СОС, категорично настояваме да бъде проведен нов конкурс за проект за обновяване на Зона 4 \"Златна София\" от централната градска част, обхващаща пространството между ул. \"Георги С. Раковски\", ул. \"Московска\", пл. \"Васил Левски\", бул. \"Васил Левски\", бул. \"Цар Освободител\", пл. \"Народно събрание\", ул. \"6-ти септември\" и мисленото продължение на ул. \"Аксаков\" от ул. \"6-ти септември\" до ул. \"Георги С. Раковски\". В нея попадат едни от най-значимите символи на града - храм-паметник \"Св. Александър Невски\", площад \"Народно събрание\", паметникът \"Цар Освободител Александър II\", църквата \"Света София\", сградата на Синодалната палата, паметникът на Васил Левски, градината \"Св. Климент Охридски\", пространството между ул. \"Оборище\" и Централния военен клуб, както и площад \"Гина Кунчева\".Настояваме конкурсът да бъде проведен без дискриминационни условия, за да може участниците в него да бъдат, колкото е възможно повече. По този начин ще бъде дадена възможност за получаване на максимален брой идеи и предложения. А след конкурса да бъде гарантирано провеждане на широко обществено обсъждане на спечелилата концепция с участието на възможно най-много граждани. Така ще бъде осигурен широк обществен консенсус и подкрепа за одобрения проект. Освен това ще бъде дадена възможност на софиянци да участват в контрола при изпълнението му. В случай, че не бъде постигнат широк обществен консенсус и подкрепа, настояваме на спечелилия конкурса участник да не бъде възлагано изработването на проекта.Категорични сме, че към преустройството на подобни знакови пространства в центъра на града ни трябва да се подхожда много внимателно. При обсъждането на каквито и да било промени трябва да бъдат включвани максимален брой граждани, за да може одобреният проект да има подкрепата на възможно най-много софиянци. Само подобен стил на работа от страна на Столична община може да спаси всички нас, гражданите на София, от неприятните изненади, които ни бяха поднасяни с впечатляващо постоянство и честота по време на ремонта на знаковата улица \"Граф Игнатиев\". То не бяха \"перки на акули\", не бяха надгробни плочи, не бяха криви и неустойчиви на жегата плочки, а темата за градската естетика по-добре да не я подхващаме.", "date": "2019.06.13", "title": "Социалистите в СОС искат нов конкурс за площада пред 'Св. Александър Невски'"}
{"url": "https://offnews.bg/temida/obvineniat-v-terorizam-uchenik-shte-hodi-na-uchilishte-sadat-ne-prome-705277.html", "text": "Ученикът от Пловдив, обвинен в тероризъм, остава с мярка за неотклонение \"под надзор на инспектор от педагогическа стая. Това реши Апелативният спецсъд, като потвърди мярката на момчето, на заседание при закрити врата.   Магистратите са приели, че има обосновано предположение ученикът да е виновен за повдигнатите му обвинения в тероризъм, но са преценили, че момчето трябва да остане в естествена среда и да ходи на училище. В съдебната зала ученикът е заявил, че осъзнава вината си, каза говорителят на спецпрокуратурата Сийка Милева. ", "date": "2019.06.13", "title": "Обвиненият в тероризъм ученик ще ходи на училище, съдът не промени мярката му"}
{"url": "https://offnews.bg/gimnastika/seriozna-grupa-gratcii-shte-ni-predstaviat-na-svetovnoto-v-moskva-za-d-705257.html", "text": "Общо 4 гимнастички от националния отбор индивидуално ще представят България на първото издание на световно първенство по художествена гимнастика за девойки, което ще се проведе от 19 до 21 юли в Москва, предава БНР.Съставът бе определен след края на последното контролно състезание за момичетата, като се взеха предвид резултатите на момичетата от всички изминали международни турнири, държавни първенства и проведени контролни състезания през годината.В руската столица ще ни представят Ева Брезалиева с въже, Катрин Цонева с топка, Стилиана Николова с бухалки и Валерия Ватова с лента.\"Изключително съм доволна от работата на децата в последните 15 дни, защото бях плътно с тях. Много съм доволна от работата на двете треньорки – старши треньорът Валентина Иванова и помощничката й Рени. Най-доволна съм от Ева Брезалиева въпреки, че Ева не беше първа на миналото контролно, най-закономерно стана първа днес. Уредите, които разпределихме са им любимите уреди. Всички много възторжено приеха уреда, с който ще играят\", съобщава президентът на Българската федерация по художествена гимнастика Илиана Раева.Класирането на световното първенство е както отборно, така и на отделните уреди. При отборното се взимат резултатите от двете изигравания на ансамбъла ни девойки, както и резултатите на индивидуалните ни гимнастички.Отделно при ансамблите ще бъде обявен шампион в многобоя и на отделните уреди. Индивидуалистките ще бъдат наградени за отделните уреди, които са изиграли.След труден сезон, ансамбълът ни при девойките има промени в своите съчетания. По думите на Раева момичетата са много напреднали и работата продължава.\"Има още неща, които трябва да се пипнат, но те не са толкова сериозни и сложни. Смятам, че момичетата имат огромен шанс при една силна игра да бъдат сред най-добрите на световното\", допълни още президентът на БФХГ.Треньорът на ансамбъл девойки Вяра Ваташка коментира, че момичетата са се представили добре на контролното състезание.\"Направихме промени в лентите. Улеснихме някои колаборации, добавихме други, но не за сметка на трудността. Повишихме трудността. На обръчи допуснаха една грешка, но там има също една промяна. Допълнително ще поработим. Предстои ни състезание в Гдиня от 20 до 22 юни.След това заминаваме на лагер на Спортпалас. Там ще участваме на турнира \"Царица Маргарита\" и следва най-големият ни старт - световното първенство през юли\", сподели Ваташка.Променената композиция с пет топки пред публика и съдийки представи и ансамбъл (жени), който заедно с Катрин Тасева ще представят България на вторите европейски игри в Минск от 21 до 30 юни.\"В Минск всичко ще зависи от мобилизацията, отговорността и концентрацията на момичетата. Надявам се да са максимално концентрирани, мобилизирани и да направим силно състезание\", завърши Раева.", "date": "2019.06.13", "title": "Сериозна група грации ще ни представят на Световното в Москва за девойки"}
{"url": "https://offnews.bg/zvezdi/majkata-na-naomi-kembal-pozira-uvereno-po-banski-705258.html", "text": "Майката на Наоми Кембъл – Валъри Морис-Кембъл, сложи в малкия си джоб жените на нейната възраст. Тя публикува разголени снимки в Инстаграм профила си, като показа откъде самата Наоми е наследила красивите си черти.Валъри е на 67-годишна възраст, но това не ѝ пречи да позира уверено пред обективите. Снимките са част от  фотосесията ѝ за бански на JD Williams.Под снимките Валъри пише: „На тази възраст имам повече време да мисля за себе си и за това какво искам. Това, че една жена остарява, не означава, че трябва да покрива тялото си от главата до петите, когато стъпва на плажа. Всичко е въпрос на увереност. Трябва да се чувстваш добре в кожата си, за да изглеждаш страхотно“.", "date": "2019.06.13", "title": "Майката на Наоми Кембъл позира уверено по бански"}
{"url": "https://offnews.bg/kultura/chetvarto-izdanie-na-festival-etiudi-i-priateli-19-30-iuni-2019-705276.html", "text": "Тазгодишното издание на  обхваща дванадесет дни в края на месец юни. Фестивалът започва през 2016 г. като инициатива, обединяваща нови и утвърдени български артисти, както и българи, живеещи в чужбина. Събитието продължава намерението на танцовите концерти на , които чрез кратки хореографии целяха да представят разнообразието на жанровите и творчески подходи. Това многообразие остава водещо и за концепцията на „Етюди и приятели“.През 2019 фестивалът има подчертано чуждестранно участие. Хореографът и оперен тенор Джон Скот гостува със спектакъла , оформен с композитора, дългогодишен сътрудник на Джонатан Бъроуз Матео Фарджон. От Бетовеновия „Фиделио” до Вагнеровия „Зигфрид”, през бягството и борбата с мрачните сили Скот ще покаже два Аз-а – човешки и митологичен.В своеобразната хай-тек игра  шведската хореографка Гун Лунд ще постави важни въпроси за общественото взаимодействие, за властта и контрола, докато движенията на тримата танцьори определят моделите, образите и звуковата среда. Пионерката на шведския танц ще представи обширната си работа и своя поглед към танцовата сцена през фотоизложба, видеопрожекции и среща-разговор в рамките на фестивалната програма. Шведското присъствие се допълва от Олоф Першон, който ще ни занимае, от една страна, с все по-убегливите граници между публично и частно в Off the Wall, а от друга – с динамиката център-периферия в See You Somewhere.Новият свят и срещата с американския поглед са тема в две от продукциите, намерили място на фестивала.  – резултат от съвместната работа на Лорън Уорхол Колдуел, Ани Колиер и Сара Морси, разказва за особена среща на грешното място, но в точното време. Дали две американки и една българка могат да говорят за едно и също и какво да очакваме, когато в разговора се прокрадне и политика? В  пък Зорница Стоянова представя поглед към разочарованието от западния свят, въпреки фантастичното, красиво и в крайна сметка измамно пътешествие до „обещаната земя”.С премиера в рамките на фестивала е  – представление, в което Галина Борисова пита какво се случва, когато живеем в изолации, понеже светът вече няма какво повече да ни каже, когато птиците не са част от съдбата ни, а са само текст в монолог на една актриса.Както и в предишни години “Етюди и приятели”, предлага и своеобразен шоукейс на представления и артисти, вече познати на софийската публика. Наред със срещите, планирани след някои от спектаклите, повод за разговор с публиката са и прожекциите, включени в програмата – на документалния филм за балерината Фео Мустакова, както и селекцията от кратки експериментални танцови филми на Зорница Стоянова. Съвместната изложба на Ани Колиер, Галина Борисова и Лиляна Дворянова, която, ще остане в пространството на галерия “Етюд” и ще може да бъде видяна и след закриването на фестивала на 30 юни.", "date": "2019.06.13", "title": "Четвърто издание на фестивал 'Етюди и приятели' 19-30 юни 2019"}
{"url": "https://offnews.bg/temida/izborat-na-nov-glaven-prokuror-shte-e-na-24-oktomvri-705264.html", "text": "Висшият съдебен съвет изтегли с две седмици избора на нов главен прокурор. Той ще се проведе на 24 октомври, съобщи БНР. Промяната е направена по предложение на главния прокурор Сотир Цацаров. За избора на нов главен прокурор първоначално беше предложена датата 14 ноември, която беше одобрена от прокурорската колегия на ВСС. Без промяна остава крайният срок за номиниране на кандидати - 29 юли. На номинации право имат поне трима членове на прокурорската колегия и правосъдният министър. Данаил Кирилов вече обяви, че няма да издига кандидатура, за да не политизира избора.За главен прокурор ще бъде избран кандидатът, получил подкрепата на поне 17 от членовете на ВСС. След това кандидатът трябва да бъде назначен от президента Румен Радев. Президентът може да откаже да подпише указ, като в този случай процедурата се връща във ВСС.Мандатът на Сотир Цацаров изтича на 10 януари догодина. ", "date": "2019.06.13", "title": "Изборът на нов главен прокурор ще е на 24 октомври"}
{"url": "https://offnews.bg/tehnologii/samsung-galaxy-fit-ot-dnes-v-magazinite-na-vivacom-705260.html", "text": "На разположение на всички активни хора от днес в магазините на VIVACOM е най-актуалният фитнес тракер Samsung Galaxy Fit.Само във VIVACOM интелигентният, многофункционален аксесоар може да бъде купен на цена 6.98 лв. на месeц в комбинация с план Smart S+.Galaxy Fit съчетава отлични характеристики с модерен, иновативен дизайн. Устройството притежава компактен и опростен дисплей – така потребителите могат да виждат цялата информация само с едно завъртане на китката. Благодарение на лесен и интуитивен UX, могат да се получават съобщения, обаждания и нотификации, или да се синхронизират различни приложения със смартфона. То е изключително удобно за носене, тънко и леко, а важно негово достойнство е минималистичният му дизайн. И още – Galaxy Fit е сертифициран с ниво на военно оборудване и издържа на потапяне до 5ATM. Защитенa е от въздействието на прах и дъжд.Смарт устройството разпознава до шест физически активности, дава възможност за избор от над 90 различни дейности в приложението Samsung Health, отчита пулса, измерва продължителността и качеството на тренировките и съня, а специална скала следи нивото на стреса. Това прави тракера перфектен спътник за всеки съвременен човек с динамично ежедневие.", "date": "2019.06.13", "title": "Samsung Galaxy Fit – от днес в магазините на VIVACOM"}
{"url": "https://offnews.bg/zimni/sejnt-luis-specheli-parva-kupa-stenli-705254.html", "text": "Сейнт Луис победи Бостън Бруинс с 4:1 в решителния седми мач от финалната серия в Националната хокейна лига и за първи път в историята стана носител на Купа Стенли.Резултатът в серията стана 4-3 в полза на \"сините\".Този трофей е първи в историята на тима, който участва в НХЛ от 1967. Оттогава Сейнт Луис три пъти е влизал във финала на лигата, за последно през сезон 1969/1970. Тогава Сейнт Луис губи от Бостън, без да спечели нито един мач – 0-4.\"Сините\" също така стават първият отбор, който става шампион, след като е бил на последно място в класирането.По пътя си към титлата тимът от щата Мисури победи Уинипег (4-2), Далас (4-3) и Сан Хосе (4-2).Сейнт Луис също така чака трофея 52 години, а това е най-продължителният период в историята на НХЛ.На второ място по този показател е Лос Анджелис Кингс – 44 сезона до първата шампионска титла през 2012 г.", "date": "2019.06.13", "title": "Сейнт Луис спечели първа купа 'Стенли'"}
{"url": "https://offnews.bg/politika/aleksandar-simov-na-gerb-subsidia-ne-im-triabva-imat-tcelia-darzhave-705255.html", "text": "\"Ако идеята на ГЕРБ е била с намаляването на субсидиите да \"натрият носа\" на другите партии, това отново показва стила им на политическо поведение. Това е една дивашко-популистка идея, пусната като ефектен пиар и доказва липса на каквато и да е последователност\". Това заяви народният представител от ПГ на \"БСП за България\" Александър Симов пред Нова телевизия.Той коментира, че най-абсурдна е тезата, че с това ГЕРБ ще променят системата.Народният представител добави, че БСП е за намаляване на партийната субсидия, но не на 1 лев и социалистите са готови за разговор с всички политически партии за нейния размер.Според него управляващите просто нямали нужда от каквато и да е субсидия.Той припомни предложението на колегата си проф. Румен Гечев, партиите да върнат в бюджета спестените в банкови сметки пари от субсидиите.Народният представител добави, че всички българи знаят колко струва едно слизане на Бойко Борисов от джипа.Социалистът коментира още, че когато се раздават държавни пари, да се твърди, че Борисов е нещо различно от ГЕРБ, е абсурдно. Относно прозрачността на харченето на партийните субсидии, Александър Симов коментира, че БСП харчи своята субсидия по начин, който може да бъде проверен. Той добави, че освен политическа дейност, с тези средства партията издържа местните си организации и партийни клубове.", "date": "2019.06.13", "title": "Александър Симов: На ГЕРБ субсидия не им трябва, имат целия държавен бюджет"}
{"url": "https://offnews.bg/obshtestvo/remonti-spirat-vodata-v-chasti-ot-7-rajona-na-sofia-705243.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Монтаж на измервателни устройства на ул. „Съединение“ в с. Герман, се налага спиране на водоподаването от 10:00 до 14:00 часа на с. Лозен: карето между ул. „Кайгана“, ул. „Св. Св. Кирил и Методий“, ул. „Еделвайс“, ул. „Бузлуджа“ и ул. „Съединение“, карето между ул. „Съединение“, ул. „Дъб“, ул. „Къси дол“, ул. „Акация“, карето между ул. „Преслав“, ул. „Съединение“, ул. „Варовита“, ул. „Крушите“, карето между ул. „Съединение“, ул. „Васил Левски“, ул. „Могила“, ул. „Теменуга“, ул. „Съединение“ от ул. „Лозен“ № 97 до АМ Тракия, местност „Чикерица“, ул. „Околовръстен път“ № 360. Подмяна на сградно водопроводно отклонение на ул. „Люботрън“ в жк. „Лозенец“ налага спиране на водоподаването от 10:00 до 18:30 часа на ул. „Люботрън“ от ул. „Трепетлика“ до ул. „Плачковица“. Заради подмяна на спирателен кран на ул. „Княз Борис I“ в Център се налага спиране на водоподаването от 09:00 до 21:00 часа на ул. „Уилям Гладстон“ от ул. „Цар Самуил“ до ул. „Цар Асен“, ул. „Княз Борис I“ от ул. „Петър Парчевич“ до ул. „Солунска“. Пресвързване на уличен водопровод на ул. „Каменоделска“ в НПЗ „Хаджи Димитър“ налага спиране на водоподаването от 09:00 до 21:00 часа на ул. „История Славянобългарска“, ул. „Владайска река“, ул. „Кожарска“, ул. „Каменоделска“, ул. „Грънчарска“, ул. „Заводска“, ул. „Индустриална“.Във връзка с монтаж на спирателен кран на ул. „Христо Станишев“ в кв. „Орландовци“, се налага спиране на водоподаването от 09:00 до 19:00 часа на ул. „Николай Райнов“ от ул. „Христо Станишев“ до ул. „Поручик Орозов“. Поради подмяна на сградно водопроводно отклонение на ул. „Мургаш“ в с. Яна, се налага спиране на водоподаването от 10:00 до 16:00 часа на ул. „Миньорска“, ул. „Юрий Гагарин“, ул. „Стефан Стамболов“, ул. „Васил Левски“. Без вода заради подмяна на сградно водопроводно отклонение на ул. „Цар Борис III“ в с. Казичене ще бъдат от 10:00 до 17:00 часа на ул. „Троянов път“, ул. „Отец Паисий“, ул. „Христо Попбожилов“, ул. „Освобождение“. ", "date": "2019.06.13", "title": "Ремонти спират водата в части от 7 района на София"}
{"url": "https://offnews.bg/obshtestvo/sv-mchtca-akilina-izdahnala-pred-mecha-na-palacha-705244.html", "text": "Църквата почита днес Св. мчца Акилина. Тя била от палестинския град Вивлос. Родителите ѝ били християни, но оставили момичето сираче на 10 години. Акилина не забравила съветите на майка си, стараела се да изпълнява волята Божия и усърдно се молела на Бога. Между нейните връстници имало много езичнички, които се покланяли на идолите.Един от слугите на римския управител чул за християнското настроение на девойката и за влиянието и сред нейните връстнички и донесъл за нея на управителя Волусиан. Той повикал Акилина, която тогава била на 13 години и и заповядал да принесе жертва на боговете, като я заплашвал с жестоки мъчения, ако не изпълни волята му. Акилина отказала и Волусиан започнал да я увещава и заплашва. Акилина не се поддала и управителя заповядал жестоко да бият девойката.Той и казвал: \"Къде е твоят Бог, Акилино? Защо Той не идва да те избави?\". А Акилина му отговаряла: \"Колкото повече ме мъчиш, толкова повече Христос ще ми даде търпение и сила\". Тогава управителят осъдил Акилина на още мъчения, но това не разколебало твърдостта на младата християнка. Тя усилено се молела Богу. Най-после светата мъченица от изнемощяване паднала на земята. Изнесли я вън от града, като мислили, че е умряла, и управителят заповядал да оставят тялото и без погребение.Изведнъж посреднощ тя чула гласа на ангела да и говори: \"Стани и бъди здрава!\". И тя почувствала, че силите и се върнали и че се изцерила от раните си. Започнала да хвали и да благодари на Господ и го молила скоро да й прати смърт. Като се върнала в града, управителят заповядал да я умъртвят. Когато я отвели на смърт, тя помолила да и дадат време за последна молитва. Като поблагодарила на Господа за всесилната Му помощ, тя тихо починала. Палачът пристъпил да изпълни присъдата, но намерил девойката вече мъртва.", "date": "2019.06.13", "title": "Св. мчца Акилина издъхнала пред меча на палача"}
{"url": "https://offnews.bg/futbol/natcionalite-imat-shans-za-evro-2020-705246.html", "text": "Звучи като виц, но футболните ни национали имат голям шанс да попаднат на Евро 2020 въпреки слабите си резултати в квалификациите до този момент и особено загубата от Косово в София с 2:3.Заслугата за това е на новия регламент, който взима под внимание и резултатите от турнира Лига на нациите, както и от изненадващо доброто представяне на Финландия до момента.Тему Пуки и неговите съотборници взеха две победи през изминалата седмица и дръпнаха с 5 точки на преките конкуренти за второто място Босна и Херцеговина и Гърция, които загубиха в последния кръг съответно от Италия и Армения.Ако Финландия се класира на Евро 2020 през квалификациите, то това ще изпрати България на баражите през март 2020, тъй като сме първи в листата на чакащите на база класирането в Лигата на нациите.Това ще стане факт дори и отборът ни да не спечели нито един мач до края. В баражите съперниците също са почти ясни, освен като не се получат някакви изненади наесен.България вероятно ще се изправи срещу Шотландия в Глазгоу (в един мач), а победителят от двойката ще играе с Норвегия или Сърбия в директен двубой за място на Евро 2020, който отново ще е в един мач, но с домакинство по жребий.", "date": "2019.06.13", "title": "Националите имат шанс за Евро 2020"}
{"url": "https://offnews.bg/tenis/grigor-dimitrov-iskam-da-ostavia-niakakva-sleda-v-tenisa-705248.html", "text": "- Какво най-много обичате в тениса? - Състезанието. Обичам ежедневното предизвикателство, което той предлага, и пречките, които трябва да се преодолеят. Също така, гледайки себе си, откривате в кои битки искате да се победите и кои битки трябва да напуснете. За мен тенисът е един от най-комплексните спортове.- Ако можете да се върнете назад във времето и да играете срещу тенисист, който вече се е оттеглил то кой би бил той? - Определено бих искал да играя срещу Бьорн Борг и Джон Макенроу. Двамата са пълни противоположности, но има толкова много да се уча от тях. Всеки има съвсем различна игра. Всеки път, когато са играли един срещу друг, винаги можете да видите различията, но можете и да научите много.- От всички най-добри жени тенисистки, минали и настоящи, с кого мислите, че ще бъде най-голямото предизвикателство да играете?- С Щефи Граф, заради начина, по който тя прави всичко на корта. Този слайс, който може да те откаже, движението по корта и този удар от форхенд!- Кое е вашето оръжие на корта?- Не знам. Бих искал да кажа, че това са някои ударите, но мисля, че основното е как използваш тялото си - движението и ловкостта. Да преследваш различни топки, да вземаш правилните решения. Тялото ми е най-голямото ми предимство, защото когато излезеш на корта, въпреки че тениса е много умствен спорт, трябва да използваш физическото си състояние.- Какво искате да си спомнят за вас хората след 50 години?- Определено искам да съм оставил някаква следа в спорта. Не от гледна точка на рекордите… това не е било моя цел. Едно от главните неща за мен е хората да видят, че спортистите са като всички останали.Просто сме добри в това, което правим, но всички ние също трябва да се справяме с проблемите си извън корта. Имам демони, очаквания и т.н. Със сигурност бих искал да бъда запомнен и с добри резултати и като шампион от турнира от Големия шлем.", "date": "2019.06.13", "title": "Григор Димитров: Искам да оставя някаква следа в тениса"}
{"url": "https://offnews.bg/obshtestvo/vremeto-dnes-slanchevo-i-goreshto-705249.html", "text": "Днес ще бъде слънчево и горещо. За първи път от доста време насам можете съвсем спокойно да оставите чадъра вкъщи. В следобедните часове над източните и планинските райони ще има временни увеличения на облачността, но само на отделни места краткотрайно ще превали, показва прогнозата на НИМХ.Максималните температури ще бъдат 30-35 градуса.Над Черноморието ще бъде слънчево, с малка вероятност от валежи. Температурата на морската вода ще бъде 23-24 градуса, по-ниска на север от нос Калиакра - около 19 градуса.Над планините също ще бъде слънчево, като максималната температура на височина 1200 м ще бъде около 24 градуса, на 2000 м - около 16 градуса.", "date": "2019.06.13", "title": "Времето днес: Слънчево и горещо"}
{"url": "https://offnews.bg/medii/nova-vrashta-vasil-ivanov-sled-razdialata-s-razsledvashtite-zhurnalist-705256.html", "text": "Журналистът Васил Иванов напуска Канал 3 и се връща в Нова, съобщават от медията ден, след като стана ясно, че от телевизията си тръгват най-знаковите й лица - Миролюба Бенатова и Генка Шикерова.Според написаното \"Васил Иванов е един от най-силните разследващи журналисти в последните 14 години в българския ефир\".Припомня се и че заради работата си, Васил Иванов многократно е бил обект на заплахи и посегателства. През 2006 година бе взривено жилището му с бомба, чиято мощност е 1 кг. тротилов еквивалент. От Нова уточняват и че към екипа на новия проект се присъединява и още един разследващ журналист – репортерът на NOVA и TrafficNews.bg Тина Ивайлова. ", "date": "2019.06.13", "title": "Нова връща Васил Иванов след раздялата с разследващите журналисти"}
{"url": "https://offnews.bg/112/trima-mladezhi-zaginaha-v-adska-katastrofa-705251.html", "text": "Трима младежи загинаха при тежка катастрофа, станала на пътя Долен – Неделино в сряда вечерта. Жертвите са на 23, 24 и 27 години и са от златоградското село Долен, съобщава Дарик радио. Колата, с която се движели, се ударила странично в микробус. Предполага се, че причината е превишена скорост.На място загиват две от момчетата, а третото издъхва в болницата в Златоград от тежките си травми. Пострадал е и шофьорът на микробуса, който е настанен в болница без опасност за живота.Най-младият от тях, който е на 23 години, е бил за две години студент в София, но се отказал от следването и се захванал да работи в сферата на строителството. И другите двама, които са на 24 и 26 години, също работили в този бранш, като единият е бил и в чужбина. В сряда вечерта решили да отидат на дискотека в Неделино и на връщане е станала голямата трагедия, коментират в родното село на загиналите.", "date": "2019.06.13", "title": "Трима младежи загинаха в адска катастрофа"}
{"url": "https://offnews.bg/ikonomika/bdzh-spria-edinstvenia-si-vagon-restorant-za-da-se-povozi-borisov-705226.html", "text": "Във вторник онлайн риалити премиерът Бойко Борисов смени джипката \"Тойота Секвоя\", за да се повози на влакче и да даде своите мъдри напътствия за бъдещето на жп транспорта у нас. И тъй като държавното БДЖ няма ни един читав локомотив, който да вдига прилична скорост, се наложи премиерът да се повози на машина на австрийската компания Рейл Карго. Гледалите поредното издание на Borissov LIVE във фейсбук са забелязали как той скромно отказа да подкара композицията с аргумента \"немам книжка за влак\".По-впечатляващото от екзотичното пътуване на министър-председателя обаче бе фактът, че от БДЖ бяха закачили зад локомотива два вагона тип Бистро. Това е невероятно впечатляващо постижение, тъй като за простосмъртни в сегашното разписание на влаковете в цялата страна се движи само един-единствен вагон, в който пътниците могат да си купят напитки и закуски.Заради пътуването на Бойко Борисов и придружаващите го висши държавни чиновници, националният жп превозвач просто е счупил и най-абсурдните рекорди за натегачество. Освен че за доста поредни дни железничарският тинк-танк е махнал въпросния вагон от влака 8601/2 по линията София-Бургас-София, също така са изкарали чисто нов вагон-ресторант току-що излязъл от ремонт и невидял редови пътник на родното жп.Вече се разказва и анекдот за височайшето пътуване с влака.Той влязъл в бистро вагона, който по предназначение би трябвало да се ползва от пътуващите до морето и поискал да му направят кафе. Последвал отговор: А в свой стил министър-председателят констатирал:Б. ред. - По време на височайшето пътуване, казват, локомотивът развил 224 км/ч.", "date": "2019.06.13", "title": "БДЖ спря единствения си вагон-ресторант, за да се повози Борисов"}
{"url": "https://offnews.bg/volejbol/lavitcite-s-11-ata-poredna-zaguba-705245.html", "text": "Женският национален отбор на България загуби от Русия с 0:3 (20:25, 23:25, 16:25) във втората си среща, от група 13,на турнира от четвъртата седмица във Волейболната лига на нациите, играна пред близо 2000 зрители в зала \"Пала Бартон\" в Перуджа.С това България отбеляза единадесета загуба в надпреварата, като остава на на шестнадесето място във временното общо класиране без победа до момента и една единствена спечелена точка. Тимът на Русия записа трета победа, като с 8 загуби и 10 точки е на тринадесета позиция.В първата и третата част „Сборная“ доминираше и затвори геймовете с разлика. Момичетата на Иван Петков изпуснаха реален шанс да вземат втората част и да направят обрат в мача. Нашите волейболистки водеха с 15:11, но допуснаха съперникът да стопи пасива си. След равностойна игра Русия наложи волята си в решителните моменти и спечели гейма, а с това и важно психологическо предимство. Изпуснатата възможност се отрази на играта на националките ни третата част и Русия затвори мача с чиста победа.Най-резултатна за България бе Силвана Чаушева с 11 точки (2 аса, 2 блокади), Гергана Димитрова и Мира Тодорова добавиха по 9 точки (2 аса, 1 блокада) (4 блокади). За Русия Татяна Юринская бе реализатор с 16 точки (1 ас).“Това е 11-ти мач, който губим след 20-а точка. Тук говорим за самочувствие, за манталитет, за ситуации и за характер. Време беше да го покажем, все пак срещу нас не беше най-силният отбор на Русия. Проблемът обаче не е в това кои състезателки ги няма в техния отбор, а в можещите и не можещите като цяло.За жалост срещу всички отбори играем до 20-а точка и там нещо става при нас, което не мога да преценя. В този мач фрапиращото бе във втория гейм, в който след 18-ата точка направихме седем поредни грешки. Мога да ги изброя поименно, но не това е най-важното. Важното е, че продължаваме да грешим и то във всеки един елемент и то не един състезател.Ако е един - да се направи ротация. Но то е един, втори, трети, четвърти... Явно е обаче, че трябва да преминем и през това. Не трябва да правим трагедии – пътят е ясен и който има характер, ще го издържи. Говоря не само за състезателките. Срещу рускините, погледнато като статистика, сме дори по-добре от тях, но загубихме с 0:3. Борим се обаче и трябва да изграждаме този отбор. Трябва да правим анализи на кои хора по какъв начин можем да разчитаме\", коментира селекционерът Иван Петков.В последната си среща в групата, като родните представителки ще имат нов шанс за историческа първа победа в Лигата. България излиза срещу тима на Република Корея, а двубоят е на днес от 18:00 часа.", "date": "2019.06.13", "title": "\"Лъвиците\" с 11-ата поредна загуба"}
{"url": "https://offnews.bg/dw/slavi-trifonov-shte-napravi-kato-borisov-skoro-shte-razberem-705250.html", "text": "„За мен е чест“, ще каже може би Слави Трифонов, когато спечели кметския пост в София. Не Ви се вярва? Да помислим все пак: какво, ако наистина е решил да превзема политиката през кметското място в столицата, както стори навремето Бойко Борисов? От всички избори най-близки на хоризонта са местните.Взирането във фигурата на шоумена като един вид нов политически бранд идва на фона на естествената умора на избирателите от близо десетгодишното управление на ГЕРБ и Бойко Борисов. Ако превъртим лентата, ще видим как през 2005 се взирахме в генералските лампази на Борисов - с надежда да продължи в политиката, след като напусна МВР.ПаралелитеИ в двата случая това очакване бе режисирано в продължение на няколко години. Подвизите на Борисов като главен секретар на МВР по време на кабинета НДСВ-ДПС осияваха образа му, така че този имиджов континуитет определено оказа своето въздействие. За Слави Трифонов това бе времето около подготовката и провеждането на референдума с въпросите за мажоритарни избори, задължително гласуване и 1 лев партийна субсидия, после дойде кастингът за политици, а прясната сега тема за партийните субсидии по всяка вероятност ще доведе до реалното им намаляване.На старта на политическата си кариера и двамата имат образа на борци: Борисов се бореше срещу „лошите“, Трифонов - срещу Системата.Когато навремето напусна МВР, Борисов не отговори дали ще се кандидатира за кмет на София (макар да бе предизвестено). Месец и половина по-късно се яви на вота, а след балотажа стана кмет на столицата.„Шоуто на Слави” спира в края на юли, а самият Трифонов, подобно на Борисов навремето, също мълчи относно бъдещите си намерения. Което само засилва любопитството. Слави Трифонов сигурно е наясно, че лоялната публика не означава и лоялни избиратели. И че след като слезе от екран, няма как да е всекидневно в ефир. Освен ако не е премиер, качил се във влак.Наскоро Борисов се похвали, че спечелил кметския стол в София без партия зад гърба си, без пари… Просто дошъл, видял, победил. Може и да изглежда като мажоритарен избор, но само на пръв поглед. По онова време партията на Сакскобургготски още не бе изличена от политиката, за медийния образ на Борисов вече споменахме.Стари приятелиВпрочем, първи за издигането му заговориха от „Новото време\". И ако днес не си спомняме за тази партия, то част от лицата ѝ вече свързваме с ГЕРБ. Красен Кралев, който през 2005 заяви, че Борисов е най-добрият вариант за кмет на София, е министър на спорта, а Емил Кошлуков - временен шеф на БНТ, неин програмен директор и кандидат за генерален директор на държавната телевизия. В ония времена „Гергьовден“ и лидерът на „Атака“ Волен Сидеров също подкрепиха Генерала (с каквото прозвище бе известен тогава Борисов) за кмет на София. А днес си партнират с него и партията му.Формално обаче кандидатурата на Бойко Борисов като независим кандидат бе издигната от инициативен комитет. Тази формула е шлагер на местни избори, защото демонстрира подкрепа за кандидата сред различни обществени кръгове, придавайки му по този начин гражданственост. Част от кметската реклама за Борисов бе именно, че не е партийно ангажиран.От тази своя неангажираност би могъл да се възползва и Слави Трифонов. Защото точно сега традиционните партии и политическото като цяло не се радват на голямо одобрение сред избирателите. А ако иска да тества здравината и устойчивостта на мажоритарния елемент в местните избори, София е идеалното предизвикателство.Пътят към СофияПрез 2005 година България бе в много по-малка степен софиоцентрична. Днес, 14 години по-късно, може би една трета от останалото в страната население живее в столицата. Тогава Борисов спечели кметския пост без някаква забележителна програма. В интервю за ДВ беше споделил амбицията си да „прекопира“ Мюнхен в София, но днес едва ли някой може да разпознае баварската столица в „копието“.Каквото е символното значение на Кърджали за ДПС, такова е и значението на София за ГЕРБ. С тази разлика, че тук доминира не символиката, а прагматиката. По данни на Националния статистически институт, София има най-голям дял в брутния вътрешен продукт (БВП) за 2017 година - близо 40%. Ръководството на Столична община разпределя огромен финансов ресурс - бюджетът на столицата за 2019 година надхвърля 1,75 милиарда лева. По-голям е дори от този на МВР, ведомството с най-големи разходи в държавата. Освен това в София живее най-младата, енергична и добре заплатена (по българските стандарти) част от населението, на която конформизмът не е присъщ, нито пък зависимостта от партията като асансьор в кариерата.Скоро ще разберемПобедата на местни избори в София е предвестник на нови политически триумфи. А вотът, който се задава наесен, може да се окаже едно от най-оспорваните политически състезания напоследък. От БСП, които натириха Мая Манолова на поста омбудсман, пожелаха отново да я върнат на терена. Калоян Паргов, председател на най-голямата партийна организация на БСП - софийската, заяви в телевизионно интервю, че търсят кандидатура за кмет на София извън рамките на БСП, защото „София е трудна територия“. Категорично бихме подкрепили Мая Манолова, която се доказа като глас на народа, каза Паргов. Така си е: подобно на Трифонов, тя също е „борец срещу Системата“. Но да си припомним, че на последните местни избори в София кметът на ГЕРБ Йорданка Фандъкова спечели от раз, а социалистите дори не бяха втори. БСП зад Манолова в София само биха ѝ навредили.Всички претенденти ще станат ясни чак наесен, в последния възможен момент. В последния възможен момент и ГЕРБ може да изненадат с ново лице, в зависимост от това кои ще са конкурентите. А напрежението от очакването и взирането вече се покачва.", "date": "2019.06.13", "title": "Слави Трифонов ще направи като Борисов? Скоро ще разберем"}
{"url": "https://offnews.bg/izvan-terena/psiholozhkite-na-loko-razkriha-kak-povdigat-duha-na-natcionalite-705247.html", "text": "Атрактивните психоложки Лилия Стефанова и Кети Вандова, които нашумяха с работата си в Локомотив Пловдив, са се заели да вдигнат духа на националите по футбол.Двете дами са на разположение на селекцията на Красимир Балъков, като помагат на играчите да се чувстват уверени преди мач, както и да преодоляват лошите чувства след загуба.Пред Диема Спорт двете психоложки, на които бе обърнато внимание и в Румъния, говориха подробно за работата си, както и за приятелството, което ги свързва в тандем.“Срещите ни с националите са два вида - индивидуални и групови. Опитваме се да допринесем за едно допълнително сплотяване на отбора. Всеки от футболистите има своите качества, щом е поканен от Красимир Балъков. Мотивация и баланс са основните фактори за успеха.След загуба е важно да обсъдим с играчите всички силни и слаби страни на мача, да се установи откъде ида проблема и да се намери начин да се излезе. Момчетата са много възпитани.Определено не им липсват първите седем години. Ако треньорът има проблем също може да дойде, няма да върнем Балъков. Той е много интелигентен човек”, коментира Лили и Кети.“Още в началото на работата ни с Локомотив бяхме сигурни, че отборът ще вдигне Купата на България.Вечерта преди финала с Ботев имахме групова среща за мотивация. Нямаме любими футболисти и нямаме право на това, тъй като ще станем субективни, а това ще навреди на преценката ни”, споделиха още двете близки приятелки, които вече приемат за свой девиза на националния отбор “Винаги заедно, винаги лъвове”.", "date": "2019.06.13", "title": "Психоложките на Локо разкриха как повдигат духа на националите"}
{"url": "https://offnews.bg/koloezdene/frum-izpital-nechoveshki-bolki-udarat-v-stenata-bil-s-65-km-ch-705253.html", "text": "Четирикратният победител в Тур дьо Франс Крис Фрум пострада тежко в навечерието на най-голямото състезание в шосейното колоездене и няма да може да се опита да спечели пета титла.Британецът се блъсна с висока скорост от порядъка на 60-65 км/ч в стена по време на опознавателна обиколка преди бягането по часовник в критериума Дофине. Той е със счупена бедрена кост, има фрактури на таза и ребрата.Според медицински специалисти болките, които е изпитал са били нечовешки. Главният хирург ортопед на Тур дьо Франс изрази мнение, че британецът е претърпял и голяма кръвозагуба от около 1-1,5 литра кръв.Фрум беше транспортиран с хеликоптер в болница, а в негово отстъствие профилът му в Туитър беше поет от неговата съпруга и мениджър Мишел. Последната информация от нея е, че той е в хирургията, където се извършват операции на многобройните му счупвания. Информацията е от 21 часа в сряда, като Мишел Фрум обещава да публикува ново съобщение на сутринта, когато има повече информация.Случилото се с Фрум е огромна трагедия за него и лишава Тур дьо Франс от един от фаворитите за победа. От отбора му INEOS застанаха плътно зад него в този труден момент и гарантираха, че ще окажат пълно съдействие за лечението и възстановяването.В негово отсъствие се очаква лидерската роля да поеме Герайнт Томас, който спечели Тура преди година.Травмата на Фрум е най-сериозната в досегашната му кариера. Другите по-сериозни инциденти с него са през 2014 година, когато пада по време на петия етап на Тур дьо Франс и чупи китка, след като вече е падал три пъти в течение на състезанието. Той не може да продължи и така сдава короната, която е спечелил в предишната година.През 2015 година по време на 11-ия етап на Обиколката на Испания По време на единадесетия етап след падане, Фрум се блъска в дървена бариера малко преди началото на последното изкачване за деня.Въпреки това той завършва етапа, но на следващия ден трябва да напусне състезанието, след като се установява, че има счупване на кост в ходилото на десния крак. Това слага край на сезона му, а през следващата година се завръща отново силен и печели Тура за втори път в кариерата си.\"Крис трябва да се върне по-силен отвсякога\", коментира съотборникът му Воут Поелс, който е станал свидетел на сблъсъка му в стената. По думите му силен порив на вятъра е отклонил Фрум от траекторията и е последвал удара.Феновете на колоезденето обаче са уверени, че инцидентът няма да повлияе на решимостта му да се опита да грабне мечтаната пета титла от Тура и да се присъедини към елитния клуб от едва четирима колоездачи, които са успявали да постигнат това преди него (б.р. с голямото изключение на Ланс Армстронг, чийто седем титли бяха отнети).", "date": "2019.06.13", "title": "Фрум изпитал нечовешки болки, ударът в стената бил с 65 км/ч"}
{"url": "https://offnews.bg/medii/benatova-v-edin-post-obiavi-che-napuska-nova-i-chestiti-rozhden-den-n-705252.html", "text": "Разследващият журналист Миролюба Бенатова използва един и същи пост във фейсбук, за да обяви, че напуска работа в Нова телевизия и да честити рождения ден на премиера Бойко Борисов.Днес министър-председателят на България е юбиляр. Навършва 60 години.Дали има и каква е връзката между двата повода само може да се гадае. Нова телевизия прекрати договорите на Миролюба Бенатова и Генка Шикерова, а третият разследващ журналист на медията Марин Николов е в отпуск. Причината са новите договори, предложени от ръководството на телевизията.В края на май тримата са били извикани на разговор, на който са им предложили смяна на трудовите взаимоотношения. Ръководството на медията тогава им предложи да работят без трудови договори, а като свободни автори, сътрудници на телевизията. Аргументът, ползван от медията е, че по този начин се оптимизират разходи, а и така разследващите журналисти „ще имат повече свобода да работят“.По същество обаче новите условия на т.нар. граждански договори не просто не дават свобода на журналистите, а въвеждат санкции за тях, ако например откажат да направят „тема, поръчана им от медията“.Отстраняването на знаковите лица на Нова телевизия става факт, след като тя стана собственост на бизнесмените братя Домусчиеви през април. Журналисти твърдят, че след приключването на сделката в медиите от групата е започнал сериозен натиск върху работата им. След скандални разкрития за отровната атмосфера бе освободен изпълнителният директор на Нетинфо и създател на сайтовете Гонг и Вести Христо Христов. Тези медии също бяха част от сделката с Домусчиеви.Същата честитка за рожденика Борисов публикува и Генка Шикерова.България е на 111-о място по свобода на словото в света.", "date": "2019.06.13", "title": "Бенатова в един пост обяви, че напуска Нова и честити рожден ден на Борисов"}
