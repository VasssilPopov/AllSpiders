{"url": "https://offnews.bg/kultura/mazh-nahlu-na-stcenata-na-evrovizia-i-otmakna-mikrofona-na-britanskata-680495.html", "text": "Инцидент наруши за кратко протичането на конкурса Евровизия в Лисабон. Мъж се качи на сцената по време на изпълнението на британската участничка SuRie и отмъкна микрофона й.Охраната се намеси бързо, така че инцидентът продължи само няколко секунди, а на SuRie бе връчен друг микрофон. По информация на Би Би Си мъжът, отмъкнал микрофона, е изкрещял: \"Нацисти от британските медии, ние искаме свобода!\".Организаторите на конкурса са предложили на SuRie да изпълни още веднъж песента си, но британските представители са на мнение, че изпълнителката им се е справила блестящо и няма нужда от повторно изпълнение.Мъжът, отмъкнал микрофона, е задържан в полицейско управление в Лисабон.", "date": "2018.05.12", "title": "Мъж нахлу на сцената на Евровизия и отмъкна микрофона на британската участничка"}
{"url": "https://offnews.bg/politika/karadaja-natcionalizmat-vav-vlastta-machka-dostojnstvoto-ni-680479.html", "text": "Нищо задължително няма в политиката, но ние добре помним 1989 година - и лицата, и героите от 1989 година от различните страни на барикадата.Това заяви председателят на ДПС Мустафа Карадайъ в местността \"Аязмото\" край дуловското село Руйно на възпоменателния митинг за годишнината от мирните протести през 1989 г. Той подчерта, че събитията от онова време пораждат смесени чувства, но няма омраза и реваншизъм.Ако същите лица, тогава с тоягата, а днес с административната преса, се опитват да ни мачкат достойнството, тогава резултатът от тази преса и поддаването на пресата са националистите на власт, резултатът от тази преса е национализмът да стане държавна политика в моята родина, заяви председателят на ДПС.Той обърна внимание, че Дуловският район е един от районите, където започват мирни протести против тоталитарната власт, против потъпкването на човешкото достойнство, против потъпкването на правата и свободите.", "date": "2018.05.12", "title": "Карадайъ: Национализмът във властта мачка достойнството ни"}
{"url": "https://offnews.bg/sviat/izbori-v-irak-sled-pobedata-nad-isliamska-darzhava-680475.html", "text": "Първи парламентарни избори, след като Ирак обяви победа над екстремистката групировка \"Ислямска държава\", се провеждат в страната. За 329 места в парламента се борят близо 7000 кандидати от повече от десет политически коалиции. Сред основните теми в предизборната кампания бяха ширещата се корупция, влиянието на Иран и бъдещето на американските войски, намиращи се в Ирак.Във връзка с изборите в цял Ирак са въведени засилени мерки за сигурност.В Багдад, Мосул и други големи градове е в сила полицейски час, затворени са летищата и граничните пунктове. ", "date": "2018.05.12", "title": "Избори в Ирак след победата над Ислямска държава"}
{"url": "https://offnews.bg/politika/mestan-ne-se-otkazva-shte-se-borim-za-zakonovo-priznat-statut-na-malt-680477.html", "text": "Ще се борим да получим законово признат на статут на малцинство. Нито една друга партия не си поставя такава цел. Те дори не говорят за подобно нещо. Оставям на вас да прецените кой е истинският ви защитник. Това заяви председателят на ДОСТ Лютви Местан на среща с жителите на село Фотиново в община Кирково, съобщиха от партията. България е вече дванадесета година е член на Европейския съюз, но нашата община - защото и аз съм от община Кирково, е далече от европейските стандарти. Така стоят нещата и с нашите малцинствени права. Няма да се уморя да посочвам като пример глобите, които непрекъснато ми се налагат за ползване на майчин език. Последното наказателно постановление, което вече влезе в сила с решение на Върховния административен съд, е от миналия петък. Глобен съм с нови 2000 лева.В моята родина България за управляващите е престъпление да говориш с избирателите си на своя свещен майчин език. Това трябва да се промени и ДОСТ с вашата подкрепа ще го постигне, заяви още пред съгражданите си Местан.", "date": "2018.05.12", "title": "Местан не се отказва: Ще се борим за законово признат статут на малцинство"}
{"url": "https://offnews.bg/futbol/berbatov-da-si-half-e-lesna-rabota-video-680481.html", "text": "Бившият национал Димитър Бербатов бе попитан дали играта в халфовата линия е нещо трудно в неговите очи.Ето какво отговори голмайстор номер 1 на националния отбор на България, който гостува заедно с бившия си съотборник Роби Кийн в популярно телевизионно шоу по \"Sky Sports\":\"Смятам, че да се подвизаваш в средата на терена е лесна работа. Някои футболисти четат играта по различен начин, което им улеснява представянето в халфовата линия  и пасовете.Роби Кийн отказа да ме привлече в отбора на ФК Атлетико де Колката. Попитах го дали може да ме вземе , но той ми каза \"не\"\", пошегува се Бербатов.", "date": "2018.05.12", "title": "Бербатов: Да си халф е лесна работа (видео)"}
{"url": "https://offnews.bg/tenis/velieva-maleeva-e-finalat-na-darzhavnoto-po-tenis-680478.html", "text": "Поставената под номер 2 в основната схема Хюлия Велиева от ТК \"Про спорт\", гр.София ще спори за титлата на държавното по тенис за жени срещу ветеранката Магдалена Малеева, която се пусна в надпреварата с \"уайлд кард\".До финала на турнира с награден фонд 2500 лева Велиева достигна, след като срази за 50 минути с 6:0, 6:0 № 3 в схемата Невена Георгиева ТК \"Левски\", гр.София, тъй като бързаше за участие в организиран от клуба й турнир за деца.Бившата №4 в световната ранглиста Малеева сe класира за финала, след като победи с 6:4, 6:1 Мирела Шкумбова ТК \"Банкя\".За титлата в надпреварата на двойки ще спорят Александрина Илиева и Цвети Йотова срещу Кристин Йорданова и Никол Димитрова.Александрина Илиева ТК \"Славия Бомел 9\", гр.София и Цвети Йотова ТК \"Дема\", гр.София победиха с 4:6, 6:1, 10-7 Катрин Стефанова ТК \"ЦСКА - Завинаги\", гр.София и Алексия Василева ТК \"НСА\", гр.София.В другия полуфинал Кристин Йорданова ТК \"Левски\", гр.София и Никол Димитрова ТК \"Левски\", гр.София се наложиха с 6:3, 6:3 над Александра Ганева ТК \"Малееви\", гр.София и Стела Симеонова ТК \"Малееви\", гр.София.Финалните срещи ще се играят в неделя от 10.00 часа на кортовете на ТК \"Малееви\".", "date": "2018.05.12", "title": "Велиева - Малеева е финалът на държавното по тенис"}
{"url": "https://offnews.bg/obshtestvo/malki-i-golemi-se-zabavliavaha-v-iuzhnia-park-sas-starta-na-kampaniata-680472.html", "text": "Дeца, младежи и родители дадоха заедно началото на европейската кампания  по време на семейния празник Фамилатлон в Южния парк. Кампанията запознава младите хора с предимствата на членството в Евросъюза и с начина, по който той е променил и подобрил живота им и им е дал повече възможности.През целия ден днес малки и големи могат да отидат на място в шатрата на кампанията на Голямата поляна в парка, да се забавляват, да получат подаръци и информационни материали и да гледат на място петте филма с грабващи сюжет, заснети за кампанията от европейски режисьори и посветени на различни достижения на ЕС.Пред шатрата на  посетителите могат да завъртят \"колело на късмета\", като отговорят на въпроси за Евросъюза, а при правилен отговор да получат подаръци - топки, фризбита, книжки и др. Малките гости на фестивала тази сутрин отговаряха на въпроси като \"Коя е столицата на Италия?\", \"България член ли е на Европейския съюз?\" и \"Колко звезди има в знамето на ЕС?\" Малчуганите се забавляваха и изпробвайки футболните си умения на специално монтирана стена. На екран в шетрата за пръв път у нас бяха прожектирани филмите \"Самотникът\", \"Купонджията\", \"Живата странноприемница\", \"Oona\" и \"Дебют\". Те са снимани от режисьори от пет различни европейски държави и чрез увлекателни разкази илюстрират европейските политики за дигиталните технологии, развиването на бизнес, мобилността, устойчивото развитие и правата на гражданите..", "date": "2018.05.12", "title": "Малки и големи се забавляваха в Южния парк със старта на кампанията #EUandME (галерия)"}
{"url": "https://offnews.bg/obshtestvo/radev-aziatskite-strani-sa-estestven-partnior-na-balgaria-zashtoto-s-680476.html", "text": "Азиатските страни са естествен партньор на България, защото ние сме техният мост към Европа. Азия днес е ключов фактор за световния икономически растеж и влияе все по-силно върху динамиката на международните процеси.Това заяви държавният глава Румен Радев, който откри второто издание на фестивала на азиатската култура „Цветовете на традициите“. Президентът изтъкна, че Европейският съюз разширява диалога с глобалните политически фактори и стратегическите си партньори в Азия, а регионът има нарастващо значение за световната политика, икономика и финанси, за установяването на мир и стабилност, както и за борбата с тероризма и справянето с климатичните промени. „Азия е необятна и не само като географско, но и като историческо и културно пространство. Континентът е люлка на древни цивилизации, които със своите културни постижения привличат вниманието на Европа от стари времена. Многообразието от обичаи, традиции и постижения в изкуството и особено във философията на азиатските народи будят възхищение”, посочи държавният глава в словото си по време на откриването. Румен Радев коментира, че политиката и икономиката обикновено се поставят на преден план, но в ден като днешния значението на културното сътрудничество и особено на преките контакти между хората е огромно. „Значението на тези контакти бе подчертано и на осмата среща на министрите на културата на Азиатско-европейския форум, който се проведе тук, в София”, добави президентът. По думите на държавния глава установените приятелски отношения между България и азиатските страни се базират и на активното културно сътрудничество, което има съществен потенциал за развитие. „Като председател на Съвета на ЕС, България отдава голямо значение за укрепване на диалога между Европа и Азия по линия на Азиатско-европейския форум, както и за укрепване на сътрудничеството с Асоциацията на държавите от Югоизточна Азия“, каза още Румен Радев.Събитието е организирано по инициатива на Индонезийското посолство в България, заедно с още 12 дипломатически представителства – на Китай, Филипини, Пакистан, Палестина, Виетнам, Република Корея, Саудитска Арабия, Индия, Тайланд, Япония, Монголия и Иран. Освен представяне на културата и традициите на държавите, фестивалът е посветен и на благородна кауза – подкрепа за приемните семейства.", "date": "2018.05.12", "title": "Радев: Азиатските страни са естествен партньор на България, защото сме техният мост към Европа"}
{"url": "https://offnews.bg/futbol/levski-s-krachka-kam-evropa-sled-atraktivno-ravenstvo-sreshtu-ludogore-680485.html", "text": "Лудогорец и Левски не се победиха и завършиха наравно 2:2 в двубой от 34-ия кръг на Първа лига, игран на стадион \"Лудогорец Арена\".Този резултат остави доволни и двата тима, след като \"зелените\" отпразнуваха своя триумф без поражение, а софиянци се доближиха до баража за място в Лига Европа.Домакините на два пъти повеждаха в резултата чрез Клаудиу Кешерю и автогол на Аймен Белаид. \"Сините\" обаче стигнаха до равенството с попадения на Роман Прохазка и Жерсон Кабрал.След тази среща тимът от Подуяне се откъсна на 3 точки от преследвача си за третото място Берое, който вчера загуби гостуването си на Ботев Пловдив с 1:2. Веднага след срещата Лудогорец бе награден със 7-ата си поредна шампионска титла с пищна церемония.В следващия кръг футболистите на треньора Делио Роси имат голямо дерби с ЦСКА, докато празнуващите от Лудогорец гостуват на друг замесен в борбата за бронзовите медали - Берое.", "date": "2018.05.12", "title": "Левски с крачка към Европа след атрактивно равенство срещу Лудогорец (видео)"}
{"url": "https://offnews.bg/112/mazh-proboden-s-nozh-pri-svada-pochina-v-shumenskata-bolnitca-680491.html", "text": "28-годишен мъж почина в болницата в Шумен, след като е бил наръган с нож при свада.Днес следобед на телефон 112 е получен сигнал, че в района на площад \"Гривица\" в града е възникнало спречкване между няколко мъже. На място е изпратен екип на полицията. Скарали са се двама братя - съответно на 28 и 32 години от Шумен, и 36-годишен мъж с постоянен адрес в Поморие.По първоначални сведения 36-годишният мъж е наранил с ножа си в гърдите 28-годишния мъж.36-годишният мъж и 32-годишният мъж са задържани за 24 часа. ", "date": "2018.05.12", "title": "Мъж, прободен с нож при свада, почина в шуменската болница"}
{"url": "https://offnews.bg/politika/pada-moratoriumat-za-stroitelstvoto-na-aetc-belene-680488.html", "text": "България вдига мораториума за строителството на АЕЦ „Белене”.Пред журналисти в Стара Загора премиерът Бойко Борисов днес заяви, че мораториумът върху строежа на АЕЦ „Белене\" трябва да отпадне до седмици, за да може Народното събрание да даде мандат за разговори с инвеститори.По думите му това трябва да се случи преди срещата на държавните и правителствени ръководители на страните от Централна и Източна Европа и Китай през юли в София.Защото за 3 милиарда в момента имаме техника - стои на Дунава, каза премиерът.На 10 май Китайската национална ядрена корпорация (CNNC) към проекта АЕЦ \"Белене\".", "date": "2018.05.12", "title": "Пада мораториумът за строителството на АЕЦ Белене"}
{"url": "https://offnews.bg/sviat/niama-sleda-ot-boian-petrov-i-v-poslednia-lager-pod-vrah-shisha-pangma-680484.html", "text": "Алпинистът Боян Петров не беше открит и в последния лагер под връх Шиша Пангма в Хималаите, съобщава БНР.Двама китайски алпинисти и двама шерпи са достигнали Лагер 3 - най-високия лагер под връх Шиша Пангма.Там не са намерили палатката на Боян. Намерени са стари вещи от стари експедиции. Четирима, а може и да са петима алпинисти, в момента са на Лагер 3. Там ще изкарат нощта. До Лагер 2 всички възможни места са огледани. Между Лагер 2 и 3 e едно голямо плато, което е почти невъзможно да бъде изследвано, но данните от хеликоптера показаха, че Боян не е там или е затрупан от много сняг, съобщи Деян Петков от екипа на Боян Петров.Утре сутринта спасителите ще потърсят на дневна светлина възможни ниши около лагер 3.Хеликоптерите са прелетели над връх Шиша Пангма, но следи от българина не са намерени. Забелязаните обекти при повторен оглед са се оказали скали и камъни.След изчерпване на горивото хеликоптерите са се върнали в Катманду - в очакване на нова мисия.Петров не беше открит и във втория височинен лагер под връх Шиша Пангма. От хеликоптерите беше видяно, че там има две палатки, но по-късно, когато на мястото стигнаха спасителите по земя, откриха палатките празни.", "date": "2018.05.12", "title": "Няма следа от Боян Петров и в последния лагер под връх Шиша Пангма"}
{"url": "https://offnews.bg/politika/borisov-ne-mozhe-vseki-kojto-iska-pari-da-idva-pod-prozortcite-na-p-680482.html", "text": " - така премиерът Бойко Борисов коментира сестри под прозорците на Министерския съвет. Близо 5 милиарда лева отделя държавата за здравеопазване. Чрез бюджетите на министерството на здравеопазването и на Националната здравноосигурителна каса средствата се разпределят. Справедливото им разпределение зависи от тях, каза Борисов в Стара Загора, където участва на конференция на ГЕРБ.С цялото ми уважение към тях. И ги разбирам. Но не може всеки, който иска пари, да дойде под прозорците на Министерския съвет. И хайде на другия ден... Не е правилно така, ще си счупим държавата накрая, добави премиерът.Борисов коментира още пред журналистите в Стара Загора, че мораториумът върху строежа на АЕЦ „Белене\" трябва да отпадне, за да може Народното събрание да даде мандат за разговори с инвеститори. По думите му, това трябва да се случи преди срещата на държавните и правителствени ръководители на страните от Централна и Източна Европа и Китай през юли в София.За предлаганите промени в Пакет „Мобилност\" министър-председателят заяви, че в понеделник предстоят разговори с ресорния еврокомисар Виолета Булц.Премиерът припомни позицията на българското правителството, че твърдо стои в защита на българските превозвачи, но допълни, че последната дума по въпроса има Брюксел.", "date": "2018.05.12", "title": "Борисов: Не може всеки, който иска пари, да идва под прозорците на правителството"}
{"url": "https://offnews.bg/sviat/katalunskiat-parlament-ne-uspia-da-izbere-separatista-kim-tora-za-regi-680492.html", "text": "Каталунският парламент днес не успя да избере от първи път сепаратиста Жоаким (Ким) Тора за премиер на областта.Тора бе подкрепен от 66 депутати - с два гласа по-малко от необходимото абсолютно мнозинство.Горещ привърженик на идеята за независимост на Каталуния, той все пак ще има още един шанс да стане регионален премиер - в понеделник, когато ще му е достатъчно обикновено мнозинство.Причина за днешния неуспех на Тора са вътрешни борби в лагера на сепаратистките партии - четирима депутати от крайната левица се въздържаха при гласуването.Ако не бъде избран каталунски премиер до 22 май, може автоматично да бъдат свикани предсрочни регионални избори.Кандидатурата на Тора бе посочена от бившия премиер на Каталуния Карлес Пучдемон.", "date": "2018.05.12", "title": "Каталунският парламент не успя да избере сепаратиста Ким Тора за регионален премиер"}
{"url": "https://offnews.bg/sviat/terorizam-v-parizh-edin-ubit-i-chetirima-raneni-pri-ataka-s-nozh-680494.html", "text": "Мъж нападна с нож минувачи в центъра на френската столица Париж и беше застрелян от полицията.Нападателят е убил един човек и е ранил четирима.Двама от ранените са в сериозно състояние.Атака е станала в събота вечерта край сградата на операта и е предизвикала паника сред минувачите - те са побързали да се скрият в близките заведения.Преди да бъде ликвидиран от полицията нападателят е крещял \"Алах Акбар\", съобщи парижкият прокурор Франсоа Моленс, който отговаря за разследванията, свързани с тероризъм.Случаят е предаден на антитерористичния отдел на парижката прокуратура за разследване.Новинарската агенция Амак на терористичната организация Ислямска държава обяви, че нападателят е бил войн на терористичната група.В съобщението на агенцията обаче не се съобщава самоличността на мъжа, нито се привеждат доказателства в подкрепа на твърдението, че той е свързан с ИД.В Туитър френският министър на вътрешните работи Жерар Колон приветства \"хладнокръвието и бързата реакция на полицейските сили, които са неутрализирали нападателя\". Колон определи престъплението като \"отвратителна атака\".", "date": "2018.05.12", "title": "Тероризъм в Париж: Един убит и четирима ранени при атака с нож"}
{"url": "https://offnews.bg/politika/ninova-obrashtenieto-mon-sheri-kam-borisov-shte-ni-struva-tcelia-tr-680480.html", "text": "Ще ви кажа пред какво предизвикателство са изправени България, Европа и българският национален интерес в тези дни и защо се изисква тази младежка енергия в Европа да се обедини и да търсим съмишленици. Тези дни Европа ще вземе решение за така наречения \"пакет за мобилност\" и това е избор и за България: дали ще защитим националния си интерес или отново ще бъдем послушните, които ще се задоволим с едно \"мон шери\" или \"скъпи Бойко\".Това заяви председателят на БСП Корнелия Нинова на Четвъртата национална отчетно-изборна конференция на Младежкото обединение в партията.Колко струва това \"мон шери\" - да заличиш цял транспортен бранш на една страна. Вчера в парламента нашите опоненти казаха:  Добре. Ако правителството и Бойко Борисов днес защитят българския национален интерес и спрат този дискриминационен и несправедлив \"пакет за мобилност\", аз ще съм първата, която ще го поздрави и ще му стисне ръката, но се съмнявам. Те пропуснаха точно тази възможност, за която ви моля - търсете съмишленици. Българското правителство пропусна времето, в което можеше да се обърне към румънското, гръцкото, полското, испанското и португалското правителства, да намери съмишленици и да отстоява каузи. Не само българска национална, а европейската кауза за равни възможности, заяви от трибуната Нинова.Аз се възхищавам на реакцията на младите европейци след провеждането на Европейския младежки форум в България. Тези смели и свободни младежи се изправиха срещу цялото статукво и казаха: вие съсипахте многогодишния труд на млади европейски хора с това, което направихте в България. Те се възпротивиха на това някой да ги командва и да им натиска копчетата кога да ръкопляскат и кога не. Те се възпротивиха на това, че не бяха участници в събитието и в политиката, а неми наблюдатели и слушатели. Това са нашите естествени съюзници - млади и смели хора, с които трябва да върнем Европа там, от където тя започна, на принципите, на които започна за свобода, за солидарност и за равни възможности, каза лидерът на БСП.Радвам се да видя толкова младост, енергия и ентусиазъм в залата и вярвам, че нямате SMS-и кога да ми ръкопляскате, обърна се към залата тя.Преди две години новото ръководство на партията започнахме една болезнена промяна, целта на която беше да дадем път на вас – младите, без да създаваме конфликт между поколенията, да осигурим приемственост, но и да имате възможности за изява и развитие. Вярвам, че след две години усещате резултата. Днес много от вас са новите общински председатели, областни председатели, новите депутати, членове на общински съвети, на областни съвети. Много от вас минаха през обученията на институти, политически школи, за да ви подготвим за онзи момент, в който вие ще поемете от нас нещата. Не се страхуваме, че ще вземете местата ни и ще ни смените. Това е задължително да стане, каза още Корнелия Нинова.", "date": "2018.05.12", "title": "Нинова: Обръщението 'мон шери' към Борисов ще ни струва целия транспортен бранш на България"}
{"url": "https://offnews.bg/politika/nito-shte-dava-ostavka-nito-makron-go-e-kritikuval-680483.html", "text": "Фалшива новина е, че чакам да мине европредседателството, за да дам оставка, заяви премиерът Бойко Борисов по време на Регионалната политическа академия на ГЕРБ - Стара Загора.Министър-председателят е категоричен, че партията не се готви за предсрочни парламентарни избори.Борисов заяви, че друга фалшива новина е, че Премиерът твърди, че е говорил с Еманюел Макрон за готвените промени в европейския пакет за мобилност. ​Разбрахме се, утре ще се чуем по телефона да ми каже какво предлага, за да може в сряда, като дойде, да търсим решения. Нещо повече: още в петък се разпоредих, еврокомисарката по транспорта ще бъде в понеделник в 2 часа при мене, за да направим среща с транспортния бранш. И някой написал, че той се обърнал към мене - да бързаме с реформите. Една дума не е казал по въпроса - точно обратното. За толкова неща с канцлера са ме помолили да им помогна и да свършим работа, заяви министър-председателят.Никакви държавни пари за медиитеНадявам се в парламента да се вдигне тази тема с медиите и да се приключи - ако трябва никакви държавни пари за никой, или да идват да им направим томбола, както за посещението с папата. Защото и това е фалшива новина - кои медии изобщо можем ние да контролираме? Затова никакви държавни пари – трябва да видим най-добрия модел и такъв да бъде. Сега и на Московски ще му кажа: ако имате проблем с разпространението, пощите да вземат да ги разпространяват, каза Борисов.Сега всичко е във Фейсбук, в хиляди сайтове. И да не говорим, че голяма част от тях пишат толкова фалшиви неща, че човек може да полудее. Добре, че не ги чета, но все ще се намери някой да ми каже: „Бе, ти разбра ли?“. Това най ме вбесява, не искам да ги знам, имаме си достатъчно работа да си вършим, заяви още лидерът на ГЕРБ.Радев сам избра да воюва с насВ Германия като видяха, че могат да си счупят държавата, се събраха, направиха необходимото и са моторът на Европа. Ние тука за всяко нещо се делим, за всяко нещо откровено се мразим, което е още по-притеснително. Винаги съм считал, че с президента много по-силно можехме да тръгнем. Дето се вика: два коня тръгват по-добре от един. Той реши да воюва с нас, не знам защо. Може би ангажиментът му с БСП е много голям, коментира премиерът.Държавата никога не е била с толкова добри параметри, колкото сега. Растат доходите, най-ниската безработица. Първият мандат като дойдохме, бяха 12-13% безработица. Расте БВП, растат доходите, каза Борисов.", "date": "2018.05.12", "title": "Нито ще дава оставка, нито Макрон го е критикувал"}
{"url": "https://offnews.bg/sviat/severna-koreia-shte-razrushi-iadrenia-si-poligon-pungeri-do-dve-sedmit-680493.html", "text": "Северна Корея обяви днес, че ще организира церемония за разрушаване на своя ядрен полигон Пунгери, която ще се състои в периода 23-25 май.Това ще е знаково събитие в навечерието на срещата на върха между севернокорейския лидер Ким Чен-ун и президента на САЩ Доналд Тръмп на 12 юни в Сингапур.Севернокорейското министерство на външните работи съобщи, че всички тунели на полигона, който се намира в североизточната част на страната, ще бъдат разрушени с взривяване.Отстранени ще бъдат и всички наблюдателски и изследователски съоръжения, както и наземната охрана.Северът заяви, че възнамерява да покани и журналисти, които да присъстват на разрушаването. Те ще са само от САЩ, Южна Корея, Китай, Русия и Великобритания.Датата, на която ще бъде разрушен полигонът, ще зависи от метеорологичните условия.В момента Пхенян извършва техническите приготовления за събитието.", "date": "2018.05.12", "title": "Северна Корея ще разруши ядрения си полигон Пунгери до две седмици"}
{"url": "https://offnews.bg/politika/dzhambazki-vmro-zastava-zad-zamestnik-kmeta-na-lovech-ne-na-nezakonn-680465.html", "text": "Нападението над зам.-кмета на Ловеч е заради борбата му с незаконната сеч! Тази своя позиция българският представител в Европейския парламент и заместник-председател на ВМРО – Българско национално движение Ангел Джамбазки изрази в социалните мрежи. Това е и версията, по която работят от полицията. Такава е и тезата на общинарите от екипа на Цветан Георгиев, включително и дадените вербални декларации на кмета на общината г-жа Корнелия Маринова.Ето какво написа Джамбазки в официалната си страница във „Фейсбук\":Това е поредният брутален акт на насилие, който граничи с опит за убийство на държавен служител, който е изпълнявал дълга си към родината, бранейки горите и природата на България. Да напомням ли за лесничеите около Розино, за тези замерваните с мачете и брадви във врачанско, за незаконната сеч в градските паркове?Къде и кога живеем? Колко още ще търпим набезите на циганите и останалите маргинали, които безчинстват и блудстват с Родината ни? Да изсичаш безнаказано дървета и да пребиваш длъжностни лица, които си вършат работата по превенцията над това, е недопустимо. Незабавно са необходими мерки от страна на полицията. Внесените от нас законодателни инициативи, свързани с незаконната сеч, е нужно спешно да бъдат вкарани в пленарна зала. Неслучайно ние патриотите от ВМРО от години се борим с битовата, циганската и престъпността в малките населени места. Защото те са бич за нормалността.На това трябва да се сложи край! Трябва да сложим край на мародерствата, на бракониерствата, на незаконната сеч и на всички други издевателства над нашата Родина – хората, горите, езерата, реките, морето... Тъжно и жалко е, че през 21-ви век го апелирам. Но е факт!Патриотът Александър Сиди от ВМРО, в качеството си на народен представител, зададе въпрос към вътрешния министър Валентин Радев защо в Розино – проблемно село, което е със сходни проблеми с тези в Община Ловеч, все още няма Районно полицейско управление. Припомняме, че именно там има и рецидив на бракониерска сеч, и нападения над лесничеи, и сбивания на цигански кланове ежедневно. Чакаме не отговор, а адекватни действия!Ето защо, в качеството ми на евродепутат, ще инициирам разговори със заместник министър-председателя по обществен ред и сигурност, министър на отбраната и председател на ВМРО – БНД Красимир Каракачанов и ще настоявам за законодателни промени, които да прекратят тези неандерталски безчинства. Двойните стандарти, срещу които се боря от години като евродепутат, не са само в храните, но и в отношението на институциите, в прилагането на законите. Те са недопустими!Ето за това, без повече излишни думи, аз в качеството си на евродепутат и заместник-председател на ВМРО – БНД ще оглавя битката с двойните стандарти по отношение на българите – тук и извън България! Защото те са във всяка сфера и имат различни проявления! А да си българин е повече от отбелязване в личната карта!", "date": "2018.05.12", "title": "Джамбазки: ВМРО застава зад заместник-кмета на Ловеч. Не на незаконната сеч!"}
{"url": "https://offnews.bg/futbol/neznachitelna-sanktcia-chaka-roditelite-na-detcata-sas-svastiki-680469.html", "text": "Доста скромна глоба може да отнесат родителите на децата ултраси, които бяха заснети голи до кръста с нацистки символи по време на финала за Купата на България между Славия и Левски. Санкцията ще е между 300 и 500 лева.Това съобщи пред \"НОВА\" Стефка Илиева от Държавната агенция за защита на детето по повод снимката, заради която от агенцията са се самосезирали.Самоличността на родителите все още се изяснява, като държавните служители работят по версията, че те са оставили децата си без надзор по време на футболната среща. Малчуганите се разхождаха на пистата пред сектор Б.\"Социалните работници имат правомощия да работят директно с децата и родителите. Следва консултиране на родителите, както и при необходимост насочване на същите за оценка на техния родителски капацитет и предприемане на действия за повишаване на същия\", поясни старши инспектор Илиева.", "date": "2018.05.12", "title": "Незначителна санкция чака родителите на децата със свастики"}
{"url": "https://offnews.bg/112/16-zadarzhani-u-nas-i-v-ispania-prali-pari-s-kriptovaluta-680470.html", "text": "16 души са задържани при международната полицейска операция ARTERO след съвместни действия на „Киберпрестъпност“ в ГДБОП, Испанската национална полиция и Европол, съобщи МВР.Акцията, проведена под ръководството на Специализираната прокуратура, е била срещу организирана престъпна група, занимавала се с трафик на наркотични вещества, изнудване, измами и пране на пари. В хода на разследването било установено, че групата се състои от испански, колумбийски, босненски и български граждани.Средствата от престъпната дейност се легализирали чрез закупуването и продажба на благородни метали, посредством изградена мрежа от компании и банкови сметки на юридически лица, регистрирани на територията на ЕС.В хода на съвместните действия станало ясно, че участниците в групата изградили и иновативен механизъм за „изпиране“ на паричните средства, придобити от престъпната дейност, чрез добиване и търгуване с криптовалути. При проведените полицейски действия на територията на България и Кралство Испания са открити множество фирмени и банкови документи, мобилни телефони, 40 кг злато, оръжия и боеприпаси. Иззети са още криптовалути, наркотични вещества, диаманти, лек автомобил, производния на изкуството. Запорирани са банкови сметки, движимо и недвижимо имущество.Работа по случая продължава.", "date": "2018.05.12", "title": "16 задържани у нас и в Испания, прали пари с криптовалута"}
{"url": "https://offnews.bg/obshtestvo/dva-helikoptera-letiat-pod-shisha-pangma-izdirvat-boian-petrov-i-po-z-680455.html", "text": "Два хеликоптера летят под връх Шиша Пангма в Хималаите и търсят алпиниста Боян Петров, който е в неизвестност от 3 май. Вертолетите са излетели в 2.30 часа българско време, в екипите са по двама пилоти, двама спасители и техник.За първи път Китай допуска на територията си непалски хеликоптери, съобщи бТВ. От сутринта двата хеликоптера кръжат под върха и около трите лагера. Спасителният екип, който се движи пеша, е стигнал до Лагер 2, информира режисьорът Поли Генчева, която е в района и следи всички действия там, по Нова тв. Спасители са стигнали до базовия лагер, презаредили са и са тръгнали към лагер 2. Кръжали са дълго над него и са се насочили към лагер 3. Успели са да стигнат малко под върха. За съжаление времето и силния вятър са принудили двата хеликоптера отново да преустановят мисията по въздух и те са се отправили към базата в Катманду. Екипите са забелязали подозрителен обект, но не са успели да проведат операция с въжета заради лошото време, съобщи за Дарик Йодеш Санкота от “Симрик Еър”, по Дарик. До момента няма никаква информация за Боян, но според спасителите времето днес е по-благоприятно от вчера, въпреки вятъра. В екипа по спасителната мисия е и българинът Кирил Петков, който е заминавал заедно с баща си, за да помогнат с координацията между правителствата.", "date": "2018.05.12", "title": "Два хеликоптера летят под Шиша Пангма, издирват Боян Петров и по земя(обновена)"}
{"url": "https://offnews.bg/obshtestvo/mladite-v-izkustvoto-prevzemat-stolichnata-ulitca-tcar-samuil-s-muzika-680294.html", "text": "Много музика ще звучи днес на столичната улица „Цар Самуил” между „Денкоглу” и „Солунска”, районът става зона за изкуство по проекта „Европа през младите в изкуството”.Този път темата е „Ударни инструменти” в памет и по повод 90 години от рождението на проф. Добри Палиев, който е живял близо до тази улица.Галериите „Париж”, „Астри”, „Контраст”, „Интро” в това пространство ще приемат гости през целия ден. На улицата ще рисуват и ще показват свои картини по темата ученици от Националното училище за изящни изкуства „Илия Петров“ в София. Входът е свободен. След 16.00 часа на изградена сцена на открито ще звучи музика с акцент ударни инструменти в изпълнение на скулптора и музикант Мартиан Табаков и перкусиониста Бранко Вълчев, два състава на Националното музикално училище „Любомир Пипков” – „Тупан” и „Палиев'сСпаркълс” с преподаватели Мария и Искра Палиеви, състав от студенти на композитора Асен Аврамов, ученик на проф. Палиев, както и на барабаниста Александър Даниел заедно с известния тромпетист Росен Захариев – Роко.Проект „Европа през младите в изкуството” се изпълнява от Фондация „Въпреки”с финансовата подкрепа на Програма „Европа” `2018 на Столична община, в партньорство с Район \"Триадица\", НУИИ „Илия Петров”, НМА „Проф. Панчо Владигеров”.", "date": "2018.05.12", "title": "Младите в изкуството превземат столичната улица Цар Самуил с музика"}
{"url": "https://offnews.bg/obshtestvo/ne-otkriha-boian-petrov-v-lager-2-pod-shisha-pangma-680468.html", "text": "Алпинистът ни Боян Петров не беше открит в Лагер 2 на осемхилядника Шиша Пангма. Там бяха забелязани по-рано днес две окопани палатки и шерпите се придвижваха бързо натам, за да видят какво има вътре.Това е последната информация от екипа на алпиниста, който обобщава данните от спасителната акция в Хималаите, съобщи бТВ.Надеждата беше Боян да е в Лагер 2, тъй като на мястото има нужните пособия за оцеляване. Времето позволява спасителният екип да се придвижи до лагер 3 и да пренощува там, а утре да се направи опит да се достигне до върха, обясни Деян Петков от екипа на Боян Петров в София пред Дневник. Днес надеждата изглежда така....вие всички направихте невъзможното възможно. Да Боян е много оспорвана личност, уви тези дни и аз, но ако ги няма тези хора, как ще знаем, че земята е кръгла, как ще разберем какво има на луната или зад хоризонта ....а повярвайте ми и за да се открие лекарство за рака е нужна лудост и 100% отдаденост. Колкото и да съм потърпевша, тези хора трябва да ги има, иначе светът би бил празен и скучен без тях. И както един човек беше написал, нека Боян изкачи най-високия си връх, този надолу!!!!, написа женато до Боян Петров Радослава Ненова във фейсбук. ", "date": "2018.05.12", "title": "Не откриха Боян Петров в лагер 2 под Шиша Пангма"}
{"url": "https://offnews.bg/protesti/meditcinskite-sestri-na-protest-na-praznika-si-680456.html", "text": "Медицински сестри, акушерки, фелдшери, лаборанти и рехабилитатори от цялата страна излизат на протест за достойни заплати днес - Международния ден на сестринството. Професионалистите по здравни грижи се събират на столичния площад \"Независимост\" от 11 часа. Протестните действия са организирани от Българската асоциация на професионалистите по здравни грижи с подкрепата на Федерацията на синдикатите в здравеопазването - КНСБ и Конфедерацията на независимите синдикати в България. Основните проблеми пред съсловието са недостигът на кадри, липсата на млади специалисти, ниските възнаграждения, липсата на диференцирано заплащане и недостатъчните възможности за продължаващо кариерно развитие.", "date": "2018.05.12", "title": "Медицинските сестри на протест на празника си"}
{"url": "https://offnews.bg/obshtestvo/meditcinski-sestri-na-protest-s-kufar-tragvame-si-680467.html", "text": "Специалисти по здравни грижи от цялата страна излязоха на протест в София навръх професионалния си празник. Медицинските сестри, акушерки, фелдшери, лаборанти и рехабилитатори изразиха недоволството си символично с куфар на площад \"Незавсимост\" с надпис \"Тръгваме си\". Искането им е за достойно заплащане. В момента стартовите възнаграждения са близо до минималните, а в резултат масово младите хора избират чужбина пред родината. Сестрите настояват за поне 1500 лв. заплата, за да има и млади кадри в професията.Те посочват, че работата им е тежка, а апаратурата – недопустимо стара и в много лошо състояние заради липсата на пари. Често работят на няколко места, за да успеят да платят режийните си. В момента у нас работят 25 хиляди медицински сестри и 4000 акушерки, като на системата са необходими още толкова. Средната възраст на сестрите и акушерките е 52 години.", "date": "2018.05.12", "title": "Медицински сестри на протест с куфар: Тръгваме си"}
{"url": "https://offnews.bg/politika/sds-shte-glasuva-za-lider-na-7-iuli-lukarski-ne-iska-nov-mandat-680466.html", "text": "Национална конференция на СДС ще се проведе на 7 юли, на форума ще се гласува смяна на лидера. Божидар Лукарски няма да се кандидатира за нов мандат, стана ясно след извънредния Национален съвет на сините.  На отчетно-изборната конференция ще се решава и бъдещето на синята партия. Структурите ще избират сами дали да се коалират на местните избори догодина с Демократична България или с партиите от управлението сега, каквито са настроенията в двете крила на СДС.Лукарски ще остане начело на СДС до избирането на негов наследник. Той бе избран за лидер на 6 юли 2013 г. ", "date": "2018.05.12", "title": "СДС ще гласува за лидер на 7 юли, Лукарски не иска нов мандат"}
{"url": "https://offnews.bg/sviat/mej-i-tramp-na-telefona-zaradi-sanktciite-sreshtu-iran-680459.html", "text": "Британският премиер Тереза Мей и президентът на САЩ Доналд Тръмп са разговаряли по телефона в петък и са се обединили около мнението, че трябва да се обсъди как американските санкции срещу Иран ще засегнат чуждестранните компании, работещи в Ислямската република. Решението на Тръмп да изтегли САЩ от иранското ядрено споразумение и да възобнови икономическите санкции разтревожиха лидерите на Великобритания, Франция и Германия, които остават ангажирани със споразумението и имат активни търговски връзки с Техеран, информира Ройтерс. Премиерът засегна въпроса за евентуалното отражение на американските санкции за тези фирми, които сега имат бизнес в Иран, каза говорител на Мей. Според говорителя на британския премиер Мей е казала на Тръмп, че Великобритания и нейните европейски партньори продължават да са \"твърдо ангажирани\" в отстояването на споразумението като най-добрия начин да не се допусне Иран да разработи ядрено оръжие, уточнява БТА. Иран твърди, че ядрената програма на страната е само мирни цели.", "date": "2018.05.12", "title": "Мей и Тръмп на телефона заради санкциите срещу Иран"}
{"url": "https://offnews.bg/obshtestvo/protest-iska-spravedlivost-za-razmazania-ot-politcaj-na-motor-maks-680461.html", "text": "Протестно шествие \"Справедливост за Макс\" ще се проведе днес в София, сборният пункт е пред сградата на МВР в 17 часа. Кученцето бе прегазено от полицай на мотор на 30 април на кръстовището на булевардите \"Христо Ботев\" и \"Сливница\". За инцидента разказа в социалните мрежи собственикът на дребосъчето чихуахуа Данчо Колев. По думите му, пресичайки с Макс на зелен светофар, животинката е премазана от мотора на униформения, като машината е минала буквално през гръбнака на кученцето. В същото време по пешеходната пътека пресичала и майка с дете. От СДВР съобщиха, че по случая е образувана проверка, а нарушителят е установен. Нека се съберем заедно и да покажем, че не сме безразлични, че ни пука и, че няма да оставим да ни тъпчат и прегазват. Нека се съберем и да покажем, че заедно сме силни и можем, макар и в България, да извоюваме справедливост. Нека се разходим, ние с домашните си любимци и да се заявим, зове за днешния протест Колев. Идеята на шествието е да се поискат няколко неща. По думите на Колев: От МВР да не крие записите от камерите - да поискаме публичност и прозрачност, за да се уверим в твърденията, че нищо не се вижда на записите от камерите. Да обяснят защо вече две седмици не може да посочат убиеца на Макс, след като всички превозни средства на полицията имат GPS-и и би трябвало да се знае кой къде и кога се намира (макар че се опитаха да ме подведат, че единствено моторите в София не са снабдени с GPS система). От прокуратурата справедлив и строг процес и наказание за убиеца на Макс.По време на шествие ще направим и хартиен вариант на Петицията за \"Справедливост за Макс\", уточнява организаторът. ", "date": "2018.05.12", "title": "Протест иска справедливост за размазания от полицай на мотор Макс"}
{"url": "https://offnews.bg/obshtestvo/rumen-radev-v-bratcigovo-apostolite-ni-ne-biaha-patroti-za-moda-680460.html", "text": "Все повече поколения ни делят от страшния и славен април на 1876 година. И въпреки всичко, невидимата сила на народната памет ни призовава отново в гнездата на бунта. В местата, където се роди свободата на нова България. Това заяви президентът Румен Радев на церемонията на площад „Централен“ в Брацигово, с която беше отбелязана 142-годишнината от избухването на Априлското въстание. Държавният глава и върховен главнокомандващ Въоръжените сили прие почетния строй и поздрави военнослужещите с подвига на българските въстаници. Когато Брацигово въстана, колебания нямаше. Думите на завърналия се от Оборище Васил Петлешков разбуниха предците ни. Храбрият ви градец плати за свободата ни повече от големите български градове, посочи Румен Радев.Българският държавен глава посочи в речта си, че турските рапорти са определяли Брацигово като „един от най-важните бунтовнически центрове“. \"В полите на Родопите, българите издигнаха своята въстаническа крепост, а самоотвержената отбрана на Брацигово разколеба дори най-жадните за плячка башибозуци\", каза още в словото си Румен Радев. Президентът беше категоричен, че подобни мигове на изпитания са безпогрешно огледало на истината, защото в тях „ясно се отразяват и величавият патриотизъм, и задушливият дим на позора“.За светлите наши апостоли историята отреди величие. Те не бяха „патриоти за мода“, както пише Захари Стоянов. Бенковски, Каблешков, Волов, Петлешков и много други не видяха възродена България. Но прокараха път там, където нямаше посока. Провидяха бъдещето там, където времето бе спряло“, заяви Румен Радев. Президентът заяви, че предизвестеният военен разгром на въстанието не е бил погром на вярата в свободата. Пред мъченическата гибел дейците на бунта не се отрекоха от своя идеал, граден със слово и пушка. Не отстъпиха и не се смутиха, защото саможертвата бе венецът на тяхното дело, каза държавният глава и призова брациговчани да пазят спомена и да се гордеят със своите предци. Президентът заяви пред изпълнилите площада граждани, че без априлци нашата национална съдба би била различна. „Без себеотрицанието на поборниците духът на България щеше още дълго да остане разколебан. Защото честта на родината е дело на свободните духом. А пътят на отечеството се гради от достойните“, подчерта Румен Радев.След края на вечерната проверка тържествени илюминации озариха небето над общината, с което бяха изпратени знамената на Априлското въстание. В отбелязването на 142 години от Априлската епопея в Брацигово участваха кметът на общината Петко Петков, Пловдивският митрополит Николай, представители на изпълнителната и местната власт, народни представители, хиляди граждани.", "date": "2018.05.12", "title": "Румен Радев в Брацигово: Апостолите ни не бяха патроти за мода"}
{"url": "https://offnews.bg/koloezdene/sarbin-specheli-silnia-mezhdunaroden-koloezdachen-tur-memorial-dimi-680463.html", "text": "Сърбинът Джордже Дурич спечели силния международен колоездачен тур „Мемориал Димитър Янков”, кръг от Световната купа за младежи. 18-годишният лидер на сръбския национален отбор блесна с отлична тактика и техника и в трите състезателни етапа по близо 270-километровото трасе и беше изключително щастлив от победата:„Беше ми много трудно да спечеля това състезание, защото за да дойда на него трябваше да пропътувам хиляди километри повече от 24 часа. В Слънчев бряг дойдох направо от Чехия, където участвах в едно много силно състезания за световната купа за младежи. Бях изморен от пътя и нямаше много време да се възстановявам – сподели Джордже Дурич – Наистина не съм очаквал да спечеля победата в България, но зад моя успех стои добрата работа на целия национален отбор на Сърбия, както разбира се, и отличната тактика, която изработи нашият треньор Небойша Йованович за това състезание, допълва сърбинат.Според 18-годишният здравеняк от Аранжеловец ключът към успеха му в Слънчев бряг е на добрата екипна работа на отбора му и треньора му:„Затова направихме и този добър резултат – моето първо място и второто на моя сънародник Адмир Колесинац. Беше ми много трудно да спечеля тук и заради силните български отбори, които имат отлични бегачи. Беше отлично състезание, пак ще дойда да карам в Слънчев бряг на този мемориал.За какво мечтая ли? Искам един ден да стана още по-силен и да карам за елитен проконтинентален отбор с високи цели и амбиции в най-силните състезания в света“.Джордже в момента кара сръбския тим Шумандия от Аранжеловец, но вече има предложения и от други отбори.Успехът на Дурич бе втора сръбска победа в досегашните 5 издания на международния колоездачен тур „Мемориал Димитър Янков”, след победата преди 3 години на Душан Райович, който сега кара за силния проконтинентален тим „Адриа Мобил“ от Словения.", "date": "2018.05.12", "title": "Сърбин спечели силния международен колоездачен тур „Мемориал Димитър Янков”"}
{"url": "https://offnews.bg/horoskop/horoskop-za-12-18-maj-ot-antonia-mechkova-679139.html", "text": "Това 7-дневие е динамично, не се подвеждайте да задействате новите си проекти. Едно, че Овните имат куп задачи. Второ, някои са притеснени и за финанси, готови са да хитруват, за да стабилизират бюджета си. Не е уместно, може да си развалят отношенията и с приятели. Трето, сега няма условия за осъществяване на ваши идеи, използвайте времето да помете глътка въздух – от сряда се огледайте за нови партньори, в четвъртък и близки ще са склонни да помагат, пред делови пречки сте, не бива да влизате и  в конфликт с родата.Навлизате в дни, когато въпреки пречките работата върви и даже ви подтиква да разширявате начинания. Телците имат идеи, но до сряда няма да се изкушат от необмислените рискове. Вероятно зависите и от мнението на близките си, трябва да бъдете по-отстъпчиви с тях. После ще се помъчите да ускорите тези процесите, едни се връщат към стари идеи и уговорки, втори почват да чистят недовършени задачи или допуснати грешки до петък. По-предпазливите ще преценят точно шанса си и ще дълбаят вече започнати неща, перспективни са.Ще ви се периодът да е по-спокоен, да можете да обмисляте обстойно нещата. Сега се очертават промени, дано да ви направят по-уверени. От понеделник група Близнаци се сближават с нови хора, ала да не бързат да се изтъкват през следващите дни, макар и да набелязват стратегията за дейност на цели екипи. Вторник и сряда са за близките и това не значи да започвате спорове, с каквото можете подкрепяйте идеите им, услугите ще се отплащат. В своята работа вие хвърляте доста енергия, резултатите идват постепенно, те не са предрешени...Тези 7 дни са белязани от големите ви делови амбиции. Раците преливат от енергия за работа, искат да се издигнат, да спечелят и ще подскажат това още в понеделник. Бъдете по-търпеливи, а и дипломатични, в петък ще се убедите, че колегите ви не се радват твърде на вашето упорство. Е, вие сте си обмислили стратегията още във вторник, правите всичко, за да се преборите с трудностите и изненадите, но все пак Спасовден ще ви умори осезателно. Самонадеяните от знака може да допуснат грешки, влюбените с такт и нежност изказват желания.За вас периодът е напрегнат, с изненади. Някои Лъвове хвърлят много сили в работата и са в правото си да разчитат на внимание, признание, печалби. Е, обстоятелствата често ще ви поставят на изпитание, от понеделник до петък овладявайте критичността към околните, във вторник не забравяйте стари идеи и уговорки въпреки безбройните си задачи. Оценявайте по-обективно хората. Мнозина ще укротят темпото, ще търсят разни услуги от близки и познати и така ще стабилизират нещата. Например личните, важно е да имате здрав тил.Това 7-дневие ви подтиква да се огледате по-сериозно за делови партньори, имате нови идеи за изява и печалби. Група Деви ще преодоляват значителни трудности от понеделник, вторник ще бъде още по-уморителен. Преценявайте точно хората. В четвъртък главната ви грижа е приходът, следва стриктно да уредите административни и финансови неща. Петък е за пътища, някои от знака се срещат със съмишленици, с които дълго са били разделени. Съюзът ви ще получи нова енергия, влюбени пък се събират за жадувано отдавна щастие.Периодът ви настройва за отдих и компании, но така едва ли ще си осигурите печалби още в понеделник. Везните имат куп делови идеи, нека ги прокарват търпеливо, тактично, пък и с помощта на близки. В сряда и четвъртък това ще ви поизнерви, околните може да си го отнесат. Но вие не сте заинтересувани от разправии, те ще се изострят и в петък току виж са усложнили съвместната ви дейност. Понеже гоните амбициозни цели, подгответе се сериозно, търсете още информация. Не умувайте дълго за лични неща, ами си ги организирайте.През тези 7 дни имате хубави възможности за делово утвърждаване и печалби, но ако си направите точен план. Едни Скорпиони отговарят за подчинени, за колеги, други искат да организират дейност с близки, да разпределят всичко според уменията на хората, трудностите са доста. Още през уикенда поемате върху себе си повече задачи, в сряда и четвъртък стиковането вече е доста добро, но в петък ще искате да избягате от чуждите проблеми, имате си ваши. Искате ли съвет, да е от умен и почтен човек, в лични неща е нужна мъдрост...Това 7-дневие е добро за делата ви, мнозина ще бъдат доволни и от изявата, и от приходите си. Стрелците ще бъдат обединители в своя екип, ако им трябва съдействие – винаги ще се намира човек да помогне. Ето защо и в понеделник няма да се държите на заден план, във вторник пък ще бързате да отстраните пропуски в общата работа, да планирате. В четвъртък намалете темпо, макар нещата да вървят, следва да отделите повече време на близки, да си изясните куп въпроси. Укрепвате приятелски връзки, у дома уталожвате напрежението.Не сте наясно с развоя в деловата сфера, действайте много предпазливо, за да преборите пречките, които срещате. Козирозите още в понеделник ще заявят: имат печеливши идеи, но до Спасовден едва ли ще успеят да изградят нужните равностойни партньорства за реализацията им. Във вторник и сряда разчитате повече на близки, в петък следва да се съобразявате и с планове на шефове. Ако има неразбирателства, бъдете тактични, няма защо да се вдига шум, а и да се пренебрегват мотиви на околните. В любовта бъдете още по-проникновени.За вас 7-дневието не е леко, действайте внимателно, търпеливо. Група Водолеи са устремени към делови изяви, това може да ги подведе и да сгрешат, а и да се изложат на излишен риск. Не надценявайте силите си, но ако някой разчита на вас – не се огъвайте, можете да се справите и в изпитания. Четвъртък ви е най-уморителен, от сряда до петък се пазете от разпри, никой партньор в работата не е съвършен, вие - също. Усилията ви ще дават плод по-бавно, отколкото ви се ще, но последователността е добра основа за печалби и за стабилни връзки.Следващите дни са хубави за вас, но това да не ви подлъгва да подкарвате работата си през пръсти. Група Риби се оглеждат за нови сътрудници и съюзници, и там да не бързат. Понеделник и вторник са по-натоварени, сряда и четвъртък изискват голяма сдържаност, не притискайте и близките да приемат ваши желания. Тактично изяснявайте проблемите точно през тези дни, в петък ще сте спокойни и уверени, а идват ненадейни делови шансове. Ако знаете точно какво искате, няма да пилеете сили, а ще действате смело и ефективно.", "date": "2018.05.12", "title": "Хороскоп за 12 - 18 май от Антония Мечкова"}
{"url": "https://offnews.bg/na-tozi-den/12-maj-ubit-e-georgi-benkovski-680149.html", "text": "На този ден през 1876-та година е убит българският революционер Георги Бенковски. В разгара на Априлското въстание хиляди смели българи се изправят за пореден път срещу тиранията на Османската империя. Слабо въоръжени, но изпълнени с вяра, те се обединяват около фигурите на своите апостоли. В серията от публикации ще ви разкажем именно за онези личности, които застават начело на бунтовниците и остават редом с тях в най-тъмните часове на революцията. Особено важно било случващото се с 4-ти революционен окръг, обхващащ градовете Панагюрище, Клисура, Копривщица, Карлово и селата Мечка, Поибрене, Баня и др. Начело на тамошните бунтовници застанала една от най-светлите и героични фигури на въстанието – Георги Бенковски.Малко известен факт е, че истинското име на героя е Гаврил Хлътев. Той е роден в Копривщица на 21 септември 1843 година, в семейството на Груйо Хлътев – местен търговец и занаятчия. Подобно на много други видни българи от епохата, малкият Гавраил бива сполетян от жестока трагедия още като съвсем малък. Едва 5-годишен бащата на детето умира, което предопределя и тежкия му живот през следващите години. Поради финансови затруднения той учи само до 3-ти клас в местното училище и след това започва да чиракува и изучава занаят – абаджийство и терзийство.", "date": "2018.05.12", "title": "12 май - убит е Георги Бенковски"}
{"url": "https://offnews.bg/kultura/preporachvame-vi-muzika-ot-tcern-i-golemia-adronen-kolajder-680431.html", "text": "Екип учени от ЦЕРН, Женева, съвместно с композитори и музиканти, са успели да превърнат събитията в реално време от експеримент с елементарни частици на Големия адронен колайдер в музикални ноти. Взаимната връзка между сътвореното от човека и високите технологии е довела до удивително музикално звучене.След представяне на джаз фестивала в Монтрьо и българската публика ще може да почувства магията на това уникално съчетание между физика и музика.", "date": "2018.05.12", "title": "Препоръчваме ви: Музика от ЦЕРН и Големия адронен колайдер"}
{"url": "https://offnews.bg/obshtestvo/otkriha-palatka-do-lager-3-pod-shisha-panga-sherpi-barzat-kam-dve-dru-680462.html", "text": "Няколко подозрителни обекта и палатка са забелязани от спасителните екипи по въздух в района на Лагер 3 под връх Шиша Пангма в Хималаите, по пътя за който изчезна българският алпинист Боян Петров.Това каза за bTV Йогеш Сапкота, който е маркетинг директор на Simrik Air и координира спасителната акция по въздух и земя от Непал.По думите му шерпи ще стигнат до няколко часа до лагера и ще проверят палатката. Хеликоптер е в готовност да излети веднага, ако бъде открито нещо в лагера.По-рано днес се появиха информации за находка в по-ниския Лагер 2, но Сапкота обясни, че в крайна сметка това се е оказала просто скала. В Лагер 2 на осемхилядника са открити две добре поставени палатки и в момента шерпите с лек багаж се придвижват бързо натам, за да огледат какво има вътре, коментира обаче Деян Петков от екипа на алпиниста Боян Петров, който обобщава последната информация по спасителната акция в Хималаите. Той отрече информацията за палатка в Лагер 3.", "date": "2018.05.12", "title": "Откриха палатка до лагер 3 под Шиша Панга, шерпи бързат към две други във втория лагер"}
{"url": "https://offnews.bg/politika/lukarski-se-spasiava-s-ns-na-sds-v-sofia-opozitciata-mu-glasuva-ostav-680458.html", "text": "Националният съвет на СДС е свикан днес в София от лидера си Божидар Лукарски. Заместниците му Румен Христов и Емил Кабаиванов пък са свикали НС в Пловдив по същото време, за да гласуват оставката на лидера си. На предишния форум на ръководството на синята партия на 17 април се стигна до бой между двата лагера, очаква се обаче днес - въпреки информациите за пропускателен режим в столичния хотел Анел, страстите да са под контрол. В писмо до членовете на НС, публикувано на сайта на СДС, Лукарски заявява: Уважаеми господа, след като се запознах с Вашето искане за свикване на извънреден Национален съвет с входящ номер 26 /09.05.2018г./, с искането за свикване на Национален изпълнителен съвет, с вх. номер: 24 /08.05.2018г./, както и с искането с вх. номер: 27 /10.05.2018г./, считам, предвид тежката ситуация, в която се намира ПП „СДС“, както и нуждата от взимането на спешни мерки за излизане от тази организационна криза, че е необходимо да се съобразя с Вашата загриженост за бъдещето на партията. Предвид това, съгласно чл. 19, ал. 2 от Устава на ПП „СДС“, свиквам извънреден Национален съвет на 12.05.2018г., събота, от 10:00ч, гр. София, в сградата на хотел „Анел“, адрес: бул. „Тодор Александров“ 14, при следния дневен ред: Свикване на извънредна отчетно-изборна национална конференция на ПП „СДС“, Обсъждане на предложение за освобождаване и избор на Председател на НЩИ. Предложение за освобождаване и избор на Главен секретар. Политическа дискусия. Разни. Дневният ред почти съвпада с този, предвиден от вътрешнопартийната опозиция. По предварителна информация съветът в Пловдив трябва да гласува прекратяване на правомощията на Лукарски, да избере временен председател и да насрочи национална конференция за избор на нов лидер. ", "date": "2018.05.12", "title": "Лукарски се спасява с НС на СДС в София, опозицията му гласува оставката в Пловдив"}
{"url": "https://offnews.bg/obshtestvo/oblatci-i-v-sabota-pak-valezhi-s-gramotevitci-na-mesta-680448.html", "text": "Много облаци ще има в събота, след обяд в западната и централната част от страната ще има краткотрайни валежи с гръмотевици. Максималните температури ще са между 19 и 24 градуса. Над Черноморието ще преобладава слънчево време с временни увеличения на облачността, но без валежи. Сред вълните от 2-3 бала термометрите ще се качат до 19 градуса, толкова ще показват те и на брега. Ще духа до умерен североизточен вятър. В планините обаче вятърът ще временно силен, ще вали и ще гърми в следобедните часове. Максимална температура на височина 1200 метра около 11, на 2000 метра – около 5 градуса. ", "date": "2018.05.12", "title": "Облаци и в събота, пак валежи с гръмотевици на места"}
{"url": "https://offnews.bg/obshtestvo/elate-v-iuzhnia-park-za-starta-na-kampaniata-euandme-i-familatlon-680375.html", "text": "На голямата поляна в Южния парк днес ще бъде даден стартът на европейската кампания , която има за цел със силата на филмовото изкуство да приобщи младите хора към европейските ценности и да им разкаже за възможностите, които им предлага ЕС.В шатрата на Европейската комисия ще бъдат прожектирани пет специално заснети за кампанията филми на популярни режисьори от пет европейски държави. С кратки и грабващи истории те обръщат внимание на теми като мобилността, онлайн пазаруването, възможностите за бизнес и устойчиво развитие, които мнозина смятат за даденост, а всъщност за политики, извоювано с усилията на Обединена Европа.Щандът отваря в 10 часа. Той ще е част от  - традиционният годишен празника за цялото семейство, който се провежда в парка по повод Международния ден на семейството. Акцентите в него са спортът и здравословният начин на живот. Посетителите ще могат заедно да играят и да се забавляват, да изпробват нов спорт, хоби или приятен начин за прекарване на свободното време, представени от десетки клубове и организации.", "date": "2018.05.12", "title": "Елате в Южния парк за старта на кампанията #EUandME и Фамилатлон"}
{"url": "https://offnews.bg/kultura/finalat-na-evrovizia-e-dnes-equinox-razchita-na-vota-na-sanarodnitcit-680450.html", "text": "Група EQUINOX - Жана Бергендорф, Владимир Михайлов, Георги Симеонов-Джей Джей, Джони Манюел и Трей Кембъл излизат тази вечер нн сцената на Altice Arena в Лисабон на финала на Евровизия. Те ще представят песента „Bones“ в конкуренцията на представителите на още 25 държави - Франция, Германия, Италия, Испания, Великобритания, Португалия, Австрия, Естония, Кипър, Литва, Израел, Чехия, Албания, Финландия, Ирландия, Сърбия, Молдова, Унгария, Украйна, Швеция, Австралия, Норвегия, Дания, Словения и Холандия. Нашите излизат под № 18, първи са Melovin от Украйна. Финалът започва в 22 ч. българско време, ще се излъчва на живо от БНТ.Големият финал ще бъде проследен на живо от над 12 000 души в „Altice Arena“ в португалската столица, а очакваният брой на телевизионните зрители е над 400 милиона.Зрителите ще видят и популярната певица Йоанна Драгнева. Тя е водещата, която ще обяви вота на професионалното жури от България. За Жана Бергендорф, Владимир Михайлов, Георги Симеонов-JJ, Джони Манюел и Трей Кембъл могат да гласуват сънародниците ни в чужбина, техният вот ще формира 50% от крайния резултат за България. Телевотът започва след края на изпълнението на последната конкурсна песен и продължава 15 минути. Гласуването за България се осъществява с изпращане на номер 18 като SMS на посочения от местната телевизия номер. Зрителите имат право да гласуват до 20 пъти от един мобилен номер. Цената на един SMS е различна за всяка държава.", "date": "2018.05.12", "title": "Финалът на Евровизия е днес, EQUINOX разчита на вота на сънародниците в чужбина"}
{"url": "https://offnews.bg/obshtestvo/iskren-i-gero-cherpiat-za-imen-den-narodat-naricha-sv-german-gradush-680142.html", "text": "Православната църква почита днес свети Герман, патриарх Константинополски. Имен ден празнуват Герана, Герасим, Герда, Герман, Геро, Искра, Искрен. В народната представа денят се свързва с повелителите летните бури. Изпълнява се обичай за измолване на дъжд. Нарича се още Герман Градушкар, защото пази хората от градушка. Св. Герман е известен с благочестивия си живот и като църковен писател. Принуждаван да се откаже от иконопочитанието, той напуснал патриаршеския престол. От него са останали химни за прослава на светците и Божията благодат, проповеди и тълкувания на трудните места в Св. Писание.Св. Герман бил син на сенатор, убит от император Константин Погонат (668-685). Той от млади години се посветил да служи на Бога. Заради благочестивия си живот и духовната си просветеност той отпърво станал кизически епископ, а в 715 г. бил избран за цариградски патриарх. В царуването на Лъв III Исаврянин (717-741), който се обявил против поклонението на иконите, Герман употребил много старания да вразуми царя и да отклони от заблуждение, но напразно. Лъв поискал почитането на иконите да бъде осъдено на събор.Св. Герман починал през 740 година на 95-годишна възраст и бил погребан в манастира Хора в Константинопол. По-късно мощите му били пренесени във Франция.", "date": "2018.05.12", "title": "Искрен и Геро черпят за имен ден, народът нарича св. Герман градушкар"}
{"url": "https://offnews.bg/obshtestvo/stolichna-obshtina-razdava-bezplaten-kompost-sreshtu-belezhka-za-taksa-680457.html", "text": "Безплатен компост раздава днес и утре Столична община пред централния вход на Националния стадион „В. Левски“ от 10 до 13 часа. Гражданите обаче трябва да покажат квитанция за платена такса \"битови отпадъци\" за миналата или за тази година на място. Компостът се произвежда от преработката на био и зелени градски отпадъци в Инсталацията за биологично третиране „Хан Богров“ на Завода за отпадъците на Столичната община. Той е естествен обогатител на почвата, който задържа влагата и помага за по-лесното и бързо усвояване на хранителните вещества от растенията.През 2017 г. е раздаден безплатно на граждани 20,57 т. висококачествен компост, а за 2015 г. и 2016 г. количеството е общо над 21 тона.Припомняме, че през 2014 г. беше въведена в експлоатация инсталацията за биологично третиране на площадка „Хан Богров”, която се състои от Инсталация за компостиране на биоразградими отпадъци и Инсталация за компостиране на зелени отпадъци. Общият капацитет на инсталацията е 44 000 тона/годишно. С изградените инсталации от отпадъци се произвеждат ел. енергия и компост.През 2017 г. в компостиращите инсталации за хранителни и зелени отпадъци са преработени 13 927 т. зелени  и 8558 т. хранителни биоотпадъци. Приходите от продажба на компост са 70 000 лв., а произведената електрическа енергия е 2109 MWh, отчете Столична община. ", "date": "2018.05.12", "title": "Столична община раздава безплатен компост срещу бележка за такса смет"}
{"url": "https://offnews.bg/tenis/nadal-topkata-v-madrid-leti-poveche-680471.html", "text": "Рекордната серия от 50 поредни спечелени сета на клей на Рафаел Надал приключи след загуба от Доминик Тийм на 1/4-финалите в Мадрид. Световният номер 1 опита да намери причините за поражението и сподели какво ще прави след него.\"“, каза Надал.", "date": "2018.05.12", "title": "Надал: Топката в Мадрид лети повече"}
{"url": "https://offnews.bg/obshtestvo/zona-za-izkustvo-promenia-dvizhenieto-v-chast-ot-stolichnia-tcentar-680292.html", "text": "Престоят и паркирането на пътни превозни средства на ул. „Цар Самуил“ между ул. „Иван Денкоглу“ и ул. „Солунска“ са забранени днес от 8 до 22 часа, съобщи Столична община. От 10.00 до 22.00 часа пък се забранява влизането на пътни превозни средства по ул. „Цар Самуил“ между ул. „Солунска“ и ул. „Иван Денкоглу“ и по ул. „Иван Денкоглу“ между ул. „Кн. Борис I“ и ул. „Цар Самуил“.Промяната в организацията на движение се налага във връзка с провеждане на събитие по проект „Европа през погледа на младите в изкуството“. ", "date": "2018.05.12", "title": "Зона за изкуство променя движението в част от столичния център"}
{"url": "https://offnews.bg/tenis/grigor-dimitrov-iztegli-kasata-klechka-v-rim-680464.html", "text": "Най-добрият ни тенисист Григор Димитров ще играе срещу победителя от мача между Кей Нишикори (Япония) и Фелисиано Лопес (Испания) във втория кръг на турнира от сериите Мастърс в Рим.Надпреварата започва в неделя, а българинът е поставен под номер 3 в схемата и почива в първия кръг. Той има гарантирани 45 точки за световната ранглиста и 32135 евро.През миналата година Димитров отпадна в първия кръг на турнира в Рим след загуба от аржентинеца Хуан Мартин дел Потро.Испанецът Рафаел Надал е водач в схемата и във втория кръг ще играе срещу Фернандо Вердаско (Испания) или Дамир Джумхур (Босна и Херцеговина).Шампионът от миналата година Александър Зверев (Германия) е втори поставен.", "date": "2018.05.12", "title": "Григор Димитров изтегли късата клечка в Рим"}
