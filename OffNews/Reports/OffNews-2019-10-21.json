{"url": "https://offnews.bg/politika/kandidat-za-savetnik-v-ruse-se-reklamira-s-falshiva-anketa-na-offnews-713648.html", "text": "Кандидат за общински съветник от партия Атака в Русе си съчини анкета, която уж показва колко е харесван в дунавската ни столица. Находчивият младеж на име Илиан Георгиев, е шести в листата на националистите, което почти сигурно означава, че едва ли ще се уреди с място в местния парламент.Затова пък последователят на Волен Сидеров е публикувал данните от \"анкета на OFFNews\", според която 82,26% от русенци изразяват подкрепа за кандидатурата му. Георгиев е приложил и скриншот от самото допитване. Ето го:Подобна анкета обаче сайтът ни не е публикувал. На страницата на OFFNews в момента има активни анкети за кметове на всички областни градове, но не и такива за който и да е общински съветник.Медията ни се свърза с младия атакист, за да разбере как му е хрумнало да се рекламира с данните от фалшива анкета, каквато не съществува.На въпроса \"Кой освен него би имал интерес да създаде фалшификат, с който да рекламира неговата кампанията за общински съветник?\", русенецът нямаше смислен отговор.Едва след като му обяснихме, че публикацията с ментето в предизборния му сайт, освен че представлява измама, също така уронва престижа на медията ни, студентът от УНСС свали публикацията и пожела да не пишем за случая. Поиска и да си плати по рекламна тарифа, за да му направим истинска лична анкета.След като Георгиев разбра, че публикация все пак ще има, той ни изпрати следния извинителен имейл:", "date": "2019.10.21", "title": "Кандидат за съветник в Русе се рекламира с фалшива анкета на OFFNews, извини ни се"}
{"url": "https://offnews.bg/112/vnimanie-falshivi-imejli-prizovavat-da-se-iavite-v-nap-713677.html", "text": "Разпространяват се фалшиви имейли от името на НАП, предупреждават от приходната агенция. Те представляват съобщение за предстояща ревизия, като дори се споменава име на „служител“ в приходната администрация. Писмата приканват получателите им да се явят на адрес, на който се твърди, че има офис на НАП и да носят документ за самоличност, както и да последват линк за повече информация.От НАП предупреждават, че това представлява класическа форма на „фишинг“ атака, чрез която се цели опит за кражба на лична информация в интернет - потребителски имена за достъп, пароли, банкови сметки и т. н.В НАП не работи служител с име, имейл и телефон, посочени във фалшивите електронни писма.Текстът на фалшивите електронни съобщения гласи (публикуваме го без редакция):", "date": "2019.10.21", "title": "Внимание: фалшиви имейли призовават да се явите в НАП"}
{"url": "https://offnews.bg/politika/iavor-bozhankov-v-s-polikraishte-shte-naznacha-zam-kmet-za-naseleni-713676.html", "text": "\"Ще назнача заместник-кмет за населените места, ако бъда избран“. Този ангажимент пое кандидатът за кмет на община Горна Оряховица Явор Божанков пред жителите на с. Поликраище.Той обясни, че в селото живеят изключително активни хора. Божанков подчерта, че като народен представител е водил много трудни битки именно с тях - борбата трасето на АМ „Русе – Велико Търново“ да минава по-близо до град Горна Оряховица, както и битката в Административния съд за тази важна магистрала.Кандидатът за кмет и кандидатите за общински съветници от листата на коалиция „БСП за България“, АБВ, „Движение 21“ имат специално отношение към малките населени места, които са неглижирани. „Хубави неща се направиха в градския център, но не всички хора живеят там. Малките населени места също имат проблеми, затова първата ми работа като кмет е да назнача свой заместник-кмет с единствена задача – да работи за населените места“, заяви Божанков. Явор Божанков предложи конкретни идеи за подобряване на инфраструктурата, за справяне с бездомните животни и за подобряване на комуналните услуги, реализацията на младите кадри, стартирането на бизнес.Огнян Стоянов: Ние имаме програма как да променим модела на управление„Предстоят важни избори, тъй като те ще предопределят как ще се управлява общината през следващите четири години. От 12 години проблемите в населените места са неглижирани. Кметовете бяха оставени без средства и без хора, които всекидневно да им помагат за подобряване състоянието на тротоарите, улиците. Ние имаме програма как да променим това“, каза водачът на листата и председател на БСП - Горна Оряховица Огнян Стоянов. По думите му кандидатът на БСП за кмет на Поликраище Пеньо Нацкин е трудолюбив човек, който винаги е сред хората, наясно е с техните проблеми и може да ги реши.Пеньо Нацкин: Като кмет ще помогна на всеки жител„Има смисъл да се борим за по-добър живот в село Поликраище. На селото е необходимо да има добра инфраструктура - не само асфалт по централната улица, а и по страничните. Да се подобри тяхното озеленяване, цялостното почистване на селото, по-честото изхвърляне на контейнерите за отпадъци“, изброи Пеньо Нацкин своите приоритети. Той заяви, че ще се бори за запазването на детската градина и училището чрез подобряване на условията в тях. „Нашето село е известно с добрите си спортисти. Трябва да дадем по-голям шанс за изява на спортния талант като организираме състезания, които да привлекат вниманието отново към с. Поликраище“, допълни Нацкин. Той си поставя като цел, чрез позицията си на кмет на селото, да помогне на всеки от жителите в неговите ежедневни проблеми. „Ще работя така, че когато приключи мандатът ми да мога да ви гледам в очите, а не да навеждам глава“, каза той.", "date": "2019.10.21", "title": "Явор Божанков в с. Поликраище: Ще назнача зам.-кмет за населените места, ако бъда избран"}
{"url": "https://offnews.bg/politika/toncho-tokmakchiev-parvata-mi-zadacha-shte-bade-sofia-svobodna-ot-p-713678.html", "text": "Защо решихте да се кандидатирате за кмет и общински съветник на София?- Преди да се впусна в надпреварата за кметските избори, имах няколко предложения да се включа в листи, в инициативни комитети и т.н. За мен това е проява на гражданска позиция. Приех предложението като гражданска квота на Партия на зелените, на която не съм член. Въобще на никоя партия. За мен е важно в общинските съвети да влизат доказали се професионалисти, хора, свободни да взимат сами решения и имащи представа за развитието на градовете. Управлението на един град се нуждае от адвокати, лекари, артисти, инженери, архитекти, художници.Как трябва да изглежда София през Вашия поглед?- Основното ми послание в кампанията за кмет и общински съветник от Партия на зелените е София за 4 години да стане град свободен от пластмаса. Тя е навсякъде - по градинки и тротоари, веят се пликчета по дървета и храсти. Гледката е особено тъжна и грозна през зимата, когато всичко се вижда. На запад вече мислят в тази посока и на много места влизат забрани за използването на пластмаса. Втората ми важна цел ще бъде да се заставят фирмите, които са печелили обществени поръчки за ремонти, да си поправят шахтите по улиците и булевардите на столицата. Из целия град няма нито една шахта, която да е направена, както трябва. Колите правят слаломи между пропадналите капаци. Да не говорим какви пари отиват за поправки на автомобилите, а и физическото усещане е ужасно. Минаваш през шахтата и се чува едно \"дум\". На някой тези мои приоритети може да се сторят маловажни, но те създават чувство за мърлявщина и изхабени пари за несвършена качествено работа.Некачествените ремонти са едни от най-големите и видими проблеми за столичани. Според вас как може да се реши този проблем?- В тази връзка смятам, че е много важно да се възстановят ликвидираните 24 общински предприятия за ремонти в столичните райони. Това са така известните БКС, които в доста градове по страната съществуват. София е изградена от 38 населени места. Това не е само центърът на града. Трябва да се обърне внимание на кварталите и селата. Там също живеят столичани. Скоро си говорих с Катето Евро. Тя живее в \"Кокаляне\" и ми каза, че там постоянно са подложени на режим на тока. По кварталите имат проблеми с почистването на улиците, лоша инфраструктура, липса на канализация през зимата и с отоплението също. Говорим за чиста околна среда, а нямаме газификация на крайните квартали. Там всички са на твърдо гориво. При възстановяването на общинските предприятия, БКС ще могат да решават бързо проблемите с дупки, шахти и почистване на кварталите и селата.Повечето кандидати залагат на развитието на Витоша. Каква е Вашата идея?- Достъпът на софиянци до Витоша трябва да стане по-лесен. Планината е оставена на произвола. Съоръженията там са на поне 50 г. Моята дъщеря, когато беше на 6 г., ходеше там на ски - училище. От тогава нищо не е мръднало. Трябва да имаме достъп от центъра на София до Витоша по най-лесен начин.С интерес следя проекта за съединяването на метрото при Ринг мола и Икеа с удължаването на кабинковия лифт над околовръстното. Вече има утвърден подробен устройствен план. Така много лесно от метрото директно се качваш на лифта и за 15-20 минути стигаш на \"Алеко\".В момента хората се качват с коли. Има и автобуси, но те са дизелови и одимяват планината. Аз съм един от хората, които по няколко пъти годишно качват \"Черни връх\". Виждам събота и неделя как се затрупва паркът с коли. Минаха 15 години, откакто общинарите в София приеха, че не могат да управляват ефективно въжения транспорт на Витоша и го продадоха. Преди това той беше на загуба и беше разпокъсан между много собственици. Парадоксално, през същите 15 години, общинари, коментатори и НПО-та спориха и настояваха, че именно те, а не собственикът на лифтовете, инвестирал милиони в покупката, знаят как да подменят старите с нови. А всъщност, нещата могат да бъдат много по-рационални. Канят се световни фирми, които са производители на такъв тип съоръжения. Задават се параметрите. Те казват къде, какви и с какъв капацитет лифтове трябва да се построят, за да са удобни за туристите. Ще дам пример с Княжевския лифт. Той не работи от 1995 г. Вече почти четвърт век държава и община не могат да решат проблема с възстановяването му. Той не само трябва да се модернизира, а да се удължи до \"Златните мостове\", \"Ветровала\", \"Офелиите\" и до \"Конярника\". Същото е положението и с Драгалевския лифт. Гледал съм архивни кадри - открит е през 1956 г. от Вълко Червенков. Свършва на \"Голи връх\" в нищото, до \"Торфено бранище\". Разбира се, че трябва да се удължи до \"Щастливеца\" и \"Алеко\" за удобство на туристите. Трябва да се възстановят и лифтовете \"Спас\", \"Боби\" и \"Заека\". Романският лифт, който също е затворен, трябва по най-бързия начин да се подмени. За да се случи това, Общината трябва да настоява да се променят законите, плановете и наредбите, така че да се създадат предпоставките за възможната модернизация. Защото сега тя е блокирана от противоречия в законодателството.Аз съм скиор. Карам в Боровец, Пампорово и Банско. Навсякъде въпреки трудностите подновиха съоръженията и са нови. Единствено на \"Витоша\" от 15 години нищо не се случва и в далечното минало останаха състезанията по ски, където участваха по 4-5 хиляди деца и ученици. Лошото състояние на \"Витоша\" е голям дълг на общината към софиянци.Как можете да помогнете за развитието на културата в столицата?- В момента всички културни събития в София са съсредоточени в центъра. Големи европейски столици организират голяма част от културните си събития в предградията и по кварталите. Това може да се направи и тук. Естествено, метрото е предпоставка за добра комуникация между всички части на града. Това е най-удобният транспорт и е символ на престиж за един град. Един от най-успешните президенти на САЩ е Роналд Рейгън. Той е колега актьор. Арнолд Шварценегер - много голям актьор, беше губернатор на Калифорния. Можеше да стане и президент, но не е роден в САЩ. Много такива случаи има на хора на изкуството, които са се занимавали успешно с такъв тип обществена дейност. Не само в чужбина, но и у нас има актьори в българската политика. Това са Стефан Данаилов, (който се надявам да се оправи), Евгени Будинов, Нона Йотова и др.Какво ще правите ако станете кмет или общински съветник. Ще напуснете ли сцената?- Категорично не! Винаги съм имал много ангажименти и работа. Това не ме плаши. Аз няма да се откажа от това да играя. Според мен общинските съвети трябва да са като църковните настоятелства. Хората, които са най-изявени и най-отговорни, са били избирани от народа. Трябва да се изпълни системата с различни и качествени хора от всички професии. Не само политици. Нужни са професионалисти. Аз в моята професия, вече в продължение на 30 г. постоянно съм пред публиката, пише се за мен, говори се за мен, къде хубаво, къде лошо, но такъв е животът на хората, които са известни. Колкото съм прочел, има хора, дето два-три вагона книги ни делят. Само пиесите, които съм изиграл, те една от тях не са прочели. Много е важно в общинския съвет да влизат четящи хора. Моят девиз е \"Добри дела за София\". Трябва в Общинския съвет да се вземат добри решения, които да водят до добри дела за града. Лошо впечатление прави, че в Столичния съвет често решенията се вземат по партийни причини, а не рационално в полза на обществото. Също и отношенията между съветниците надхвърлят добрите нрави и възпитание. Ние не отиваме в общинския съвет да доказваме остроумие и да правим популизъм, а да работим за града, затова трябва да оставим празното партийно говорене и да си вършим работата, за която сме пратени там. Ако всеки един от 61-те общински съветници свърши по две неща, това ще са 120 решени проблема. И така София ще стане по-добър град за живеене.Може ли да се спре презастрояването на София и да се увеличат зелените площи?- Парковете, градинките и междублоковите пространства трябва да бъдат поддържани, но и ние гражданите не трябва да стоим пасивни. Общината не може и няма възможност да се грижи за всички междублокови пространства. Затова ще настоявам общината да предоставя на етажната собственост безплатни косачки и инструменти, както и залесителен материал. Хората трябва да се научат, че средата за живот зависи най-вече от тях. Аз съм всеки ден в Южния парк, до който живея. Когато е хубаво времето в почивните дни, се струпват там десетки хиляди хора и в целия парк има само една тоалетна. От там хората тръгват по нужда из целия парк. В края на краищата това са нужди. Не можеш да ги спреш. Това е голям проблем за града - липсата на тоалетни. Поради многото лоукост компании, София вече се посещава от стотици хиляди туристи. И никъде в града няма и една функционираща чиста тоалетна. Това не е добра атестация.Още по-лошо е положението с кучетата. Затова искам разделение на градинките за децата и кучетата в парковете на града. Като баща, дядо и собственик на куче, ще настоявам в софийските градинки и паркове да има стриктно разделение между площадките, където играят деца и местата за разходки на домашните любимци. Обичам да съм сред природата. Парковете на София и Витоша са белите дробове на нашия град. Затова трябва да ги пазим, развиваме и правим достъпни за хората.", "date": "2019.10.21", "title": "Тончо Токмакчиев: Първата ми задача ще бъде София - свободна от пластмаса и шахтите по булевардите"}
{"url": "https://offnews.bg/bojni/ot-wwe-do-mma-tajsan-fiuri-prevzema-bojnite-sportove-713675.html", "text": "Бившият световен шампион в тежката категория на професионалния бокс Тайсън Фюри намекна, че след предстоящия си дебют в световната федерация по кеч, той може да насочи силите си към смесените бойни изкуства.На 31 октомври Циганския крал ще се изправи срещу Броун Строуман на турнира на WWE \"Crown Jewel\" в Саудитска Арабия.Фюри ще прибере 12 милиона паунда за двубоя си срещу звездата в кеча. Очевидно британецът има и други амбиции, тъй като заяви, че иска да превземе бойните спортове.\"Превземам всички бойни спортове. Така че, независимо от стила, с които се занимаваш, пази се, защото Циганския крал идва. В който и да е спорт, аз ще съм там. Ще превзема и ММА.Тайсън Фюри твърди, че се е възстановил от аркадата, която получи при победата си над Ото Валин и е готов да се изправи срещу световният шампион на WBC в тежка категория Дионтей Уайлдър.\"Как изглеждам? Изглеждам като един милион долара. Мириша на един милион долара. Аркадата заздравява. Дионтей Уайлдър, идвам за теб\", каза Фюри.", "date": "2019.10.21", "title": "От WWE до ММА: Тайсън Фюри превзема бойните спортове"}
{"url": "https://offnews.bg/sviat/agenturna-mrezha-na-rusia-e-razkrita-ot-cheshkoto-kontrarazuznavane-713683.html", "text": "Директорът на Службата за сигурността и информацията в Чехия Михал Коуделка съобщи за разкритата през 2018 г. руска агентурна мрежа на територията на страната.Според него тя е била свързана със структурите на ФСБ – Федералната служба за безопасност на Русия, пише „Коммерсантъ“.„Мрежата е разкрита и ликвидирана благодарение на сътрудничеството с Националния център за борба с организираната престъпност. Разследването продължава“, е заявил Коуделка в парламента.Той е подчертал, че мрежата е планирала да действа и в други страни в Европа. С финансирането й е било ангажирано посолството на Русия в Прага.В руската дипломатическа мисия обаче отричат тази информация. „Съобщението, че посолството на Руската федерация в Чехия е финансирало някаква мрежа, няма нищо общо с действителността“, са заявили пред РИА Новости.През 2015 г. чешките медии информираха за разкрити трима руски шпиони в страната, които работели в посолството.", "date": "2019.10.21", "title": "Агентурна мрежа на Русия е разкрита от чешкото контраразузнаване"}
{"url": "https://offnews.bg/obshtestvo/dva-pati-za-dva-dni-chupiat-edinstvenata-liulka-za-detca-v-invalidni-k-713682.html", "text": "Два дни след поставянето на люлка за деца в инвалидни колички в столичния парк \"Света Троица\", тя отново бе повредена, съобщи bTV. Фотографът Анна Йончева, организаторка на кампанията за поставянето на такъв вид съоръжение, съобщи, че това е вторият път, в който люлката е била чупена в рамките само на два дни.Първият път комбинираната люлка е счупена часове след откриването й, а след това - и тази сутрин.При първото повреждане най-вероятната причина е деца да са използвали люлката не по предназначение. Тази сутрин обаче най-вероятно става дума за вандализъм, извършен от възрастен - има следи от използване на клещи, а ключалката е била извивана многократно. Анна Йончева е категорична, че ще поправя люлката толкова пъти, колкото е нужно и няма да се откаже.От общината съобщиха, че ще поставят камери и табели на мястото. ", "date": "2019.10.21", "title": "Два пъти за два дни чупят единствената люлка за деца в инвалидни колички"}
{"url": "https://offnews.bg/politika/moskva-razchita-na-sofia-za-obektite-na-ruskata-darzhavna-sobstvenost-713681.html", "text": "Москва разчита на съдействието на София за решаването на въпросите за руската държавна собственост в България, заяви външният министър Сергей Лавров след преговорите с гостуващата си колега Екатерина Захариева.„Предадох на колегата документи за държавната регистрация за правото на безсрочно ползване на терена на българското посолство в Русия. Разчитаме на равностойно съдействие на партньорите при решаването на съответните въпроси, свързани с обектите на руската държавна собственост в България“, посочи Лавров, цитиран от РИА Новости.Той отбеляза, че диалогът между двете страни се развива успешно и напоследък е придобил устойчивост и динамика. „Струва ни се, че това отразява интересите на народите на нашите страни. Отношенията ни се опират на дълбоки исторически и културни традиции. Миналата година ние отбелязахме 140 години от освобождението на България в резултат на руско-турската война от 1877-1878 г., а през тази година – 140 г. от установяването на дипломатическите ни отношения“, каза Лавров, цитиран от ТАСС.Захариева посочи, че е радостна от активизирането на диалога между София и Москва. „През последната година у нас имаше редица визити на високо равнище и аз се радвам, че се възобновява и моят диалог с вас“, допълни тя.Под заглавие „България съжалява, че програмата за сътрудничество с Русия не е подписана“ ТАСС пише, че българският външен министър е изразила надежда документът да бъде готов за подписване през 2020 г.„Аз наистина съжалявам, че ние не успяхме да подпишем програмата за сътрудничество в сферата на образованието и културата. Ние се надяваме, че това споразумение ще бъде подписано през следващата година“, казва Захариева по време на съвместната пресконференция след преговорите с руския си колега.По-рано в интервю за ТАСС тя е заявила, че София и Москва се готвят да подпишат 5-годишна програма за сътрудничество в сферата на културата и образованието. Захариева е припомнила, че последната подобна програма е обхващала периода 2012-2014 г.", "date": "2019.10.21", "title": "Москва разчита на София за обектите на руската държавна собственост у нас"}
{"url": "https://offnews.bg/sviat/doklad-ruski-hakeri-pod-iransko-prikritie-sa-atakuvali-nad-35-strani-713684.html", "text": "Хакери от Русия, „маскирани“ като ирански, са извършили кибератаки в над 35 страни по света, съобщи Би Би Си /BBC/.Публикацията се позовава на доклад на британския Национален център за киберсигурност /NCSC/ и на Агенцията за национална сигурност /NSA/ на САЩ. „Никога не бяхме се натъквали на подобно майсторство. По принцип е много сложно да се замаскираш под друга група“, отбелязва директорът по операциите на NCSC Пол Чичестър.По данни на британското и американското разузнавания мрежите на иранската хакерска група OilRig са били разбити от руските хакери от групата Turla, за да шпионират няколко страни с помощта на присвоените от иранците ресурси.Разследването е започнало през 2017 г. след кибератака на британски академичен институт. В хода на проверката NCSC разкрива, че атаката е осъществена от групата Turla, използвала инструментите и методите на OilRig.Повечето от кибератаките са регистрирани в страните от Близкия Изток. Целта на групата е била да се сдобие със секретна информация от редица държавни структури.Според доклада към момента няма доказателства за съучастие на иранската група, или за това дали е била наясно, че хакери от Русия използват нейни ресурси.Би Би Си уточнява, че въпреки, че британският Национален център за киберсигурност не свързва пряко тези атаки с властите на Русия и Иран, по-рано наблюдатели са посочвали връзката на Turla с руските държавни структури и на OilRig с иранските.", "date": "2019.10.21", "title": "Доклад: Руски хакери под иранско прикритие са атакували над 35 страни по света"}
{"url": "https://offnews.bg/politika/rusia-iska-da-stroi-aetc-belene-713680.html", "text": "\"Росатом\" е готов да участва в процедурите за избор на изпълнител за възобновяване на строителството на АЕЦ „Белене“. Разчитаме на добрите шансове на нашата корпорация, като се има предвид, че именно тя е производителят на реакторите и собственикът на технологията.Това заяви руският външен министър Сергей Лавров след днешната си среща с българския си колега Екатерина Захариева. Визитата на Захариева е първата на външен министър на България в Москва от 2011 г. насам.Двамата днес са обсъдили теми от икономиката и търговията, сътрудничеството в енергетиката и туризма, в сферата на културата, образованието, транспорта.По отношение на енергетиката Екатерина Захариева е подчертала значението за България на проекта „Балкански поток“ и намеренията на българското правителство да изгради в срок газопреносната мрежа от българо-турската до българо-сръбската граница - трасе, по което се планира да бъде транзитиран газ и от газопровода „Турски поток“.„Днес нашият премиер откри част от трасето на „Балкански поток“. Договорът за реализацията беше подписан през септември, инвестираме много, строителството върви и се надяваме, че до края на 2020 г. тръбата ще стигне до границата със Сърбия. Това е важен за нас проект“, заяви българският външен министър.Сергей Лавров връчи на Екатерина Захариева и документ за безвъзмездно и безсрочно ползване на дипломатическия имот „Българско посолство на Република България в Москва“, с което окончателно приключи процедурата по регистрация на правата върху терена на посолството ни в руската столица. Официална Москва обаче очаква аналогични действия и за руското посолство в София.Външният ни министър изрази неудовлетворение от дисбаланса в двустранната търговия между двете страни. За 2018 г. двустранният стокообмен е достигнал 4,144 млрд. долара. В сравнение с 2017 г. година в търговския оборот е отбелязан спад от 4,1 на сто, а отрицателното търговско салдо за България се е увеличило с 22,4%.„За първата половина на тази година показателите са по-добри, но мисля, че имаме потенциал - особено в износа от България за Русия, който все още е неудовлетворителен. Виждам възможности в сферите на хранително-вкусовата промишленост, в технологиите. Надявам се, че работата на смесената междуправителствена комисия за търговско и икономическо сътрудничество, която заседава във Варна през септември, ще допринесе за активизиране нашите двустранни отношения в тази област“, заяви Екатерина Захариева.В момента основен дял в българския износ за Русия заемат медикаментите – 29,6 на сто, както и табла, панели, конзоли, полиспасти, хладилници и др. Около 85 % от вноса от Русия се формира от минерални продукти и горива, а останалата част се състои от суровини, материали и изделия на машиностроенето.И двамата министри изразиха неудовлетворение от спада на туристическия поток от Русия към България. Екатерина Захариева подчерта, че България всяка година подобрява консулските си услуги, както и процедурите по облекчено издаване на визи за руски туристи, в съответствие с правилата на ЕС.„Вече издаваме многократни визи за 2 и 3 години, не само за собственици на имоти. В Русия от тази година имаме общо 59 изнесени визови центъра, освен трите ни консулства. Това ще окуражи повече руснаци да дойдат в България“, заяви Екатерина Захариева.По предложение на МВнР от догодина ще се издават и двукратни 6-месечни визи за руски туристи, които за първи път посещават страната ни.511 000 руски туристи са посетили страната ни през 2018 г., което нарежда Русия на 6-о място по брой туристи в България. По данни на руската страна около 300 000 руски граждани притежават недвижими имоти у нас. Консулската ни служба в Москва годишно издава около 200 000 визи или около половината от броя на визите, издавани от всички български задгранични представителства.Според Екатерина Захариева за повишаване на туристическия поток роля ще има и подобряването на транспортните връзки с Русия – чрез повече чартъри и директни самолетни полети, както и нови фериботни връзки.Сред основните теми в разговора между двете делегации бяха и връзките в образованието. В Русия в момента се обучават около 600 български студенти, а в България – 340 руски. Външният ни министър изрази съжаление, че двете страни още не са подписали нова 5-годишна Програма за сътрудничество в областта на образованието, науката и културата, която българската страна вече е съгласувала.Екатерина Захариева предложи тази програма да бъде подписана по време на визита на руския външен министър у нас догодина. Сергей Лавров прие поканата да посети България.", "date": "2019.10.21", "title": "Русия иска да строи АЕЦ Белене"}
{"url": "https://offnews.bg/kultura/georgi-gospodinov-s-edna-ot-naj-golemite-literaturni-nagradi-v-evropa-713688.html", "text": "Писателят Георги Господинов спечели една от най-големите централноевропейски награди за литература „Ангелус“. Романът му „Физика на тъгата“ беше обявен за най-добрата книга на полски език за 2019 г. на церемония във Вроцлав. Преводът е на Магда Питлак, която също получава награда.Думи на отличената само преди дни с Нобел за литература Олга Токарчук стоят на полското издание на „Физика на тъгата“. Според нея с книгата на Господинов полският читател най-сетне се среща с един роман, който е част от европейския литературен канон. Тя беше сред първите, които поздравиха автора. Именно на фестивала „Бруно Шулц“ във Вроцлав беше първото появяване на Токарчук в родната й Полша след обявяването на Нобела.От сцената на театър „Капитол“ Георги Господинов сподели, че за първи път е бил във Вроцлав преди 20 години точно по покана на Токарчук и че тя е сред хората, които винаги са го окуражавали. „Сега Вроцлав е град, който трябва да празнува литературата. Ангелът на литературата тази вечер беше с мен, но и с всички хора в този град“, каза авторът.За наградата „Ангелус“ Георги Господинов беше отличен сред шестима писатели от Австрия, Чехия, Русия, Украйна. Отличието за първи път отива при българин, като Господинов е бил номиран за него и преди години за сборника си с разкази „И други истории“.Нобелистката Светлана Алексиевич, украинецът Юрий Андрухович, роденият в Сараево Миленко Йергович също са получавали наградата, която се връчва от 2006 година.Междувременно осмото българско издание на „Физика на тъгата“ с корица от Теодор Ушев още може да се намери в книжарниците. На 17 ноември предстои и българската премиера на едноименната анимация, която е вторият филмов проект на тандема Ушев-Господинов. Прожекцията ще е в зала 1 на НДК и е част от програмата на „Киномания“.", "date": "2019.10.21", "title": "Георги Господинов с една от най-големите литературни награди в Европа"}
{"url": "https://offnews.bg/politika/vesela-lecheva-vapreki-miliardite-ot-evropa-ne-mozhem-da-se-ottlasne-713686.html", "text": "„Обхващат ме тъга, гняв, разочарование, ярост, когато хората ми повтарят все едно и също - няма канализация, водопроводната мрежа е толкова стара, че водата става опасна за пиене, улиците са дупка до дупка, селата обезлюдяват. Все за това ли ще си говорим? За това, че сме на дъното по доходи, а точно те определят качеството на живот. Въпреки 30-те милиарда, които Европа ни даде, ние не успяваме да се оттласнем от това дъно. А ние пропускаме възможности и пилеем време. Защо Велико Търново не може да привлече инвестиции и да превърне туризма в индустрия, която води след себе си други индустрии?“.Така започна разговора си с жителите на Ресен кандидатът за кмет на Велико Търново от коалиция „БСП за България“, АБВ, „Движение 21“ Весела Лечева.Тя представи и социалния пакет, който иска да реализира като кмет на общината и идеите си за развитие на малките населени места, които по нейните думи са толкова гостоприемни, че много малко е нужно, за да станат привлекателни за туристите с екологичната си продукция, традициите, занаятите и историята си.Весела Лечева подкрепи кандидата на коалицията за кмет на селото Ангел Калбанов, който заяви, че няма по-голяма подкрепа от тази, която ти дава един световен шампион. „Но това е и огромна отговорност, която мен не ме плаши. Затова аз сега искам да сключа с вас обществен договор. И да изберем обществен съвет, който да ми помага, да ме подкрепя и да ми казва, когато допускам грешки“, заяви Калбанов.Той допълни, че основните проблеми на Ресен са свързани с амортизираната водопроводна мрежа, с липсата на канализация, с лошото състояние на голяма част от уличната мрежа и със сметосъбирането. Ангел Калбанов и ресенчани са обсъждали и възможностите на селото да задържи младите хора, както и нуждата от изграждането на социален патронаж.„Това, че парите никога не са достатъчни, не е причина да спрем да опитваме и не е оправдание. Аз поемам моята отговорност, но сега ми е нужно вашето доверие към мен, към Весела Лечева и към кандидатите за общински съветници“, заяви още Ангел Калбанов.\"Болките на Капиново са много и имаме нужда от вашата помощ, за да ги решим\". С тези думи се обърнаха жителите на Капиново към кандидата за кмет на Велико Търново  Весела Лечева. Те представиха част от основните си проблеми. На първо място посочиха липсата на автобус в по-късните часове на деня. Те подчертаха, че поради това децата им, които ходят на училище във Велико Търново, не влизат в последния час.\"11 са ни децата, на които бившият кмет на Капиново, е бил готов да пише извинителни бележки за отсъствията, но не и да издейства автобус. А имаше такъв автобус, спряха го през юни за ваканцията и казаха, че ще го пуснат септември, излъгаха ни\", споделиха още те. По думите им, за да не отсъстват все пак от последните си часове, децата хващат автобусите или за Церова кория, или за Пчелище и слизат там, а родителите им ходят от там да ги прибират.Те заявиха и че бившият кмет на Търново е обяснявал, че благодарение на хубавия път, разстоянието от града до селото е 12 минути. \"Хубаво, ама ако има с какво да го преодолееш това разстояние. Голяма работа, че има път, като нямаме автобуси\", заявиха те. Жителите признаха, че се боят вече и от бездомните кучета, които са започнали да нападат хората, както и че няма да има повече училище в това село.Хората споделиха, че с тъга са гледали как се събаря мостът в селото им след два некачествени ремонта, които просто са погълнали парите, а мостът и сега си е съборен. \"Обаче най-голямата ни болка е, че никой не ни чува. Колко пъти се молихме две пейки да ни сложат на центъра, където се събираме, но дори това няма кой да направи\" жалват се хората.„Крайно нечестно е да изискваш хората да са благодарни, че си асфалтирал улиците и си направил пътя, който те с години са чакали. Това е работа на този, който управлява и не е повод за хвалби и фойерверки. А истината е, че малките населени места имат шанс да се съживят, ако има мисъл. И една такава идея е заложена в туризма като отрасъл и индустрия“, категорична беше Весела Лечева. Според нея, ако има стратегия, ако има въобще някаква идея, туризмът може да се превърне в основен поминък на малките населени места", "date": "2019.10.21", "title": "Весела Лечева: Въпреки милиардите от Европа, не можем да се оттласнем от дъното"}
{"url": "https://offnews.bg/politika/kornelia-ninova-demografskata-kriza-ne-e-partien-a-natcionalen-vapro-713687.html", "text": "„Скъпи жители на Свиленград, благодаря ви, че отделихте от времето си, за да се видим и да ви отговорим на въпросите, които ви вълнуват. В Свиленград има нерешени проблеми, но най-голямата ни тревога е за обезлюдяването и демографската криза. Нашият кмет и общински съветници ще подпомагат младите хора чрез стипендии от общината, за да учат, но след това да се върнат и да работят тук, ще има помощ на младите семейства с безплатни детски градини и ясли и осигуряването им с общински жилища”, заяви лидерът на БСП Корнелия Нинова в Свиленград.Тя бе в града, за да подкрепи кандидата за кмет Стамо Димитров. „Той е млад, успял човек, баща на три деца. Беше активен и като общински съветник, сигурна съм, че и като кмет ще продължи да работи за вас”, обясни Нинова. „Трябва да направим общи усилия. Демографската катастрофа не е партиен въпрос. Това е национален въпрос”, допълни тя.Нинова обясни, че от левицата са подготвени мерки и за възрастните хора - специален социален общински пакет. „ За трети път предложихме в парламента преизчисляване на всички пенсии на пенсионерите. Само така може да се реши проблемът с бедността на възрастните хора”, обясни лидерът на БСП. Корнелия Нинова припомни статистиката от преди няколко дни, която гласи, че в страната близо 2 милиона живеят под прага на бедност и от тях милион и половина са пенсионери.Тя коментира, че Свиленград и регионът са много благоприятни за развитие на земеделието : „За една държава е важно да развива производството и земеделието. Затова поздравявам Стамо Димитров за инициативата- като кмет да открие общинска земеделска борса, на която земеделските производители да реализират продукцията си”.Нинова даде за пример Румъния, която създаде предприятие за изкупуване и преработка на собствената земеделска продукция. „Ще помогнем на национално равнище с всички законодателни мерки, за да стимулираме родното производство и земеделие. Нашите кандидати тук поемат ангажимент да намалят местните данъци и такси на фирми, които инвестират в производство в региона. За да дойдат инвеститори, е нужно да им се създадат условия. Поздравявам колегите от Свиленград, че няма да продават общински имоти. Те трябва да се инвестират заедно с фирмите в общи производства, за да има и приходи за общината и да се развива икономиката”, завърши Корнелия Нинова. По време на срещата Нинова връчи членски карти на новоприетите социалисти.", "date": "2019.10.21", "title": "Корнелия Нинова: Демографската криза не е партиен, а национален въпрос"}
{"url": "https://offnews.bg/futbol/skandal-mezhdu-ventci-stefanov-i-lechkov-za-izbora-na-nov-selektcioner-713685.html", "text": "Скандал между члена на Изпълкома на БФС Венцеслав Стефанов и вицепрезидента на централата Йордан Лечков избухна около обявената новина, че Георги Дерменджиев е новия национален селекционер по футбол. Информацията беше съобщена от Лечков, което ядоса Стефанов, който има други идеи.\"Как така Лечков ще взима еднолични решения? Той може да отговаря за националния отбор, но това не означава, че може да взима подобни решения. Утре ще седнем и ще решим кой да е треньор, няма Лечков да говори от името на всички от Изпълкома.Аз лично съм против Дерменджиев да поема тима. Сигурен съм, че и още двама или трима човека от Изпълкома също ще бъдат против. Ако беше толкова добър треньор, щеше още да e в Лудогорец или Левски.Нали го видяхме какви ги свърши на \"Герена\". Имал успехи в Лудогорец? Там всеки може да постигне успехи, като се има предвид с колко качествени футболисти разполагат. Има треньори като Белия и Ясен Петров, които са много по-добър вариант\", заяви Стефанов пред Гонг.Лечков не му остана длъжен, но запази добрия тон.\"Аз съм натоварен със задачата да избера новия национален селекционер. Каквото трябва, съм го направил. Не желая повече да коментирам. Достатъчно неща казах. Не искам да се караме, тъй като сме колеги\", лаконичен бе Лечков.", "date": "2019.10.21", "title": "Скандал между Венци Стефанов и Лечков за избора на нов селекционер"}
{"url": "https://offnews.bg/kultura/otshelnika-na-gabrovskia-teatar-s-dve-nagradi-ot-mezhdunarodnia-teat-713653.html", "text": "Габровският театър спечели голямата награда „Най-впечатляващ спектакъл” и наградата „Нови хоризонти” от петото издание на Европейския фестивал на пътуващия театър, което се проведе от 14 до 20 октомври в Сливница. Участието на ДТ „Рачо Стоянов“ с постановката „За Първото българско царство: Отшелника“ беше определено като кулминацията на фестивала и заслужено закри международния театрален форум в последния му ден - 20 октомври. Организатори и жури присъдиха голямата награда на габровската трупа, а актрисата Надежда Петкова бе отличена с наградата „Нови хоризонти“, за актьорската си игра и участие в спектакъла.Освен ДТ „Рачо Стоянов“, другите български участници във фестивала бяха Народен театър „Иван Вазов” с представлението „Контрабасът” и Драматичен театър – Ловеч с постановката „Майстори“. Тази година засилено беше международното представяне на трупи от Балканите и централна Европа. Публиката видя различни театрални школи и похвати в играта на Михал Хехт от Чехия с „Пантомима на старите майстори“, Националния театър от Букурещ, Румъния със спектакъла „Играещият оркестър”, Националния театър от Ниш, Сърбия и постановката им „Легенда за лунната принцеса” и Македонския народен театър от Скопие, Република Северна Македония с представлението „Право в десятката“.Организатори на Европейския фестивал на пътуващия театър са режисьорът Николай Гундеров и Община Сливница. Мисията на фестивала е да предоставя сцена за изява на талантливи и успешни театрални формации от България и Европа, да насърчава мултикултурния диалог и да стимулира културния обмен. През последните години театралният форум се утвърждава като средище за обмяна на професионални идеи между творци и артисти от Европа. Другата му цел е да запознае българската публика с постиженията на европейския театър.Режисьор на спектакъла „За Първото българско царство: Отшелника“ е Петринел Гочев, който е и драматург на постановката в съавторство с Анна Петрова. В спектакъла участват актьорите Адриана Димова, Даниел Тотов, Димо Димов, Живко Гущеров, Любомир Кръстев, Магдалена Славчева, Надежда Петкова, Светослав Славчев, Стоян Руменин, Тони Христова и със специалното участие на 13-годишния Валентин Петров, който играе централната роля.Музиката е написана от Ян Руменин, сценографията е изработена от младата художничка Киряна Аврониева, хореограф-педагог е Светлана Цвяткова, а езиков специалист – Александър Ильов. Професионалните фотографии от представлението са на Росина Пенчева.", "date": "2019.10.21", "title": "'Отшелника' на Габровския театър с две награди от международния театрален фестивал в Сливница"}
{"url": "https://offnews.bg/bojni/tcvetozar-kiuchukov-nindzhata-smenia-bogdan-shumarov-na-senshi-4-713656.html", "text": "Травма ще попречи на българския кикбоксьор Богдан Шумаров да спори за купа на четвъртото издание на професионалната бойна галавечер SENSHI на 26 октомври във Варна. Вместо него в титаничен сблъсък с финалиста на известния супертурнир Tatneft Сулиман Косумов ще влезе друг българин – Цветозар Кючуков-Нинджата.Състезателят на столичния спортен клуб \"Армеец\" е на 29 години и има два медала от Европейски първенства по кикбокс. През 2018 година той печели сребро, а година по-рано става трети. Има две вицешампионски титли от Световната купа по кикбокс на Унгария и от Световната купа Best fighter през 2017 в Италия.По време на мачовете си Нинджата залага на атаки от близка и средна дистанция, а физическата му издържливост и динамичната му игра го правят сериозен опонент. Висок е 182 см, а двубоят му на 26 октомври в зала „Конгресна“ на Двореца на културата и спорта във Варна ще е дебютът му в епичното бойно шоу.Противникът, срещу когото Кючуков ще се бие, Сулиман Косумов е на 31 години и е висок 177 см. Руснакът е финалист на известния супертурнир Tatneft Cup и вече има участие в SENSHI. През юли в третото издание на бойната верига в Камчия той стигна до финал след киоушин двубои по правилника на Професионалната лига на Световния киокушин съюз.В тези битки, освен фул контакт удари, са позволени прехвърляния, както и атаки с ръце и лакти в главата. По пътя си 31-годишният руснак отстрани противници от Украйна и Казахстан, но на финала отстъпи пред друг българин - Петър Стойков.Сблъсъкът между Косумов и Нинджата на арената на SENSHI ще е в стил фул контакт карате в категория до 75 кг.VIP маси и билети за бойното шоу може да се закупят от мрежата на Eventim.bg, във всяка каса на Easy Pay или по електронен път от онлайн платформата Easy GO. Билети се продават и на касите на Двореца на културата и спорта и онлайн (може да закупите своя пропуск от ТУК. Билетите са на цени от 10 лв. и 20 лв.Специално за галата у нас ще пристигнат холандската кикбокс легенда Петер Артс и четирима от неговите най-добри състезатели, които ще се бият на SENSHI. Сред специалните гости ще бъде и четирикратният шампион на К-1 - Ернесто Хуст.Четвъртото издание на спортното шоу ще предложи 12 киокушин и кикбокс сблъсъка на ринга между бойци от близо 10 страни. За пръв път на SENSHI ще се проведе и женски двубой на арената. Световната ни и европейска шампионка по кикбкокс и муай тай Теодора Кирилова ще се изправи срещу непобеждавана до момента състезателка от Русия.", "date": "2019.10.21", "title": "Цветозар Кючуков-Нинджата сменя Богдан Шумаров на SENSHI 4"}
{"url": "https://offnews.bg/zdrave/pochistvashtite-i-izbelvashti-preparati-povishavat-riska-ot-astma-tva-713660.html", "text": "Почистващите и избелващи препарати са силни дразнители за очите, гърлото и белите дробове и при редовно въздействие повишават риска от астма. Екип специалисти от университетите Версай и Харвард е установил, че вдишването на изпаренията от почистващите препарати увеличава риска от белодробно заболяване с 38 %. Става дума за препарати, които съдържат спирт, пероксид и избелващи вещества. Те са много разпространени в домакинствата, тъй като ефективно унищожават бактериите. В големи количества се използват и в медицинските заведения, за обеззаразяване на оборудване, повърхности, инструменти и др.Химичните вещества, които стерилизират ефективно се изпаряват във въздуха, попадат в белите дробове и увреждат тъканите им. Наскоро проведено изследване показва, че най-сериозна опасност да заболеят имат професионалните хигиенистки, миячите на съдове в заведенията за обществено хранене, медицинските сестри, които години наред вдишват такива изпарения. В посочените категории има забележимо нарастване на хроничната обструктивна болест на белите дробове. С това название се обозначават редица заболявания, от които най-популярни са хроничният бронхит и емфиземата.Прието е ХОББ да се разглежда като заболяване на пушачите, но с него твърде често се сблъскват хора, които вдишват вредни вещества заради естеството на работата си. Повечето почистващи препарати имат летливи органични компоненти, които дразнят очите, гърлото и белите дробове, предизвикват главоболие. Продължителното им въздействие може да провокира сериозни увреждания на респираторната система.", "date": "2019.10.21", "title": "Почистващите и избелващи препарати повишават риска от астма, твърдят учени"}
{"url": "https://offnews.bg/112/pozhar-v-bivshite-kralski-koniushni-v-torino-713658.html", "text": "Пожар е засегнал сградата на бившите Кралски конюшни в Торино, предаде БТА.Пожарът е започнал около 8:00 часа местно време, като е засегнал една четвърт от покрива на бившите кралски конюшни. На мястото на инцидента рано тази сутрин са пристигнали екипи на пожарната, които са успели да овладеят огъня. Няма данни за пострадали хора.Конюшните са обявени от ЮНЕСКО за част от световното културно наследство. Причината за възникналия пожар все още не е известна. В последно време сградата е била изоставена, отбелязва Асошиейтед прес.", "date": "2019.10.21", "title": "Пожар в бившите Кралски конюшни в Торино"}
{"url": "https://offnews.bg/futbol/noviat-selektcioner-georgi-dermendzhiev-barzo-se-sluchiha-neshtata-i-713659.html", "text": "Новият селекционер на българския национален отбор по футбол Георги Дерменджиев сподели пред колегите от gong.bg какви са целите пред \"трикольорите\". Специалистът разкри и подробности около назначаването му като наставник на \"лъвовете\".\"Доста бързо се случиха нещата. Говорих с Данчо Лечков и бързо се разбрахме. Аз като българин винаги съм подкрепял националния отбор, каквито и резултати да сме постигали. Така трябва всички да правим.Да не се съсродоточаваме само върху негативното, а да гледаме и положителните неща. България не е единственият отбор, който губи мачове.Важното е да работим здраво и да даваме всичко от себе си, за да може да повишаваме нивото. Независимо от резултатите в последно време, виждам някаква искрица. Вярвам, че имаме шанс да се класираме на голям форум.Това ни е целта. Наясно съм с моментната ситуация. Няма да бъде никак лесно, но ще се борим. Който го е страх от мечки, не трябва да ходи в гората.Още не съм взел решение за хората, които ще влязат в моя щаб. Все пак става дума за националния отбор и трябва внимателно да ги подбера. Когато става дума за България, няма място за експерименти.Всеки треньор има свое виждане, но е ясно, че когато говорим за важни мачове и печелене на точки, трябва да залагаме на най-доброто\", каза Дерменджиев.", "date": "2019.10.21", "title": "Новият селекционер Георги Дерменджиев: Бързо се случиха нещата, имаме шансове за Евро 2020"}
{"url": "https://offnews.bg/izvan-terena/maria-grozdeva-skochi-s-parashut-713664.html", "text": "Петкратната олимпийска медалистка Мария Гроздева усети емоцията на свободното падане. 47-годишна шефка на федерацията по спортна стрелба скочи от самолет, но за успокоение на всички беше с парашут, съобщава Спортал.За екстремното преживяване, което се е състояло през уикенда край Ихтиман, стана ясно от публикацията на сръбския инструктор по скокове с парашут Александрър Цветкович.Той е споделил своя снимка с Мария Гроздева във „Фейсбук“, а като коментар към изображението е написал: „Двукратната олимпийска шампионка и легенда Мария Гроздева\".Интересен е начинът, по който сърбинът е описал задълженията си към Авиоклуб Смедерево: \"Хвърлям хора от самолет\".Мария Гроздева обаче е скочила с помощта на инструктора Радо Велев. На екстремното преживяване се е подложил и синът на легендарната спортистка. На една от снимката двамата членове на семейство Гроздеви позират с Александър Цветкович.", "date": "2019.10.21", "title": "Мария Гроздева скочи с парашут"}
{"url": "https://offnews.bg/politika/kornelia-ninova-v-harmanli-obshtinski-gorski-druzhestva-triabva-da-st-713663.html", "text": "\"Скъпи жители на Харманли, благодаря ви, че сте дошли да подкрепим Надежда Колева за кмет и листата, в която има много млади, но и опитни и мъдри хора. Тук ми е лесно да говоря, защото всички си спомняте доброто управление на Харманли от Михаил Лисков\", заяви лидерът на БСП Корнелия Нинова при посещението в Харманли.\"Той ще бъде до Надежда и ще й помага с неговият опит. Подкрепям кандидатите за кметове и общински съветници на БСП, но съм тук най-вече заедно да поемем ангажимент за конкретни политики. Нашите кметове поемат ангажимента да спасят общинските и държавните болници. Те са гръбнакът на българското здравеопазване, а са в истински колапс. Най-важното решение, за да стане това оздравяване факт, е болниците да не са търговски дружества\", допълни Нинова. Тя изтъкна, че в общината е много болезнен въпросът с горите- когато кмет беше Михаил Лисков, общинското горско предприятие беше на печалба, тя влизаше в общината и стигаше до хората, а в момента незаконната сеч е ежедневие и общинското дружество е на загуба.\"Нашата политика е не да се дават на концесии благата на общините, а да има общински дружества, които да ги стопанисват. Общинско ВИК, общинско сметосъбиране, общинско горско дружество. Така всички приходи ще влизат в общината и ще стигат до вас под формата на социални услуги\", коментира Корнелия Нинова. Тя призова хората на Харманли: \"Борете се с най-големия враг– страха , който всяват. Че ще ви уволнят от работа, че ще ви вземат бизнеса, че ще ви пострадат децата. Свободата е най-висшето човешко благо. Пазете резултата в изборния ден. В цялата страна постъпват сигнали, че отново се манипулира- ще подменят протоколи, има заплахи, издават се лични карти , с които да се гласува от името на мъртви души в списъците. Важно е да опазим реалния резултат.\" Нинова припомни направеното за три години- БСП спечели президентските избори, увеличи двойно депутатите си в парламента, единствената партия с повишен брой на евродепутатите. \"БСП върви нагоре и о ще го докажем на местните избори. Общото ни усилие ще доведе до крайния резултат, който искаме – надежда за Харманли и страната\", заключи лидерът на БСП.", "date": "2019.10.21", "title": "Корнелия Нинова в Харманли: Общински горски дружества трябва да стопанисват българската гора"}
{"url": "https://offnews.bg/temida/nikolaj-banev-ostava-v-aresta-713662.html", "text": "Бизнесменът Николай Банев остава в ареста, тъй като има опасност да повлияе върху свидетелите, чиито разпити престоят, реши спецсъдът. Около 200 души ще бъдат разпитани от Специализирания съд по делото на Банев, съпругата му Евгения и майка му.Съдът припомни, че в килията на Банев е открит мобилен телефон и че той е бил върнат в страната от Франция и затова не е отминала опасността от укриване.Николай и Евгения Баневи бяха предадени от френските власти на разследващия екип от Специализираната прокуратура на 6 декември 2018 г.Те са в ареста по обвинение за участие в организирана престъпна група за данъчни и длъжностни престъпления и пране на пари.", "date": "2019.10.21", "title": "Николай Банев остава в ареста"}
{"url": "https://offnews.bg/politika/volen-siderov-predizvikva-dzhambazki-za-ostavka-713665.html", "text": "След неуспешния опит да предизвика на бой опонента си Ангел Джамбазки, Волен Сидеров този път го призовава да подаде оставка от Европарламента. Направи ли го, Волен напуска Народното събрание.Той извади заявление, което подписа пред журналистите, но то ще бъде внесено в деловодството на НС, само ако и Джамбазки се откаже от ЕП.\"Ето в едната ми ръка моето подписано заявление и съм готов да постъпя достойно. В лявата ми ръка е заявление за същото от страна на Джамбазки\", каза Сидеров. Така било редно, за да е ясно, че искат да влязат в битката за София, а не да запазят предишните си постове.\"Няма как да коментираме поредната нелепост, направена от този човек\", коментираха от централата на ВМРО.", "date": "2019.10.21", "title": "Волен Сидеров предизвиква Джамбазки за оставка"}
{"url": "https://offnews.bg/zdrave/pirogov-s-obnovena-klinika-po-izgariane-i-plastichna-hirurgia-713668.html", "text": "Обновената Клиника по изгаряне и пластична хирургия „Пирогов\" ще бъде открита на 24 октомври. Клиниката е генерално ремонтирана и преоборудвана с високотехнологична апаратура в 4 операционни зали и в реанимацията, където има 10 реанимационни бокса. Извършеният ремонт обхваща преустройството, реконструкцията и модернизацията на отделението по анестезиология и интензивно лечение, отделението по изгаряния и пластична хирургия-деца, операционния блок. Въведени са мерки за енергийна ефективност в цялата клиника.В клиниката се намира уникалното за страната Отделение по изгаряне - деца. В него се лекуват най-сложните и тежки случаи на изгаряне – термично, електрическо, химическо, радиационно, както и случаи на вродени аномалии, на дефекти с разнообразна етиология по телесната повърхност на деца и възрастни.Клиниката има 55 легла (45 лежащо-болни в отделенията и 10 реанимационни – възрастни пациенти и деца). В случай на тежка авария може да разгърне капацитета си и да поеме двойно повече пациенти.Цялостният ремонт е извършен със средства от Фонд за устойчиво градско развитие (ФУГР) по инициативата JESSICA, откъдето са отпуснати над 5.947 млн. лв. Близо 4 млн. и 400 хиляди лв. отпусна и кабинета за обновление на звеното в спешната болница.", "date": "2019.10.21", "title": "Пирогов с обновена Клиника по изгаряне и пластична хирургия"}
{"url": "https://offnews.bg/politika/ventcislav-venkov-v-arena-shumen-shte-mogat-da-trenirat-sportnite-klu-713631.html", "text": "\"Ще предвидим в бюджета средства за ремонт на читалищата в общината, защото голяма част от базата е в лошо състояние, а това са духовните средища на хората от кварталите и от селата\". Това каза кандидатът за кмет от \"БСП за България\" Венцислав Венков на среща с жителите на квартал „Тодор Петков“, която се проведе в местното читалище.Венков обясни, че екипът на левицата е стигнал до идеята за специален фонд за читалищата след многобройните си срещи с жителите на различни населени места. \"Оказа се, че на много места са необходими средства за ремонт на читалищата. В Салманово например 8000 книги мухлясват, защото библиотеката в читалището е потънала в ужасна влага\", посочи кандидатът за кмет. Левицата предвижда всяка година да се правят оценки на сградите от експертна комисия и да се правят най-неотложните ремонти.\"Голям проблем в Шумен има и със спортната база, въпреки откриването на зала Арена Шумен, която на практика се ползва само за два-три концерта в месеца или за някой елитен спорт\", каза Венцислав Венков в отговор на въпроса за липса на съоръжения за масов спорт. \"При среща със спортните клубове стана ясно, че в Шумен има остър недостиг на спортна база, всички отбори ползват двете стари зали „Плиска“ и „Младост“ и там се тренира от 7,30 ч. сутрин до 22 ч. вечер. В същото време клубовете изобщо не могат да влязат в зала „Арена“ заради високите наеми и залата се е превърнала в пример за неефективно харчене на публични средства\", коментира кандидатът на левицата. Той подчерта, че ако бъде избран за кмет, ще промени условията за ползване на „Арена – Шумен“, така че спортните клубове да могат да тренират в нея.\"Искаме вашата подкрепа, за да променим модела на управление, защото гражданите трябва да бъдат питани за важните въпроси\", заяви председателят на БСП и водач на листата за общински съветници Веселин Пенчев, след като хората от квартала се оплакаха, че 4 години през изминалия мандат в района нищо не е благоустрояваноХората от квартал \"Тодор Петков\" имат много поръчения към кандидатите на левицата – да се възстанови летният театър, да се пуснат всички шадравани в центъра на града, да се запазят пенсионерските клубове в кварталите. \"Това ми е шестото събрание за деня и навсякъде хората искат промяна\", каза Венцислав Венков и обеща, ако бъде избран за кмет, ще започне управлението си със същите срещи с хората, които се провеждат сега. На срещата в читалище „Тодор Петков“ присъстваха и кандидатите за общински съветници Иван Йонков, Лили Петрова, д-р Валентин Петров, проф. Димитър Игнатовски, проф. Ивайло Петров, Данаил Данчев, Живка Тонева, Ивелин Йорданов.През почивните дни кандидатите на левицата се срещнаха и с жителите на Мараш, за да подкрепят кандидата на БСП за кмет на селото Красимира Минкова.", "date": "2019.10.21", "title": "Венцислав Венков: В Арена-Шумен ще могат да тренират спортните клубове"}
{"url": "https://offnews.bg/zdrave/d-r-boriana-holevich-niama-osnovanie-za-pritesnenie-na-horata-s-telk-713654.html", "text": "„Няма основание за притеснение на хората с ТЕЛК заради това, че от догодина ТЕЛК комисиите ще могат да работят и без специалисти по конкретно заболяване“. Това увери пред БНР д-р Боряна Холевич, председател на Сдружението на лекарите от ТЕЛК.Тя подчерта, че и сега не във всички ТЕЛК комисии има задължително присъствие на тесни специалисти:„Тесните специалности в медицината са около 50. Никога не е имало изискване една комисия да се състои от 50 души лекари. Това е абсолютно невъзможно. Винаги е имало изискване в ТЕЛК да има специалист по профила на заболяванията на лицата – имало е и ще има. Всъщност няма сериозна промяна. Имаше един малко неясен текст, който още когато излезе правилника, ходихме с г-жа Събева лично при министър Ананиев, който излезе с ясен и недвусмислен текст за това как да се тълкува въпросната точка. Практически новина няма – няма промяна“.По думите на Холевич едно решение на комисия е валидно, когато има три подписа на лекари.„Ако обаче единият лекар отсъства по някаква причина, пациентът трябва да бъде върнат“, добави тя.Според Боряна Холевич няма как да бъдат привлечени лекари в тези комисии при сегашното заплащане, при непрекъснатото охулване и оплюване и при постоянните псевдореформи.Веска Събева, председател на Асоциацията на родителите на деца с епилепсия, също не вижда място за притеснение:„Пациентите няма да бъдат лишени от това техните документи да бъдат прегледани от специалист. Нищо не се е променило. Специалистите в ТЕЛК работят по методика, която определя вида и степента на увреждането спрямо документите на пациента“.", "date": "2019.10.21", "title": "Д-р Боряна Холевич: Няма основание за притеснение на хората с ТЕЛК"}
{"url": "https://offnews.bg/futbol/valentin-mihov-v-balgaria-sme-dalechni-rodnini-na-koruptciata-713657.html", "text": "Член на Изпълкома на Българския футболен съюз в оставка Валентин Михов заяви пред колегите от БНР, че агитките на стадионите са от платени митинги.Той твърди, много от политиците използват голяма част от феновете в предизборни кампании. Според Михов всичко за  е било замислено отдавна провокативно.\" десетина дни преди мача в понеделник. Това беше подготвено, за да се стигне до оставките във футболния съюз\", каза Михов.Той изрази убеденост, че българският футбол може да реши въпроса с проявите на феновете:\"Трябва превантивно да се работи с феновете. Сред тях има много свестни хора, но има и такива, които искат да се покажат. В основата на бъдещото ръководство на БФС трябва да бъде сериозната работа с феновете. Те си имат ядро, ръководители, трябва с тях да се работи\", добави той.Михов е категоричен, че в България сме далечни роднини на корупцията.\"За да има такова нещо, трябва да има пари. Българският футбол няма такива пари, някои отбори изнемогват. За уредени мачове трябва да има доказателства.Че има заигравания, че има някои съдии, които се поддават на някакви интереси, сигурно е така. Това, което става в Европа, е далече от България. При нас е много по-спокойно и по-честно\", завърши Михов.", "date": "2019.10.21", "title": "Валентин Михов: В България сме далечни роднини на корупцията"}
{"url": "https://offnews.bg/zdrave/siniata-svetlina-uskoriava-protcesite-na-stareene-sochi-izsledvane-713615.html", "text": "Синята светлина на смартфоните и мониторите може да ускори процесите на стареене, като влияе на някои гени. Изследване на учени от САЩ, наблюдавали въздействието й върху плодови мухи показва, че тя ускорява настъпването на смъртта.  Експерти от Университета на Орегон съобщиха, че продължителното въздействие на синята светлина от екраните уврежда очната ретина и мозъчните клетки, причинявайки на организма преждевременно стареене. Резултатите от проучването са публикувани в Science Daily.Учените провели експеримент, при който наблюдавали ефекта от ежедневното 12-часово въздействие на синята светлина върху плодовите мушици Drosophila melanogaster. Състоянието на тези насекоми било сравнявано с други насекоми от контролна група, които били в тъмно помещение, без да се подлагат на влиянието на този дразнител.Резултатите показали, че мухите, които били подложени на въздействието на синята светлина денонощно, умирали по-рано от насекомите в контролната група. Освен това при тях било установено увреждане на ретината и невроните на главния мозък. Имали нарушения и в двигателната активност.В заключението си учените твърдят, че синята светлина ускорява процесите на стареене, оказвайки влияние върху активността на някои гени, които участват в защитните реакции при стрес.", "date": "2019.10.21", "title": "Синята светлина ускорява процесите на стареене, сочи изследване"}
{"url": "https://offnews.bg/politika/mvr-shte-izdava-udostoverenia-za-glasuvane-na-vota-i-v-nedelia-713634.html", "text": "Дирекция „Български документи за самоличност“ въвежда допълнителна организация за работа във връзка с предстоящите избори, съобщи МВР. Служителите от звената на дирекцията при СДВР и ОДМВР ще работят и на 27 октомври 2019 г. от 08.30 до 19.30 часа и ще съдействат на българските граждани, които не притежават валидни документи за самоличност, да упражнят правото си на глас в деня на изборите за общински съветници и за кметовеТази седмица е създадена необходимата организация българските граждани, които нямат издадена лична карта или не притежават валидни документи (лична карта или личен /зелен/ паспорт) защото са изгубени, откраднати, повредени, унищожени или с изтекъл срок, да имат възможност да упражнят правото си на глас.Дирекция „Български документи за самоличност“ е създала следната организация за работа:В зависимост от конкретните нормативни изисквания, на граждани, подали вече заявление за нова лична карта, ще бъде ускорено издаването й или ще бъде издадено удостоверение за изгубен, откраднат, повреден, унищожен документ за самоличност (лична карта, личен /зелен/ паспорт) или лична карта с изтекъл срок на валидност;При невъзможност да бъде издадена нова лична карта до края на работния ден на 25 октомври 2019 г., по искане на гражданите, ще бъде издавано необходимото им удостоверение, с което да гласуват.За да бъде издадено удостоверение е необходимо: Гражданите лично да подадат искане в СДВР, ОДМВР и РУ при СДВР/ОДМВР за дните от 22 октомври 2019 г. до 26 октомври 2019 г. от 08.30 ч. до 17.00 ч. и на 27 октомври 2019 г. от 08.30 ч. до 19.00 ч.Удостоверенията, осигуряващи възможност за упражняване на правото на глас в изборите за общински съветници и за кметове, се издават само след приемане на заявление за издаване на лична карта.В случай на подадено и регистрирано по постоянен адрес заявление за издаване на лична карта, удостоверение може да се издаде във всяко РУ, СДВР и ОДМВР, независимо от обявения постоянен и настоящ адрес.При произвеждане на втори тур на избори за общински съветници и за кметове (03.11.2019 г.) ще се издават нови удостоверения от 29.10.2019 г. до 03.11.2019 г. включително, съгласно описания по-горе начин и време.Удостоверения за заявен постоянен и настоящ адрес се издават от общинската администрация. ", "date": "2019.10.21", "title": "МВР ще издава удостоверения за гласуване на вота и в неделя"}
{"url": "https://offnews.bg/bojni/usik-izprevarva-pulev-za-sreshta-s-dzhoshua-ili-ruis-713622.html", "text": "Дългоочакваната среща на Кубрат Пулев за световната титла във версия IBF на професионалния бокс трябваше да се състои до 31 май 2020 г. и в нея той да срещне победителя от мача между Анди Руис и Антъни Джошуа, които ще се бият в Саудитска Арабия на 7 декември. Но такъв мач изглежда ще се отложи още във времето, пише Гонг.Причината е, че новоизлюпената звезда в тежка категория Александър Усик вече е официален претендент за титлата във версия WBO. А победителят измежду мексиканеца и британеца ще трябва да направи задължителна защита и на тази световна титла.И така победителят от Джошуа-Руис трябва да избере срещу кого от украинеца и българина иска да проведе първата си защита. Ако е островитянинът е 100% ясно, че това ще е Усик.Причината е, че промоутър и на двамата е Еди Хърн, а той от доста време подготвя почвата за такъв мач и надува балона на украинеца като \"новото най-велико нещо в тежка категория\".Ако надделее мексиканецът, по всичко изглежда, че и той ще избере Усик заради по-добрите финансови условия, които Хърн може да осигури при уреждането на двубоя. А и от последното изказване на Руис изглежда, че по-скоро би избрал сънародника на Владимир Кличко.\"Усик е страхотен боксьор, но не показа нищо особено в дебюта си в тежка категория срещу Уидърспуун. Това обаче не му пречи да е състезател със страхотни качества. Когато на 7 декември смачкам от бой Антъни Джошуа, ще дам възможност на Усик да се бие за един от коланите ми на световен шампион\", заяви Анди Руис.За да запази статута си на задължителен претендент Кубрат Пулев трябва да победи в следващия си мач. На 9 ноември той среща американеца Райдъл Букър, който е много коварен и опасен противник.", "date": "2019.10.21", "title": "Усик изпреварва Пулев за среща с Джошуа или Руис"}
{"url": "https://offnews.bg/politika/borisov-v-dzhipa-sega-mozhem-da-se-sastezavame-po-lotove-713637.html", "text": "Премиерът Бойко Борисов отново потегли с джипа - този път за откриването на разширеното трасе на \"Балкански поток\". Първият етап от проекта включва преносен газопровод с дължина около 11 км. и газоизмервателна станция, разположена непосредствено до Компресорна станция \"Странджа“. По време на пътуването той споделя впечатленията си от проекта и други злободневни теми.Заедно с Борисов в джипа е вицето Томислав Дончев и изпълнителният директор на Булгартрансгаз Владимир Малинов.\"Такова полагане на тръби е, че не ни стигат заварчици\", възхищава се Томислав Дончев.\"Най-важното е, че върху тези площи вече се засява пшеница, царевица и вече не ги виждаш тръбите. Казвам го заради еколозите. На практика за една година няма разлика в хумуса на почвата. Селскостопанските производители може да използват почвата както намерят за добре\", отвръща му премиерът.\"Сега може да се състезаваме по лотове - гръцкото и сръбското направление. Имаме две газови магистрали. Това много политици са го говорили, но ние го изпълняваме, за да може в следващите години новото поколение да получава такси от транзит, добави Борисов. След което съобщава следното: \"Докато другите говореха, ние строяхме\", подчерта премиерът в свой стил.По време на церемонията по откриване на трасето руският посланик Анатолий Макаров подчерта, че новият газопровод ще допринесе за просперитета на страната ни и ще стимулира привличането на инвеститори. \"Откриваме един неголям, но изключително важен проект\", заяви Макаров. \"Пожелавам новият газопровод да укрепи руско-българското сътрудничество\", допълва той.В приветствията се включва и енергийният министър Теменужка Петкова: \"Този поток ще даде възможност за диверсификация на маршрутите на газ. За България този проект ще направи възможно това да запазим стратегическото си място на газовата карта на Европа“, възхищава се Петкова.", "date": "2019.10.21", "title": "Борисов в джипа: Сега можем да се състезаваме по лотове"}
{"url": "https://offnews.bg/politika/anelia-klisarova-varna-zasluzhava-detska-bolnitca-713636.html", "text": "„Докато болниците са търговски дружества, те ще бъдат подчинени единствено на печалбата. Това е голям недостатък на системата и нито министърът, нито друг, може да повиши заплатите на медицинските лица, работещи там. Заплатите им зависят единствено от това дали лечебното заведение е на печалба. А основните доходи на тези заведения са от Националната здравоосигурителна каса, която е финансирана от нашите здравни вноски – тоест от нас. Къде тук е държавата и общината?!“, попита реторично проф. д-р Анелия Клисарова, кандидат за кмет на Варна от БСП, на среща с лекари, здравни работници и граждани в поликлиниката във варненския район „Вл. Варненчик“ .Срещата бе инициирана от кандидат-кмета за района от БСП - Десислава Калоянова, а проф. Клисарова бе с екипа си от кандидати за общински съветници – Димитър Чутурков, д-р Десислав Тасков, Антон Андреев, Веселина Влайкова и финансовият експерт Константин Генчев.„За мен поликлиниката във Владиславово е от едно от централните места в района, а вие, освен, че оказвате медицинска помощ на целия квартал, сте и хора, които работят и живеят тук. Знаете най-добре как искате да изглежда този район. Затова избрахме да се видим с вас на това място“, каза в началото на срещата Десислава Калоянова. „Няма друга държава по света, в която болниците са търговски дружества“, посочи д-р Тасков. Той уточни, че Националната здравноосигурителна каса не е финансирана от държавата, а от здравните ни вноски и говори за проблемите, с които се сблъскват здравните специалисти в града.По време на срещата бе коментирана \"Визията за Варна\" на БСП по отношение на най-належащите за решаване проблеми в здравеопазването в града. Проф. Клисарова отново наблегна на необходимостта от детска болница. „Варна заслужава детска болница. Трябва да обърнем внимание на детското и майчиното здравеопазване. Въпреки добрите ни детски лекари, в града няма спешни детски легла. Трябва да се направи втори Спешен център в Аспарухово, който да обслужва всички от другата страна на Аспарухов мост“, каза още кандидата за варненски кмет от левицата. Тя говори и за проблемите със заплащането на лекари и сестри, за фелдшерите, за неотложната помощ и за липсата на лекари в училищата и детските градини.За успешен туризъм в общината трябва да има експерти в сферата, а не политически назначения „За да има успешен туризъм в общината, трябва да работят експерти в тази сфера, а не да се разчита на политически назначения. Кметът да е наясно, че властта не е в него, а е в хората. Да се отчита пред тях и да слуша внимателно какво му казват. Няма човек, който да разбира от всичко. Затова смятам да работя със съвети по отделните направления, които да са изградени от доказани експерти“. Това заяви проф. д-р Анелия Клисарова, кандидат за кмет на община Варна от Коалиция \"БСП за България\" на среща с експерти в сферата на туризма и с представители на бранша. На нея тя не само представи визията си как Варна да се превърне в целогодишна дестинация, а и я надгради с идеите и мненията на специалистите. Тя беше категорична, че е изключително важно приходите от туризъм да остават в града. „Визията ни са туризма включва изграждане на туристическа инфраструктура. На второ място – кадрите. Това е голям проблем. Университетите във Варна бълват професионалисти, които заминават за чужбина. Трябва да създадем условия да се развиват успешно тук. Също така какво прави общината за рекламата, за имиджа на Варна? Изобщо не показваме културно-историческото ни наследство. Също така нямаме и един голям и модерен конгресен център. Без тези неща няма как Варна да бъде дестинация на четири сезона“, сподели още проф. Клисарова. „Нашите спа и рехабилитационни центрове трябва да имат договори със здравните каси на останалите държави от ЕС. От 2 седмици има такова споразумение с немската здравна каса. Трябва да се работи активно и с другите държави“, каза също проф. Клисарова.", "date": "2019.10.21", "title": "Анелия Клисарова: Варна заслужава детска болница"}
{"url": "https://offnews.bg/obshtestvo/d-r-vladislav-pakerov-mozhem-da-podobrim-zdraveopazvaneto-v-sofia-713638.html", "text": "- Каква е оценката Ви за развитието на столичното здравеопазване в последните години?- В последните години в София се направи много за общинското здравеопазване, но все още има доста да се надгражда с цел да се подобри качеството на предлаганите медицински услуги. Става дума за прозрачно управлението на финансите, и за задържане на високо квалифицирани медицински специалисти в болниците, за стимулирането на младите лекари и медицински сестри, които работят в общинските лечебни заведения, както и подобряване на наличния сграден фонд и въвеждане на ново медицинско оборудване и подобряването на условията за пациентите.- Състоянието на много ДКЦ-та не е добро, има проблеми със състоянието на сградите и управлението на поликлиниките. Какви стъпки бихте препоръчал, за да се подобри ситуацията?- Материално-техническата база на общинските лечебни заведения като цяло не е в добро състояние. От Политическа партия МИР ще работим в посока за модернизиране на сградния фонд и необходимата съвременна апаратура за диагностика и лечение на пациентите. Сред ДКЦ-тата в София много от тях се нуждаят от модернизация. Има много какво да се направи в тази посока.- Общинските болници имат трудности със задържането на добрите лекари. Според Вас какво може да се направи, за да станат тези лечебни заведения по-привлекателно място за работа?- Да се задържат в общинските болници качествените и млади лекари, не е въпрос само на пари. Много е важно да има модерни нови технологии, както да има облекчена процедура в диагностиката и лечението. Важни са и добрите условия за специализация и усъвършенстване на медицинските специалисти.- Какви са впечатленията Ви от модернизацията в общинските болници и какво още липсва като медицинска техника?- Направени са стъпки в тази посока в последните години, но пак казвам, има още много какво да се желае за модернизацията на здравните заведения. Уместно е въвеждане на електронна здравна карта, което ще допринесе за по-голяма прозрачност на изразходваните средства за здравеопазване.", "date": "2019.10.21", "title": "Д-р Владислав Пакеров: Можем да подобрим здравеопазването в София"}
{"url": "https://offnews.bg/politika/liubomira-gancheva-abv-idvam-za-da-dam-ne-da-vzema-ot-uchastieto-s-713641.html", "text": "- Вие сте макроикономист, какво е състоянието на бюджета на Община Пловдив?- Бюджет 2019 на Пловдив е един сериозен провал - поредната загубена година за нашия град. Приет набързо и „на коляно“, той е без ясни приоритети, които последователно и адекватно да се финансират. За 2029 г. бюджетът на Пловдив е в размер на 303 млн. лв., а във Варна – 475 млн. лв. Близо 2/3 от средствата в бюджет 2019 на Пловдив отиват за издръжка на администрацията, за която остава съмнението, че в нея са приютени „безценни“ партийни послушковци и функционери, чиято скъпа издръжка плащаме ние, пловдивчани.В изготвянето на бюджетите на Община Пловдив присъства една изключително порочна практика – на бюджетни остатъци. Те разкриват кухи приходи и разходи и пълното интелектуално безсилие на управляващи и съветници през последните години в града ни.Всеки бюджет на ГЕРБ обрича и сигурността на Пловдив, като я прави изцяло зависима от допълнителната финансова помощ от страна на МС. Нито един бюджет на Пловдив не отговаря на въпроса как да спрем фалита на държавни и общински болници, как да спрем изтичането на млади хора от града, сектори като образование, наука, здравеопазване и инвестиции са напълно неглижирани. Отсъства грижата за младите хора, за болните или за пенсионерите. Ще работя общината трябва да осигури безплатното посещение на ясли и детски градини за всички деца, ако иска да преодолее срива на образователната ни система и създаването на огромни маргинализирани групи в обществото ни.Всеки бюджет на Пловдив през последните 20 години е не само антисоциален, а по-плашещо – античовешки. От 14 години съставям и управлявам бюджети и програми за реализация, поемам ангажимент ако бъда избрана за кмет или общински съветник на Пловдив, да направя пълна ревизия на досегашната порочна практика за съставяне на бюджет за наша сметка! За целта ми е нужна подкрепа с бюлетина 14. Ето защо е изключително важно да подкрепим промяната не само на кмета, но и на общинските съветници на град Пловдив!- Споменахте заплаха за сигурността на Пловдив, какво имате предвид?- Още през пролетта от АБВ обявихме, че за нас предстоящите местни избори са битката за България, която да раздели срастването между ГЕРБ и властта. Крайно време е хората да покажат, че не им харесва начинът на управление, при което едни послушни кметове постигат или с постановление на Министерски съвет получават повече бюджет. Този порочен кръг трябва да престане. И аз съм голям оптимист, че в цялата страна в големите градове ще бъдат избрани хора, които са доказали, че могат, които не защитават чисто политическа принадлежност или послушание. По този начин финансовата децентрализация ще започне да се изпълва със съдържание.- В предизборната кампания отбелязахте, че доходите в Пловдив са по-ниски от тези в другите градове. Как си обяснявате това?- Производството отстъпи пред търговията и делът на промишлеността е несравнимо по-малък. Едрият бизнес ръководи града, средният е унищожен, а малкият бизнес ежедневно е подлаган на рекети и е на ръба на оцеляването. Няма нито един отрасъл, който се развива с бързи темпове в град Пловдив и отговорниците за тази унищожителна статистика са националните ръководства на ГЕРБ, БСП и ВМРО.При тази структура на местната икономика няма как да е изненада обедняването на хората в нашия град. Няма предприятията, които да създават продукти с висока добавена стойност и да осигуряват високите работни заплати – както в Стара Загора например.- В какви насоки може да се промени Пловдив?- Пловдив е най-старият жив град в Европа, втори по големина в страната, но в същото време изоставащ по ръст на инвестиции, по размер на работни заплати и доходи на гражданите. Въздухът в Пловдив е сред най-мръсните не само в страната, но и в ЕС. На този фон е повече от очевадно, че Пловдив има нужда от промяна. Тя идва не само в София, а в цялата страна. Аз съм единственият кандидат, който може да я донесе за Пловдив. За разлика от другите претенденти за кметския стол, аз имам стабилна професия. Аз идвам, за да дам, не да взема от участието си в местната власт в Пловдив. Аз съм лицето на промяната, от която нашият град толкова силно има нужда.- Каква е личната Ви кауза по време на мандата? - Ако бъда подкрепен, ще покажа, че е възможна политика с човешко лице и нов морал. Да стана кмет или общински съветник за мен не е самоцел, вярвам, че политиката не е професия, а кауза. За първи път участвам в като кандидат в местни избори в родния си град, защото ми омръзна да виждам едни и същи лица, които рецитират заучени фрази, размятат смели обещания, а в същото време са в основата на проблема на Пловдив. Ако подкрепата за кметския стол не ми достигне и стана общински съветник, поемам ангажимент към моите съграждани, че ще бъда „неудобният трън в петата на всеки продажен общински съветник на град Пловдив“. Пловдивчани вече ще знаят не само какво решение е взето, но и какво се замисля, ще има пълна прозрачност относно управлението на Общински съвет и ще бъдат спрени всички далавери.- Каква за Вас е ролята на гражданското общество в управлението на града? Предвиждам реално участие и на гражданското общество, като въведа добри практики от цяла Европа.Първо, постоянно действаща комисия по контрол на изпълнение на бюджета към Общински съвет. Искаме да знаем къде отиват парите на пловдивчани. След одита от Сметната палата тя ще разглежда в детайли за какво са харчени средствата, с каква ефективност. Ще може да извика кмета, районни кметове и да влезе в дълбочина в общинските поръчки.Второ, съвет към кмета за борба със злоупотребите (корупцията), в който влизат граждански организации, синдикати и работодатели. Целта е да има обществен натиск и да се подобрят нещата така, че да няма изтичане на средства.Трето, някои кандидати говорят за електронна община, това е чудесна идея, но докато стане, предлагам да се назначи административен помощник, към който всеки пловдивчанин да се обърне за съдействие по своята преписка с Общината.- Оптимист ли сте за резултата от вота в Пловдив след седмица?- Вярвам, че София и Пловдив ще покажат, че промяна идва, че на хората им омръзна да бъдат ограбвани, унижавани и прогонвани от родните им места. На тези избори обикновения човек ще излезе, ще гласува, за да прекъсне сливането на ГЕРБ и близки кръгове с държавата. Хората ще подкрепят личностите, а не партийните ръководства. Аз съм личността, която може да донесе чаканата промяна на Пловдив.", "date": "2019.10.21", "title": "Любомира Ганчева, АБВ: Идвам, за да дам, не да взема от участието си в местната власт в Пловдив"}
{"url": "https://offnews.bg/politika/inzh-emanuil-manolov-predstoi-namaliavane-na-taksite-za-detskite-gr-713643.html", "text": "\"Таксите за детските градини в община Павликени постепенно ще бъдат понижавани до пълното им отпадане\", обяви инж. Емануил Манолов, кандидат за кмет на Павликени от \"БСП за България\", пред работниците в една от водещите фирми за декоративна растителност в общината. Кандидатът за кмет се срещна със служителите на „Розекс“ и обсъди с тях социалните придобивки, които предлага за хората в следващия мандат.\"Отпадането на таксите е сред водещите ни цели. Още от следващата година те могат да бъдат намалени наполовина\", подчерта инж. Манолов. За целта ще бъде направена промяна в общинската наредба. Намаляването ще продължи и в следващите години до пълното отпадане на таксите.Общината ще въведе и еднократна помощ при раждане на второ и трето дете. Условието за получаване ще бъде родителите да са здравно и социално осигурени, да не дължат местни данъци и такси, и да имат завършено основно образование.Кандидатът предлага и създаването на общинско звено „Сигурност“, чрез което да се опазва общественият ред в населените места, борбата с незаконната сеч на общински гори, незаконно изхвърляне на отпадъци, необорудвани каруци, огледи на общински язовири и рибарници и др. В срещата участваха и кандидатът за кмет на село Батак Пламен Петров и кандидатът за общински съветник Иринка Димитрова.Проектираме нови места за паркиране в Павликени\"В първите дни на новия мандат ще възложим проектирането на паркоместа в междублоковите пространства в Павликени“, заяви инж. Емануил Манолов. Той продължава срещите в града и във всяко от населените места предлага решения на основните проблеми, които гражданите поставят.\"Трябва да се поставят повдигнати пешеходни пътеки за ограничаване на скоростта върху републиканските пътища, които преминават през селата Мусина, Михалци, Батак, Караисен, Бутово, Патреш, Горна Липница, Долна Липница и Стамболово\", каза още Манолов.При среща в с. Михалци местните жители поискаха да се изгради пешеходен мост, успоредно до сегашния, над р. Михалска. Нужно е да се ремонтира и тротоарът към тухлената фабрика в селото. В селото ще се изгражда и монумент с 28 плочи с имената на загинали четници от Михалци от четата на Бачо Киро и поп Харитон.", "date": "2019.10.21", "title": "Инж. Емануил Манолов:  Предстои намаляване на таксите за детските градини в Павликени"}
{"url": "https://offnews.bg/futbol/iurgen-klop-besnee-sreshtu-var-sled-ravenstvoto-s-iunajted-713642.html", "text": "Мениджърът на Ливърпул Юрген Клоп е категоричен, че при гола на Манчестър Юнайтед е имало нарушение и попадението е трябвало да бъде отменено.Дербито от 9-ия кръг на английската Висша лига завърши 1:1, а попадението на Маркъс Рашфорд за \"червените дяволи\" стана жертва на редица дискусии.Секунди преди гола Дивок Ориги загуби топката след остро влизане на Виктор Линдельоф. Ситуацията бе разглеждана с ВАР поради съмнения за нарушение, но такова нямаше и попадението бе зачетено.\"Резултатът не е това, което търсехме, но накрая трябва да сме доволни, предвид развитието на мача. Не ми хареса как играхме първото полувреме. Позволихме на Манчестър Юнайтед да ни пресира и да играе по-агресивно.Съперникът вкара гол, който показа проблемите с ВАР. Когато съдията гледаше повторение на ситуацията, бях сигурен, че ВАР ще покаже, че има нарушение.За мен това е очевиден фаул. После вкарахме гол, който беше отменен. Всичко вървеше срещу нас, но в крайна сметка не загубихме\", каза Клоп.", "date": "2019.10.21", "title": "Юрген Клоп беснее срещу ВАР след равенството с Юнайтед"}
{"url": "https://offnews.bg/obshtestvo/eretitcite-presledvali-s-kamani-sv-ilarion-maglenski-713596.html", "text": "Църквата почита днес Св. Иларион Мъгленски, който живял в 12 век. Името Иларион означава радост, веселие. Родителите го нарекли така, защото за тях той бил дълго чакана радост. Получил солидно образование и на осемнадесетгодишна възраст Иларион станал монах. Бързо преуспявал в духовния живот. Игуменът на светата обител го обикнал много. Като бил вече на смъртно легло, завещал на братята да го приемат като свой нов игумен.Като игумен Иларион се грижел неуморно за спасението на всички братя. Подбуждал ги да се пазят от грехове, да живеят праведно и благочестиво. Станал широко известен със светия си живот. Едни идвали при него за съвети, а други заживяли в манастира под негово ръководство.Във време на голям глад по неговите молитви празните житници на манастира се напълнили с пшеница. С нея той хранел не само своите, но и чуждите хора, които идвали при него за помощ.Българският архиепископ Евстатий посветил в 1134 г. Иларион за епископ Мъгленски.В онова време Мъглен, град в Македония, бил известен с изобилие от привърженици на разни ереси. За борба с тия еретици, които разстройвали единството на Църквата и народа, бил необходим тъкмо такъв високопоставен и пламенен в ревността си по Бога мъж, какъвто бил св. Иларион.Той започнал открита и смела борба срещу еретиците. В беседи пред своето паство разкривал същността на православната изповед и изобличавал лъжеученията. Често излизал и в открити спорове с еретиците. Така той, от една страна, пазел своето паство от еретическа зараза, а от друга обръщал еретиците към Православието.Еретици – фанатици често се озлобявали силно срещу него. Веднъж някои от тях така се озверили срещу него, че го били с камъни до смърт. Но Бог запазил живота му. Това чудо поразило враговете. И мнозина от тях приели православното учение.Св. Иларион тихо починал на 21 октомври 1164 година. Когато по-късно бил отворен гробът му, мощите му се оказали нетленни. Много болни получавали изцеление от тях.В 1206 г. българският цар Калоян понесъл тържествено светите мощи в своята столица Търново. При турското нашествие в края на ХІV век благочестиви християни на столицата ги скрили в подземие, по-късно гърците ги открили и тайно ги пренесли в Цариград.Не е известно къде се намират сега свети мощи на еп. Илариион Мъгленски.", "date": "2019.10.21", "title": "Еретиците преследвали с камъни св. Иларион Мъгленски"}
{"url": "https://offnews.bg/politika/orlin-goranov-pee-v-mladost-713639.html", "text": "Обичаният от много поколения Орлин Горанов ще пее напълно безплатно в на сцената в парка на „Младост\" на 25 октомври от 18:00 часа. В програмата са включени още Народен оркестър „Шопите\", със солист Росина Дечева, групата за автентичен фолклор „Армаган\" и ансамбъл „Български ритми\".„В „Младост\" културата е ударила дъното. Нямаме културен център, нямаме събития, не може да създадем програми, за да събудим хората. В района има страшно много хора, за които културата е важен приоритет в живота\", смята Стефанов.„Културата е тази, която ни е създала, и тази, която ще ни спаси. „Младост\" е със 120 000 души население, това е цял град, а нямаме културен живот в квартала. Обичам да ходя на концерти, на изложби, на театър, но всички те се случват в центъра на София. Това ще се промени\".С тези думи гл. архитект на „Младост\" Стефан Стефанов обяви още на откриването на предизборната си кампания, че през следващите четири години в квартала ще бъде изграден културен център.Арх. Стефан Стефанов заявява, че ще работи много отблизо и с директорите на училищата и детските градини. Ще бъде засилена самодейната дейност на читалищата в района. ", "date": "2019.10.21", "title": "Орлин Горанов пее в „Младост\""}
{"url": "https://offnews.bg/obshtestvo/bez-voda-v-chasti-ot-malinova-dolina-i-s-bistritca-713598.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Пресвързване на сградно водопроводно отклонение на ул. „Широки път“ във вилна зона „Малинова долина“ налага спиране на водоподаването от 09.00 до 19.00 часа на ул. „Широки път“, ул. „Папур“, ул. „Трилистник“, ул. „Бяла река“. Във връзка с пресвързване на сградно водопроводно отклонение на ул. „Ябълкова градина“ в с. Бистрица се налага спиране на водоподаването от 09.00 до 19.00 часа на ул. „Ябълкова градина“ от ул. „Черни връх“ до ул. „Върла поляна“; ул. „Стефан Стамболов“ от ул. „Върла поляна“ до ул. „Горски път“. ", "date": "2019.10.21", "title": "Без вода в части от Малинова долина и с. Бистрица"}
{"url": "https://offnews.bg/sviat/mvnr-prizovava-da-ne-se-predpriema-patuvane-v-chili-713679.html", "text": "Министерството на външните работи призовава българите да не предприемат пътувания до Чили заради ситуацията в страната. Предупреждението е особено сериозно за районите, където действа режимът ва извънредно положение.Засега няма данни за пострадали български граждани при протестите в Чили, довели до сблъсъци и обявяване на извънредно положение в пет региона на страната. Въведен е и комендантски час. По информация на българското посолство в Буенос Айрес, акредитирано и за Чили, ситуацията в страната е динамична и непрестанно се променя.Мисията ни в Аржентина е в постоянен контакт с представители на българската общност в Чили. Съветваме българските граждани, пребиваващи на територията на Чили, да избягват публичните места с голяма концентрация на хора, да останат по домовете или в хотелите си, пишат он МВнР.При необходимост българските граждани могат да се свържат с посолство на Република България в Буенос Айрес на следния телефон: +54 11 4781 8644 и телефон за спешни случаи: +54 9 11 3874 3170.", "date": "2019.10.21", "title": "МВнР призовава да не се предприема пътуване в Чили"}
{"url": "https://offnews.bg/sviat/predsrochni-izbori-v-severna-makedonia-prez-april-713617.html", "text": "Предсрочните парламентарни избори ще се проведат в Северна Македония на 12 април. Това бе решено на преговори късно снощи при президента Стево Пендаровски. Имаме държавен консенсус за европейския път на Северна Македония, заяви той още преди края на срещата. До извънредния вот се стигна след като Европейския съюз не определи дата за стартиране на преговори за присъединяване на страната. Премиерът Зоран Заев заяви, че избирателите трябва да определят накъде ще поеме Северна Македония. Временно правителство, което да подготви и организира вота, ще встъпи в длъжност на 3 януари. ", "date": "2019.10.21", "title": "Предсрочни избори в Северна Македония през април"}
{"url": "https://offnews.bg/politika/maia-manolova-kampaniata-mi-e-prozrachna-az-sam-dala-nad-20-000-lv-713618.html", "text": "Работата на кмета много прилича на тази на омбудсмана. Той е най-близо до хората. Кампанията ми е  зареждаща, защото правя това, което най-много умея - срещам се с граждани и слушам проблемите им. Това заяви кандидатът за кмет Мая Манолова по бТВ. Кандидатирам се, за да разбия този модел на управление.Образно казано - това са орлетата на Бойко Борисов, приближените приятелски кръгове. Всички знаят кой дърпа конците в Столична община, каза още Манолова. Обществените поръчки се правят за определени фирми, категорична бе Манолова. Тя допълни, че според нея опонентът й Йорданка Фандъкова е почтен човек и тя не говори обиди по неин адрес, а факти. За разлика от нея, каза още Манолова. Абсолютно прозрачна е моята кампания, защото такова е изискването на закона, подчерта Манолова. Членовете на ИК също дават лични средства. Аз веднъж преведох 15 000 лв., веднъж още 5, платила съм и няколко наемания на зали, уточни тя в отговор на въпрос. Манолова показа документ за дълговете на Топлофикация София. Тя подчерта, че по време на управлението на Фандъкова не е направено нищо за да бъдат защитени хората от дружеството. Хората очакват промяна, тя е близо, в нашите ръце е и очаквам, че тя ще се случи на 27 октомври, заяви Манолова. ", "date": "2019.10.21", "title": "Мая Манолова: Кампанията ми е прозрачна, аз съм дала над 20 000 лв. лични средства"}
{"url": "https://offnews.bg/futbol/tcska-prodalzhava-da-e-tragichen-dalech-ot-balgarska-armia-713616.html", "text": "На “Лаута” ЦСКА затвърди трагичното си представяне далеч от дома през този сезон. “Армейците” имат само една победа в извънстолични визити в първенството и Лига Европа, обобщава “Тема Спорт”.Тимът е записал още 3 равенства и цели 4 загуби при голова разлика 3:6. “Червените” спечелиха само срещу предпоследния в елита Ботев (Пловдив) с 1:0 на 14 септември.Те направиха 0:0 с Лудогорец и 1:1 с Дунав, както и 0:0 с Титоград в Лига Европа. Загубите пък дойдоха от Берое (1:2) и Локомотив Пд (0:1) в шампионата и Зоря (Луганск) и Осиек с по 0:1 в ЛЕ.След първото завъртане в редовния сезон - 13 кръга, ЦСКА е спечелил едва 56% от възможните точки - 22 от 39. Това е най-слабият старт от сезон 2016/17, когато “червените” се бяха завърнали в елита. Към онзи момент бяха събрали 21 точки.“Армейците” не успяха да се разпишат през първото полувреме за 10-и път в шампионата този сезон. Те са вкарали само 5 гола до почивката, от които 3 на Витоша (Бистрица) в миналия кръг при победата с 4:0 и по един на Етър (2:2) и Арда (3:2).Общо ЦСКА има само 5 сухи мрежи в 13-те кръга до момента.", "date": "2019.10.21", "title": "ЦСКА продължава да е трагичен далеч от 'Българска армия'"}
{"url": "https://offnews.bg/nashite-avtori/dimitar-stoianovich-monarhizmat-i-poshlostta-vsichki-sme-ravni-713613.html", "text": "Не ми се иска много-много да говорим за „политика“, честно казано – нито в широкия истински смисъл, нито в тесния глупав, в който е потънала държавата от десетилетия насам. Но не можем да избягаме от темата, най-малко заради контекста на целия разговор. Затова, като за начало, можеш ли да се позиционираш в политическия спектър? Аз съм си монархист, както много добре знаеш, но ако подобно позициониране в нашия политически спектър по някакъв начин ме допира до НДСВ или Царския автомобилен клуб, примерно, то тогава съм нещо коренно различно.В такъв случай коя е най-добрата форма на управление за България?Сърцето ме тегли да ти отговоря, че това е просветената конституционна монархия, но загрубелият от заобикалящата реалност разум настоява за хаганат (смее се). Така де, разбира се, че демокрацията ми е важна, мила и незаменима - и клишето, че нищо по-добро не е измислено, е вярно. В този смисъл България днес също е формално демократична държава, с формално равенство пред закона и достъп до властта, ерго “народовластието” би трябвало да е в своя апогей. Само че и това ли е вярно? Лично аз имам проблем с разрешаването на тази задача, оставям я на по-умните от мен, пък вече ако и те имат проблем, значи имаме общ проблем. И тъй като изречение, в което думата “проблем” присъства три пъти, навява известно чувство на песимизъм, нека върнем доброто настроение с мисълта, че по кърджалийско време е било много по-гадно! (смях)Хайде сега обясни по-подробно защо всъщност си монархист. Рядкост сте, а България по принцип има историческата памет на вертикалната форма на управление, макар и не в контекста на съвременните монархически модели на Северна Европа. На първо място, извинявай, България няма никаква памет - нито по вертикали, нито по хоризонтали. Един Левски само крепи необятната в белите си полета народна памет, ама дори и мустачките му са дорисувани от фотографа върху готовата снимка, за повече мъжественост. Толкова за паметта. Що се отнася до монархизма, при мен той е по-скоро състояние на философски ступор, емоционална съпротива срещу крушението на институционализма. Нямам нищо против републиканската система, но тя прекалено бързо изплюва малкото си подготвени за властта кадри, довеждайки до настоящата ситуация да ни управляват индивиди, които по ниво на образование, качества на характера, пък и антропология, би следвало единствено да подават вафли на ранобудни ученици от амбразурата на семейния клек-шоп. Дори да избягам от крайните примери, макар да са факт в световен план, съвременният политик гради бъдещето на държавата си в мандати, докато монархът мисли бъдещето в династии. От друга страна, може би само аз имам недостиг от аполитична фигура, подготвяна за управлението от самото си раждане и също така подготвяща наследниците си и техните наследници в името на дългия исторически мач с натрупване на символика, смисъл и пример за съществуването на някаква общност от хора. Вече съм напълно готов да приема, че проблемът ми е строго индивидуален и може би е време да се подложа на трепанация (”и в тоя сън да се стопят и бремето душевно и хилядите неизбежни болки, присъщи на плътта...”). Приемам съвети за подходящ специалист.Шекспир е нелош лечител, като за начало (смях). Как разграничаваш символиката на монархията от „деспотизма“ и унаследеното управление, което често се изражда в гротеска през поколенията? Деспотизмът в модерния сленг е синоним на тоталитаризъм и като такъв той е присъщ на всяка форма на управление, особено през най-антимонархическия 20-ти век. Ако ще се връщаме към Античността и Средновековието, трябва да припомним и цивилизационните процеси, и напълно различните значения на “деспотизъм” – “деспот”, връзката им с борбите за независимост, после Просвещението и т.н. Ако ти се отваря тази кутия на Пандора – готов съм, но се боя, че ще прогоним по-младите си читатели (смее се). Иначе в монархическата традиция от последните два века не се сещам къде можем да използваме понятието “деспотизъм” в европейски контекст. Не включвам Османската империя по обективни причини. За унаследеното управление вече казах какво мисля, а израждането, в смисъла на кръвосмешение от птолемейски тип, е отдавна решен проблем – за всеки влак си има Кобурги, които да разрешат генетичните ти главоблъсканици. Как впрочем би отговорил на онези, които смятат, че Кобургите са едно от най-лошите неща, които са ни се случвали, и са ни докарали до близо три национални катастрофи? “Близо три национални катастрофи” е великолепна перифраза за цялостното ни отношение към историята.Ползвай я, без да ме цитираш (смях). Имам предвид, че “терминът“ битува тъкмо по подобен начин в простолюдното съзнание. Разбира се. Аз, на свой ред, имам предвид, че е трудно да се води подобен разговор именно заради ниското ниво на информираност по темата, допълнително отровена от десетилетно налаганата мантра за злодеите с дълги носове, смучещи невинната народна кръв в някоя от ловните си хижи.Дългите „фонхесенски“ носове. (смях) Един познат навремето овълчено водеше спор, че е правилно да се казва “анцунг”, а не “анцуг” и когато накрая му беше връчен немско-българският и тълковният речник, той категорично отсече, че речникът бърка. Нещо подобно се случва и по този въпрос, а аз напоследък нямам нерви да се занимавам с глупости. Разбирам колко е удобно да прехвърлиш вината за провала на националния идеал само върху един или двама човека, но това е много несериозна позиция, която унищожава както фините нюанси, така и голямата геополитическа картина. Казано накратко, българската династия има своите забележителни постижения и провали, не се нуждае от защитници или обвинители, а от обективна оценка.Щеше ли да отидеш под българските знамена, за да се сражаваш в Междусъюзническата – усещайки „с кожата си“, че това е огромна грешка и лудост? Ама и това е много нечестна позиция. Ще се опитам да го обясня през любовта. Ние постоянно се влюбваме в неподходящи хора. Усещаме с кожата си или каквото там ни е останало, че това е лудост и грешка, но сме готови да преобърнем цялата прагматика на съществуването заради мигването на любимите клепачи от възглавницата до себе си. Толкова ли е странно да обичаш родината си и да направиш самопожертвователни глупости в нейно име или нихилизмът окончателно е победил? Не знам, но със сигурност мога да кажа, че моите прародители са били достатъчно глупави да отидат под тези знамена, а аз по никакъв начин не се усещам по-умен от тях.Защо трябва да ценим Фердинанд и защо – Борис III? Защо да трябва? Не трябва нищо да правим насила, и зъбите си не трябва да мием, ако сме съгласни да имаме зловонен дъх и грануломи. Мао изповядва тази ценност и никога не си е миел зъбите, нека бъдем като Мао! Ако пък случайно не искаме да бъдем като Мао, то за базова информация можем да приемем, че Фердинанд е много по-труден за обичане от сина си и много по-респектиращ дори в недостатъците си. Отвратителен характер, с маниакалности от всякакво естество, доминантен до медицински висоти, старомоден, този български владетел единодушно е сочен преди войните за най-интелигентния държавен глава на Стария континент. Най-вероятно, защото е блестящ и хлъзгав дипломат, световно признат ботаник, орнитолог, лингвист, лично ангажиран – финансово и организационно – с магическото на пръв поглед преобразуване на бившата османска провинция в съвременна и просперираща европейска държава. Неговият син и преждевременен наследник много трудно може да се отърси от сянката на подобна фигура, но пък е много по-модерен, “народен”, обичан, успява по мирен път да върне Южна Добруджа, ключова фигура е в спасяването на българските евреи, неизвестно как успява да спаси и българската войска от месомелачката на Източния фронт. Считам и двамата за драматични исторически герои, към които незаслужено се отнасяме като пейзанина, който първо утрепва змията и чак после я разглежда дали е отровна.Политическият дебат отдавна е сведен до „us and them“, дихотомия по всяка важна тема, т.е. опростяване на сложни политически, икономически и обществени процеси до елементарни дуалности тип „за/против“; няма нюанси, няма задълбочено изучване или анализ. Каква е отговорността ни – на хора като мен и теб - да задълбочаваме? Огромна и в същото време закъсняла. Струва ми се, че обществото вече няма капацитет за дълбочинно осмисляне на процесите около себе си извън фейсбук статуса. Моментът е изпуснат преди вече доста години, което обаче не трябва да ни отказва да правим каквото трябва. С хладното приемане на факта, че поне засега го правим от собствена, а не от обществена необходимост.Кой е най-страшният исторически урок, който България така и не научи? Де да беше един. Кардиналните вероятно са трагичната липса на приемственост във всяка една сфера на социокултурния процес, без която сме обречени всеки път да започваме отначало; мазохистичното национално усещане за жертвеност, сиреч сме мушички в някаква зловеща мрежа на световната тарантула и нищо не зависи от нас самите; деструктивността на нихилизма. Не се научихме да създаваме и запазваме авторитети, а как да научиш какъвто и да било урок, когато на всичко и всички казваме “ти па ли ще ми кажеш”? И така.Специално това за самовиктимизацията ми е голяма тема.И с право.Какво убива българския дух и има ли шанс той да бъде възроден? Все още има хора, които таят някак носталгична надежда за ново българско Възраждане, но моделът не може да бъде повторен. Заради съвремието, заради технологиите, заради царстващата (sic!) простотия, която днес има много по-силен и властващ глас чрез социалните медии. Които всъщност нямат никаква обективно-полезна социална функция отвъд тази масова просташка гласност. Коментирай. Не знам какво да ти кажа, въпросът като че съдържа и отговора. Социалните медии са като онзи кървав балон от “То”, който се надува от канала и оплисква всички ни с еднаква методичност. Честно да ти призная, аз вече съм неспособен да чуя каквото и да било от този неконтролируем компютърен крясък, от безнадеждния скрол по виртуалното, респективно изкуствено живеене. Българският дух днес е най-ясно различим именно в социалните портали и ако това, което виждам, не е плод на болното ми въображение (а се боя, че не е така), то тогава за никакво Възраждане не можем да мечтаем. Помниш ли как Кавафис завършва “В очакване на варварите” - “... дошли от границата пратеници казаха, че вече варвари изобщо нямало. Ами сега какво ще правиме без варвари, за нас те все пак бяха разрешение.” Та и аз чувствам нещо подобно – ние варвари вече нямаме, ти ме питаш за възрожденци...Хубаво се сети за Кавафис. Аз пък – за Казандзакис и отгласът му от Св. Тома Аквински: че дори да нямаше дявол, той непременно трябваше да бъде съчинен, разгласен и т.н., защото без Сатана няма единоначален Христос etc. И като казах „дявол“ (смях): за какво ползваш социалните медии и изобщо каква полза виждаш от тях? Веднага ти отговарям: ако случайно се почувствам щастлив по някакъв повод, неестествено весел, със сърце, преизпълнено от любов към ближния, моментално се гмурвам в помийната яма на социалните медии, лечебно изтрезнявам от доброто си настроение и се връщам към изконните български мъдрости като “много хубаво не е на хубаво” и “на зло куче – зъл прът”. Това до голяма степен обяснява защо нямам модерен телефон, туитър, вайбър, майбър и други.Ако навремето основен двигател на промяната са били образованието и културата, то технологиите днес позволяват мащабно развитие, но както виждаме, когато не е построено върху културни парадигми, то се превръща в чудовището на Франкещайн. Или? Бих се опитал да размишлявам върху същинската, от моя гледна точка, травма. И тя е печалното и потресаващо нахално съизмерване с Господ, отхвърлянето на вярата като основен морален императив и замяната й......с нищо. Nihil.Ами да. Празнина, която човекът се опита да замести със себе си, вследствие на което празнината стана още по-голяма и тъмна. Споменатите от теб технологии безспорно направиха много за бита, за веществения свят, но също така нанесоха трудно поправими щети върху същинското познание за света и смисъла той въобще да съществува. “Оттук нататък науката ще прогресира, а мъдростта ще регресира” – казва Бейкън в този контекст, доста назад във времето. И за съжаление беше прав. Разговорът за физиката измести метафизиката, превръщайки човека в изключително нещастно създание, неспособно да си отговори на елементарните вътрешни и външни дилеми, жадно за консумация, нихилистично и шумно. Това доведе до морална катастрофа, разпад на семейството, традицията и ценностите, изумително пошлата концепция, че всички сме равни – нямам предвид в правата, разбира се, а в съдържанието, че сме способни сами да направляваме живота си. Абсурд до абсурда, безсрамие до безсрамие. Ето затова моето най-страшно чудовище на Франкенщайн е богоотхвърлянето, останалите детайли на падението ни са следствие от този акт. Повечето хора (и то не само в България) все още възприемат архитермина „култура“ като вид синоним на това, което ние с теб наричаме „висока култура“ - и когато някой каже, че трябват пари за култура, се чува вой, че няма нужда да се наливат пари в класическа музика и читалища, например. Смяташ ли, че трябва да принизим „високата култура“ до нивото на масите, за да може да е „разбираема“ и по този начин да оцелее, или все още е по-важно да се опитваме по всякакъв начин да мотивираме хората да се въздигат до по-високо ниво? Културата е само една, няма как да съществува термин като “ниска култура”, тъй като това автоматично означава липса на култура. А без култура може, доказано е, че може, само дето изначално посредственият живот става съвсем непоносим. Мен ако ме пита някой – което, естествено, никой няма намерение да прави (смее се), може би с право, – единственото наливане на пари, с повод и без повод, трябва да е за култура и образование. Уловката е съвсем проста – в момента хората разбират единствено от бит. Когато битовото ниво на културните и образователни дейци стане пример за подражание, тогава все повече хора ще искат да се занимават (или поне да разбират) “високата” култура в името на собствената си полза. И така постепенно ще формираме далеч по-хармонични общества. Представи си го като културологичен реванш на Маркс! (Не съм особено остроумен, но разбери и ти моето отчаяние....). (смях) Цялото това безсмислено „дигитално“ врякане създава усещането, че живеем в най-страшните времена в човешката история, което не е вярно – и е показателно за това, че повечето хора нямат никакъв усет за исторически събития. Това само психологическа условност ли е или културологичен провал в много по-широк смисъл?От културологичния реванш захождаме към културологичния провал, чудесно. Ами да, има такъв провал, и с теб си играем точно на тези теми. Споменахме и пълната липса на историчност, и обезумяващите ни технологии, и разпада на смисъл. Днешните времена няма как да са по-страшни отпреди дори няколко десетилетия, но онази празнина, за която стана дума преди малко, остава, то си е болест на душата и, предполагам, самоубеждението, че живеем в най-лошите времена, има и целебен характер – все пак е някакво обяснение на тъгата ни.И пак - каква е нашата роля с теб? Имаме ли такава? Ако наистина имаме, то само мога да се надявам, че пиесата, в която са ни разпределили, не е прекалено посредствена.Ти не само отразяваш културата, но и активно участваш в нея – “L’Europeo”, сценариите, БНТ, историческите изследвания. Като син на критик какво смяташ за почти пълната липса на образована критика днес в почти всяка сфера?То е свързано отново с унищожаването на авторитетите. Аз му викам и „залезът на авторството“.Да, именно. Без авторитетите, без образованата критика, се появява липсата на критична маса, както казваш – във всяка сфера. Резултатите са налице. Всеки полуидиот, който е стигнал до прозрението, че “слушкам” се римува с “мушкам”, има самочувствието да образува рима и да я публикува в поетичен сборник. Поредният необразован графоман пък измисля гениален, по собственото му мнение, сюжет за старец, който се бори с голяма риба в морето. И няма кой да каже, че едното е тъпо, а другото е отдавна написано. Аналогични са процесите от киното до политиката. Какво има да смятам по темата, срамувам се.Един друг сценарист, Аарън Соркин, в един свой проект включва изречението „I am a fan of credentials”. Днес вече не останаха истински експерти с „credentials” - всеки е „експерт“ и всяко мнение е „валидно“. А истината е, че 99% от „свещените“ лични мнения не само са невалидни, но и са откровено глупави. Когато обаче те са на хора с власт, става опасно. Как да се борим с това? Знаеш ли, последните записани думи на прадядо ми, един много умен и стойностен за историята ни човек, са малко след преврата от 44-а. Те са следните: “В коктейл от злоба, завист и главно невежество ще преживеете живота си. Отивайки си от този свят, ви жаля.”. Не знам дали е пророчество или проклятие, но точно така се случи. А истината е, че ние с теб нямаме никаква представа как да се борим с овластената простотия.Oще: на facebook.com/ivailo.noisy.tsvetkovNB! Адвокатът на OFFNews.bg напомня: препечатването на този текст (изцяло или отчасти) става само с изрично писмено разрешение от OFFNews.bg и автора.", "date": "2019.10.21", "title": "Димитър Стоянович: Монархизмът и пошлостта 'всички сме равни'"}
{"url": "https://offnews.bg/obshtestvo/sedmitcata-zapochva-sas-slantce-i-toplo-vreme-713595.html", "text": "Слънчево ще е и днес, термометрите ще се качат до 27 градуса.  Преди обяд на много места по Черноморието ще има ниска облачност или мъгла, а след обяд ще бъде слънчево. Ще духа слаб източен вятър. Максималните температури ще са от 20 до 22 градуса. Температурата на морската вода ще е около 20 градуса. Вълнението на морето ще бъде 1-2 бала.Над планините ще бъде слънчево. Ще духа умерен североизточен вятър. Максималната температура на височина 1200 метра ще е около 19 градуса, а на 2000 метра - около 12 градуса.Във вторник и в сряда промяна на синоптичната обстановка не се очаква. Времето ще остане топло за сезона, в повечето райони - и слънчево, на места в низините в източната половина от страната след полунощ и в часовете преди обяд ще има ниска облачност или мъгла. В повечето райони ще бъде почти тихо.Преобладаващите максимални температури ще са между 21 и 26 градуса, а минималните ще бъдат между 6 и 11 градуса. ", "date": "2019.10.21", "title": "Седмицата започва със слънце и топло време"}
{"url": "https://offnews.bg/ikonomika/otkrivat-razshirenieto-na-balkanski-potok-713614.html", "text": "\"Булгартрансгаз\" ще открие днес разширението на \"Балкански поток\" в участъка от българо-турската граница до компресорната станция \"Странджа\". Трасето включва 11 км новоизграден газопровод. То ще преминава през 11 области. Изпълнител на обществената поръчка е компанията Аркад. Общата стойност на подписания договор е в размер до 1.1 млрд. евро без ДДС. ", "date": "2019.10.21", "title": "Откриват разширението на Балкански поток"}
{"url": "https://offnews.bg/politika/zaharieva-se-sreshta-s-lavrov-v-moskva-713612.html", "text": "Вицепремиерът и министър на външните работи Екатерина Захариева се среща днес с руския си колега Сергей Лавров. Тя е на посещение в Москва по покана на министъра на външните работи на Руската федерация Сергей Лавров, съобщи МВнР.По-късно през деня външният ни министър ще се срещне и с българската общност в Москва.Посещението на Екатерина Захариева е първото на външен министър на България в Москва от 2011 г. насам. Тази година България и Русия отбелязват 140 г. от установяване на двустранни дипломатически отношения.", "date": "2019.10.21", "title": "Захариева се среща с Лавров в Москва"}
{"url": "https://offnews.bg/zdrave/vsiako-vtoro-dete-strada-ot-lipsa-na-vitamini-preduprezhdavat-ot-unit-713620.html", "text": "Обезпокоително голям брой деца страдат от последиците от неправилно хранене, предупреди УНИЦЕФ в нов доклад.„Състоянието на децата в света 2019: Деца, храна и хранене“ разкрива, че най-малко 1 на всеки 3 деца под 5-годишна възраст, или над 200 милиона, са или недохранени, или с наднормено тегло. Почти 2 на всеки 3 деца на възраст между 6 месеца и 2 години не се хранят по начин, който подпомага растежа на тялото и мозъка. Това ги поставя в риск от забавено развитие на мозъка, слаб имунитет, по-чести инфекции, а в много случаи – и смърт.„Въпреки технологичния, културен и обществен напредък в последните няколко десетилетия, изпуснахме от поглед този най-основен факт: Ако децата се хранят неправилно, те живеят неправилно“, заяви изпълнителният директор на УНИЦЕФ Хенриета Фор.„Милиони деца се хранят нездравословно просто защото нямат по-добър избор. Начинът, по който разбираме и се справяме с недохранването, трябва да се промени. Децата не просто трябва да получават достатъчно храна, те трябва да получават здравословна храна. Това е нашето общо предизвикателство днес“, допълни Фор.Докладът на УНИЦЕФ предоставя най-изчерпателната оценка до момента за недохранването при децата във всичките му форми през XXI век. Той описва неговата тройна тежест – недохранването, скрития глад, причинен от липса на основни хранителни вещества, и наднорменото тегло сред децата под 5-годишна възраст. Докладът отбелязва, че по света:- 149 милиона деца страдат от спиране на растежа (твърде ниски са за възрастта си);- 50 милиона деца са с атрофия (твърде слаби са за ръста си);- 340 милиона деца (всяко второ) страдат от липса на основни витамини и хранителни вещества, като например витамин А и желязо;- 40 милиона деца са с наднормено тегло или затлъстели.Документът предупреждава, че лошите хранителните навици и практики започват от най-ранните дни в живота на детето. Въпреки че кърменето може да спасява животи, само 42% от децата под 6-месечна възраст се хранят единствено с кърма, a увеличаващ се брой деца консумират храни за кърмачета.Продажбите на храни на млечна основа са нараснали със 72% между 2008 и 2013 г. в страните с по-висок среден доход, като Бразилия, Китай, Турция, което до голяма степен се дължи на неподходящ маркетинг и слаби политики и програми за подкрепа и насърчаване на кърменето.При преминаването към меки или твърди храни около 6-месечна възраст твърде много деца започват да се хранят неправилно, отбелязва докладът. В световен мащаб близо 45% от децата на възраст между 6 месеца и 2 години не се хранят с никакви плодове или зеленчуци. Почти 60% не ядат яйца, млечни продукти, риба или месо.Докато растат, досегът на децата до нездравословна храна става обезпокоителен, а причините са най-вече неподходящият маркетинг и реклами, изобилието от свръхобработени храни в градовете, но и в отдалечените райони, както и увеличаващият се достъп до т. нар. „бързи храни“ и силно подсладени напитки.Докладът показва например, че 42% от младежите, които ходят на училище в страните с ниски и средни доходи, консумират сладки газирани напитки най-малко веднъж на ден, а 46% залагат на „бързо хранене“ най-малко веднъж седмично.Стойностите се увеличават съответно до 62% и 49% за младежите в страните с високи доходи. В резултат на това случаите на наднормено тегло и затлъстяване сред децата и младежите растат в световен мащаб.От 2000 г. до 2016 г. съотношението на децата с наднормено тегло между 5 и 19 години се е удвоило от 1 на всеки 10 до почти 1 на всеки 5. В тази възрастова група днес 10 пъти повече момичета и 12 пъти повече момчета страдат от затлъстяване в сравнение с 1975 г.Децата и младежите в най-бедните и най-маргинализираните общности са най-потърпевши от недохранването, посочва докладът.Само 1 на всеки 5 деца на възраст между 6 месеца и 2 години от най-бедните домакинства се храни достатъчно разнообразно за здравословния си растеж. Дори в страните с високи доходи, като Обединеното кралство например, случаите с наднормено тегло в най-бедните райони са два пъти повече от тези в най-богатите.Докладът посочва също, че бедствията, свързани с климата, водят до тежки хранителни кризи. Сушата например е причина за 80% от щетите и загубите в селското стопанство, като сериозно влияе върху наличните количества, качеството и цената на храната за децата и семействата.За да отговори на растящата криза с недохранването във всички негови форми, УНИЦЕФ спешно призовава правителствата, частния сектор, дарителите, родителите и бизнеса да помагат на децата да растат здрави, като:Овластяват семействата, децата и младите хора, да изискват питателна храна, включително като подобрят образованието в областта на храненето и използват закони, като например данъците върху захарта, за да намалят търсенето на нездравословни храни.Подтикват доставчиците на храна да правят насърчават осигуряването на здравословна, подходяща и достъпна храна.Изграждат здравословна хранителна среда за децата и младежите, като използват доказани подходи, като поставянето на точни и лесно разбираеми етикети и по-строг контрол върху маркетинга на нездравословни храни.Мобилизират подкрепящи системи – здравеопазване, вода и хигиенни условия, образование и социална закрила, за да доразвие резултатите за всички деца.Събират, анализират и използват качествени данни и факти за насочването на действията и проследняването на напредъка.„Губим почва под краката си в битката за здравословно хранене“, заяви Хенриета Фор. „Това не е битка, която можем да спечелим сами. Имаме нужда от правителствата, частния сектор и гражданското общество, за да определим като приоритет детското хранене и да работим заедно, за да отговорим на причините за нездравословното хранене във всички негови форми“, допълни тя.", "date": "2019.10.21", "title": "Всяко второ дете страда от липса на витамини, предупреждават от УНИЦЕФ"}
{"url": "https://offnews.bg/futbol/georgi-dermendzhiev-e-favorit-za-nov-selektcioner-na-balgaria-713619.html", "text": "Георги Дерменджиев е фаворит за нов селекционер на България след напускането на Красимир Балъков, твърди \"Труд\".Опитният специалист вече е дал съгласието си на БФС, че е готов да поеме \"лъвовете\" след страстната седмица в българския футбол, довела до оставката на президента Борислав Михайлов, Изпълкома, а също и на треньорския щаб на представителния тим.Двете страни вече са провели разговори в тази насока, тъй като до следващите мачове на \"трикольорите\" остава по-малко от месец.Бившият наставник на Левски и Лудогорец е съгласен дори, ако предложеният от федерацията договор е краткосрочен.Именно такова е желанието на отговорника за националния отбор Йордан Лечков, натоварен със задачата да намери заместник на Балъков.Шефът на БФС е говорил с Дерменджиев да поеме България до баражите за Лигата на нациите през март.В края на миналата седмица стана ясно, че \"лъвовете\" със сигурност продължават в следващата фаза на турнира, която може да осигури квота за Евро 2020.Другият спряган за поста селекционер на България е Александър Димитров, който понастоящем е треньор на младежите до 21 години. Според горещ слух в кулоарите на Бояна, играчите били твърдо против този вариант.", "date": "2019.10.21", "title": "Георги Дерменджиев е фаворит за нов селекционер на България"}
{"url": "https://offnews.bg/112/20-godishno-momche-zagina-trima-sa-raneni-sled-tezhak-intcident-na-pa-713626.html", "text": "Тежък инцидент е станал около 7.00 часа тази сутрин между Златица и Пирдоп. Един човек е загинал и трима са в тежко състояние, съобщи БНР.На мястото са изпратени три екипа на Спешна помощ.Мъж на 20 години е загинал, а в тежко състояние са жена и две момчета.Ранените са откарани в столични болници.Движението е ограничено, като трафикyt се регулира от МВР.", "date": "2019.10.21", "title": "20-годишно момче загина, трима са ранени след тежък инцидент на пътя Златица-Пирдоп"}
{"url": "https://offnews.bg/politika/arh-borislav-ignatov-shte-izvede-trafika-ot-sofia-713623.html", "text": "Програмата на арх. Борислав Игнатов в частта „София-мобилна столица\" предвижда свързани мерки, които реално и в кратки срокове ще намалят трафика и съответно отделянето на вредни емисии във въздуха. По данни на AirBg за септември в столицата за пореден път бяха отчетени повишени нива на азотен диоксид. Неговите нива зависят основно от автомобилния трафик. Решаването на проблема с трафика е ключов за управлението на столицата и Демократична България има решение на това, твърдят от ДБ. Ето някои от най-важните решенията, включени в програмата на арх. Борислав Игнатов:Пълна промяна на философията на пътната обстановка. Синхронизиране на Генералния план за организация на движението и Транспортно-комуникационни план на София. Тези два компонента трябва да бъдат координирани и трябва да бъдат осъвременени. По закон те трябва да се осъвременяват на всеки 5 години, но за съжаление, от 2015 г. не са актуализирани.Общ координационен център за градска мобилност, който да събира на едно място цялата информация за пътния трафик. Довършването на ринговите трасета, като алтернативи на сегашното транзитно придвижване през центъра на града. Приоритет е завършването на булевард „Тодор Каблешков\" от бул. „Цар Борис III\" до бул. „Г.М. Димитров\" (с интегриран трамваен и велотранспорт) и изграждане на Източната тангента от 4-ти километър през бул. „Ботевградско шосе\" и бул. „Владимир Вазов\".Подобряване свързаността на уличната мрежа в целия град, преодоляване фрагментираността на градската среда и осигуряване свързаност, необходима за новата градска мобилност. ДБ ще се работи приоритетно за свързаност в Западната част на София, като предпоставка за развитие на надземен обществен транспорт и градско интегриране. Чрез осъществяване на отлаганите пробиви (бул. \"Копенхаген\" до ж.к. \"Младост\"; от Сточна до Централна гара; бул. \"Монтевидео\" до Люлин; бул. \"Евлоги и Христо Георгиеви\" до моста \"Чавдар\", бул. \"Пенчо Славейков\" до бул. \"Инж. Иван Иванов\"; под Централна жп гара - от бул. \"Христо Ботев\" до ул. \"История Славянобългарска\" и др.).Гарантирано качество на всяка нова улична инфраструктура, безопасна и даваща достъп на всички участници в движението, като ще дадем приоритет на развитието ѝ в кварталите. Приоритетна работа вместо за големи булеварди, за балансирано развитие на цялата улична мрежа с фокус върху интегрираната свързаност на града и вътре в кварталите.Увеличаване на броя и ефективността на еднопосочните улици. ДБ, ще увеличи средната скорост на придвижване на всички участници за сметка на моментната чрез по-широкото използване на повдигнати пешеходни пътеки, острови и зелени разделители, кръгови и елипсовидни кръстовища, успокоени зони, уширения за спирки, включвания на второстепенни улици и т.н.Въвеждане на „жилищни зони\" за успокоен трафик, където пешеходците, автомобилите и колоездачите са равноправни – с ограничение на скоростта до 30 км/ч. Входният автомобилен трафик ще се регулира със \"затихване\", включително чрез физически препятствия, в синхрон със съвременните тенденции в големите градове в Европа. Безопасен автомобилен транспорт, чрез поставяне на нови камери за следене на скоростта, включително чрез засичане на средната скорост. Подобряване уличното осветление, маркировката и контрол над качеството на ремонтите. Контрол над шума и осигуряване на нужните уреди за измерване нивата на шума и организиране на проверка, съчетана с проверка на емисиите от газовете. Прилагане на иновативни практики за пилотни проекти по инсталиране на шумови радари, които да засичат нарушителите съвместно със системата за видеонаблюдение.Стимулиране на споделеното използване на автомобили и проучване на възможността за интегрирането на тази услуга в обществения транспорт на София.Програмата „Мобилна столица\" включва всичко свързано с придвижването в града и започва с градския транспорт където са основните приоритети за оптимизация.Демократична България си поставя за цел София да остане град със средно време за придвижване в основните направления от около 30 мин., т.е. компактен град, което да включва и изнесените градски центрове, смесените зони и т.н.„Не желаем да лишим гражданите от свободата, която предлага личният автомобил и въпреки че политиката ни ще бъде насочена към развитието на електрическия транспорт, на велотранспорта и на микромобилността, чрез развитие на синята и зелената зона ще уредим въпросите за паркирането по улиците, както и ще стимулираме изграждането на многоетажни и подземни паркинги, които да поемат значителна част от паркираните в момента по улиците и зелените площи коли\", изтъква арх. Игнатов.Целта на Демократична България е да превърне обществения транспорт в ефективна алтернатива на придвижването с автомобил. Ще бъде подобрено драстично качеството, удовлетвореността от ползването и привлекателността му чрез специални усилия за подобряване свързаността и интеграцията на различните видове транспорт, включително и с железопътния транспорт и с регионалната транспортна система, така че да бъде значително подобрена комуникацията с близко разположените до София дестинации.„Всичко в нашата програма се реализира благодарение на основния инструмент за управление – дигитализацията. Това значи, свързаност, синхрон и контрол на трафика\", подчерта арх. Игнатов.", "date": "2019.10.21", "title": "Арх. Борислав Игнатов ще изведе трафика от София"}
{"url": "https://offnews.bg/politika/fandakova-shofiram-sama-kolata-si-ne-se-vozia-v-dzhipa-na-borisov-713624.html", "text": "„Булгаргаз\" е дружество, което продължава да рекетира Топлофикация София и аз не знам защо г-жа Мая Манолова ги защитава. Това заяви кандидатът за кмет на София на ГЕРБ и СДС Йорданка Фандъкова по бТВ. Тя подчерта, че парламентът вече е включил дружеството в списъка на фирмите, които могат да купуват суровина и от други доставчици. Това е начинът да се намалят задълженията на Топлофикация, по мое настояване дружеството спря да начислява лихви по прогнозни сметки, отговори тя на обвиненията на Манолова, че не е направени нищо, за да се защитят интересите на гражданите. Тя отново призова опонента си да си изясни отношенията с Бойко Борисов. Попитайте нея кои са орлетата на Борисов, каза още Фандъкова. Разбира се, че се чувам и виждам с Борисов, аз съм заместник-председател на партия ГЕРБ. Но моята кампания не сме коментирали, категорична бе тя. Фандъкова заяви още, че шофира колата си сама и не се вози в джипа на премиера. ", "date": "2019.10.21", "title": "Фандъкова: Шофирам сама колата си, не се возя в джипа на Борисов"}
{"url": "https://offnews.bg/futbol/levski-se-pritceli-v-golmajstora-na-vtora-liga-713621.html", "text": "Още един роден играч е обсъждан от ръководството на Левски за зимната селекция, твърди “Меридиан Мач”. Треньорът Петър Хубчев и помощниците му са хвърлили око на Андон Гущеров.Звездата на ЦСКА 1948 е лидер при голмайсторите във Втора лига със 17 попадения от началото на сезона. Хубчев дори го гледа на живо в едно от домакинствата на “червените”.Бившият национален селекционер не крие, че има нужда от попълнения във всички линии. Освен това на “Герена” обявиха още в началото на годината, че приоритет ще бъдат родните футболисти.Според изданието от Левски вече са договорили с Ботев (Пловдив) привличането на Кристиан Димитров. Очаква се защитникът този път да облече синята фланелка, с която се размина на два пъти до момента.Не е ясно обаче дали от ЦСКА 1948 ще искат да се разделят с лека ръка с Гущеров, който е в основата на почти всички победи на отбора до момента.Това стана и причината да бъде награден с нов договор, в който “червените” са включили и доста сериозна откупна цена. Причината е, че още няколко тима от елита афишираха интерес към петричанина.Ботев (Пловдив) дори отправи запитване за него. Оборът от Втора лига обаче поиска много пари за Андон.Нападателят е желан също така и от Черно море. Юношата на Беласица може да бъде ползван и като атакуващ халф.", "date": "2019.10.21", "title": "Левски се прицели в голмайстора на Втора лига"}
{"url": "https://offnews.bg/obshtestvo/karierata-v-grazhdanskia-sektor-e-vazmozhna-713628.html", "text": "По време на откриването на новото , експерти от  и Национална школа по мениджмънт очертаха ползите за младите хора да се замислят за кариерно развитие в неправителствения сектор. Активното участие в дейността на гражданска организация дава възможност да се работи в името на добра кауза и това носи висока степен на удовлетвореност.По време на откриването водещи неправителствени организации като Фондация Светът на Мария, Фондация Конкордия-България, Българска Фондация Биоразнообразие, Сдружение Фабрика за идеи представиха своите каузи и области на действие в практически работилници и презентации.В рамките на международния проект „Социални иноватори“ с партньори от Словения, Хърватска и Норвегия ще бъдат създадени обучителна и стажантска програма, които ще помогнат на младите хора да развиват подходящи знания и умения, необходими за добро кариерно израстване в избраната от тях неправителствена организация и кауза.В периода 2020-2021 ще преминат стаж и обучение над 250 младежи от цялата страна.Проект „Социални иноватори“ се финансира от Исландия, Лихтенщайн и Норвегия чрез Фонда за младежка заетост и Норвежкия финансов механизъм.", "date": "2019.10.21", "title": "Кариерата в гражданския сектор е възможна"}
{"url": "https://offnews.bg/zdrave/balkanski-forum-za-personalizirana-meditcina-se-otkriva-u-nas-713650.html", "text": "Втората Балканска конференция по персонализирана медицина ще се проведе в София на 24 и 25 октомври. Специален гост ще бъде еврокомисарят по въпросите на цифровата икономика и общество Мария Габриел.Конференцията има за цел да насърчи сътрудничеството между държавите от Балканския регион, които могат да бъдат модел и на останалите европейски страни. Експертите ще се фокусират върху намирането на оптимални пътища за интегрирането на персонализираната медицина в здравните системи на страните от Европейския съюз.Те ще обсъдят възможностите за ускоряване на въвеждането на иновативните лекарства и диагностични средства в клиничната практика, изграждането на необходимата за това правна и регулаторна рамка и подобряването на достъпа на пациентите до иновативно лечение.Пленарните сесии на конференцията са посветени още на темите за геномиката, патологията на персонализираната медицина и персонализираната медицина в онкологията, неврологията, психиатрията и при редките болести.", "date": "2019.10.21", "title": "Балкански форум за персонализирана медицина се открива у нас"}
{"url": "https://offnews.bg/112/zadarzhaha-migranti-iznasilili-nepalnoletno-momiche-obnovena-713645.html", "text": "Двама мигранти от Афганистан са арестувани заради изнасилване на непълнолетно момиче в София.От МВР потвърдиха за случая, съобщи БНР. Задържаните са били от общежитието в район \"Военна рампа\". Инцидентът е станал преди дни. По случая има образувано досъдебно производство.Задържаните чужди граждани са кандидати за бежански статут и убежище. Непълнолетни са двамата мигранти, изнасилили тяхна връстничка в София в четвъртък, стана ясно по-късно в Софийския районен съд. СРС ги освободи, защото те са в страната ни законно и пребивават в София в център за временно настаняване на чужденци - мярката им за неотклонение е \"Надзор от инспектор от детска педагогическа стая\". ", "date": "2019.10.21", "title": "Задържаха мигранти, изнасилили непълнолетно момиче (обновена)"}
{"url": "https://offnews.bg/kultura/stivan-king-prevrashta-doma-si-v-muzej-713632.html", "text": "Известният автор на хорър романи Стивън Кинг ще превърне къщата си в музей.Прословутият червен дом с две кули и с черна ограда, украсена с прилепи и дракони, е вдъхновил не едно произведение на Кинг, в това число и култовия роман \"То\". Къщата е като магнит за поклонници на майстора на литературния хорър и любители на фантастиката.Стивън Кинг и съпругата му Табита Кинг са получили одобрение от общинския съвет на Бангор, щата Мейн, да използват дома си с нестопанска цел.Предвижда се архивът на 72-годишния писател, който понастоящем се съхранява в университета на Мейн, да се върне в дома му.Съседната къща за гости, която семейството придоби през 2004 г., ще служи като резиденция, където други писатели ще могат да работят в спокойна обстановка.Дата за откриване на музея не се посочва.", "date": "2019.10.21", "title": "Стивън Кинг превръща дома си в музей"}
{"url": "https://offnews.bg/politika/d-r-emil-karaivanov-komunalnoto-obsluzhvane-v-selata-e-prioritetna-za-713644.html", "text": "Винаги съм съм се стремял да оказвам необходимата подкрепа на хората, които живеят в селата, защото животът там е по-труден по много причини и смятам, че всяко управление е длъжно да го прави.Това заяви д-р Емил Караиванов, кандидат за кмет на община Асеновград от \"БСП за България\" в село Избеглии и на среща с избиратели в село Бачково. По време на двата мандата съм поддържал постоянна връзка с кметовете и кметските наместници, защото те са най-близко до хората. Най-важните въпроси за населението в селата са свързани с комуналното обслужване, транспортните връзки и не на последно място - с поддържането и обновяването на общинската собственост.В предстоящия мандат ремонтирането и обновяването на читалищни сгради и на стадиони в селата е в програмата на всички кандидати за кметове на кметства, издигнати от коалиция „БСП за България” , каза още д-р Емил Караиванов.„Местното самоуправление не трябва да приключва с избора на общинския кмет, общинските съветници и кметовете на 12 кметства. Веднага след изборите във всички населени места, с механизъм за пряк избор, ще изберем както кметски съвети, така и кметски наместници в населените места с под 350 души население”, сподели още кандидатът за кмет на община Асеновград. ", "date": "2019.10.21", "title": "Д-р Емил Караиванов: Комуналното обслужване в селата е приоритетна задача"}
{"url": "https://offnews.bg/obshtestvo/300-kg-opasen-kolbas-e-izteglen-ot-pazara-zaradi-listeria-713647.html", "text": "Над 300кг колбас, заразен с , е установен и изтеглен от пазара у нас, заяви д-р Кремена Стоева, началник отдел \"Контрол по храните\" в БАБХ, пред .Сигналът е получен чрез системата за оповестяване на опасни случаи на единния европейски пазар. Колбасът е от една марка, внос от Германия. Има четири вида от него и се предлага на слайсове. След проверка е установено наличието на листерия. Д-р Кремена Стоева допълни, че листерията е патоген, предизвикващ неразположение в зависимост от поетото количество и от състоянието на организма.  По-рано бе съобщено, че отново заради зараза с опасната болест от пазара ни е изтеглена 250 пушена скумрия внос от Румъния.През август бум на листерия бе регистриран в Испания. Страната се обърна към Световната здравна организация (СЗО), за да предупреди, че разпространяващото се в страната заболяване листериоза вече е международна заплаха. Предупредени бяха и европейските власти заради възможността да се идентифицират случаи на листериоза в други страни.Листериозата е инфекция, която поразява централната нервна система, способна е да предизвика менингит и енцефалит. Болестта не се предава от човек на човек, източник на заразата са хранителните продукти и водата.", "date": "2019.10.21", "title": "300 кг опасен колбас е изтеглен от пазара заради листерия"}
{"url": "https://offnews.bg/politika/kolio-milev-horata-triabva-da-badat-partnior-v-upravlenieto-na-obshti-713627.html", "text": "Проблемът с безопасността е много остър и за съжаление е сигнал, че в Сливен няма елементарен ред. Не е нормално да няма заместник – кмет по строителството, да няма и отговорен за транспорта в общината.Това заяви кандидатът за кмет на Сливен от \"БСП за България\" Кольо Милев на среща с родители. Техните притеснения са основно свързани със сигурността на техните деца. „Тревожим се най-вече за сигурността на децата ни. Потокът от автомобили в града е голям, но маркировката и знаците са занемарени, проблеми с видимостта създават и непочистените храсти покрай платната. Не са безопасни и тротоарите\", казаха те на кандидата за кмет.Милев припомни част от мерките, които са били взети по време на неговия мандат по проблема: \"Монтирахме 158 камери за видеонаблюдение, сложени бяха 200 предпазни парапета в училища и детски градини, подменяхме пътна маркировка и знаци. Сега с една синя зона се създаде такъв хаос и напрежение, каквито няма по другите градове\". Той също така предложи решение по въпроса с устройството на синята зона в града, която според него сега създава само хаос и напрежение - изграждане на алтернативни паркинги, в които да може да се спре безплатно за ограничено време и чак тогава да се пуска зоната отново. За него липсата на координация личи и при още една несправедливост в общината, заради която учениците от 1 до 7 клас нямат право на преференции за пътуване с градски транспорт и плащат наравно с възрастните.„Социалната община се грижи за всички хора, не само за социално слабите. Община Сливен в момента не е социална. Увеличиха данъците, вдигнаха се таксите за детските градини от 35 на 45 лева, но подобри ли се качеството? Ще ревизираме тези такси и ще въведем и безплатни ясли за семействата с повече от едно дете“, каза Кольо Милев. Той припомни предложението на БСП за отпускане на финансова помощ за раждане на второ и трето дете, чиито родители са социално и здравноосигурени, което така и не беше прието в този мандат. „Тази помощ ще бъде реализирана през следващите години, заедно с общински Фонд за млади предприемачи и много по-активна общинска жилищна политика за младите хора“, посочи Милев.Друг въпрос, който вълнуваше майките, е качеството на плодовете, които получават децата им по програмите за безплатен плод. В общината имало сигнали, но отговорът бил, че такива са били европейските плодове. Майките не одобряват и пасивността на администрацията по отношение на организирането на занимания за деца през ваканциите. Кандидатът за кмет Кольо Милев предложи на майките да създадат инициативна група, която в следващия мандат да работи тясно с общинската администрация. „Искам връщането на диалога, хората не трябва да бъдат опонент, а партньор в управлението на общината.“, каза той.", "date": "2019.10.21", "title": "Кольо Милев: Хората трябва да бъдат партньор в управлението на общината"}
{"url": "https://offnews.bg/tenis/grigor-dimitrov-veche-e-29-i-v-sveta-713635.html", "text": "Най-добрият ни тенисист Григор Димитров отстъпи с две позиции и вече заема 29-то място в световната ранглиста при мъжете.Спадът не се дължи на загуба на точки през последната седмица, тъй като през миналия сезон той не взе участие в официални мачове, а през този отпадна на старта в Стокхолм.Българинът се свелече в класирането заради прогреса на Андрей Рубльов и Денис Шаповалов. Руснакът скача с 9 места до №22 след титлата си в Москва, докато Шаповалов се изкачва със 7 позиции до №27 след титлата си в Стокхолм.Димитров разполага с актив от 1432 точки и изпреварва с около 40 пункта скандалния австралиец и номер 30 в света Ник Кириос.След днешното обновяване в ранглистата на АТР има само две промени в топ 10 на мъжкия тенис. Кей Нишикори дръпна с една позиция и от днес е осма ракета в света.Руснакът Карен Хачанов, който бе детрониран в Москва, е девети след спад с едно място. Водач е Новак Джокович, следван от Рафаел Надал, Роджър Федерер, Данил Медведев и Доминик Тийм. Иначе Гришо днес ще започне участието си на турнира в зала във Виена. Българинът ще се изправи срещу преминалия през квалификациите Дамир Джумхур, а двубоят ще бъде на централния корт, с начален час не преди 18:30 българско време.Това ще бъде четвърти дуел между двамата, като до момента българинът води с 3-0 победи. Ако спечели срещата, Димитров ще регистрира своята победа №300 в професионалния тур. Победителят от двубоя ще се класира за втория кръг, където ще премери сили с Матео Беретини или Кайл Едмънд.", "date": "2019.10.21", "title": "Григор Димитров вече е 29-и в света"}
{"url": "https://offnews.bg/obshtestvo/zadarzhaha-majkata-na-izostavenoto-bebe-v-petrich-713651.html", "text": "Задържана е жената, изоставила преди дни бебе пред поликлиника в Петрич, съобщиха от ОДМВР-Благоевград. На 18 октомври бе подаден сигнал за изоставено бебе на видима възраст 10-15 дни пред МБАЛ „Югозападна\" в Петрич.След разследване на РУ-Петрич, е открита самоличността на майката на детето - тя е на 38 години и живее в петричко село.Образувано е досъдебно производство по случая за извършеното деяние. ", "date": "2019.10.21", "title": "Задържаха майката на изоставеното бебе в Петрич"}
{"url": "https://offnews.bg/futbol/lechkov-potvardi-georgi-dermendzhiev-poema-natcionalite-ni-po-futbol-713649.html", "text": "Вицепрезидентът на Българския футболен съюз Йордан Лечков заяви пред няколко медии, че Георги Дерменджиев вече може да се счита за селекционер на националния отбор.В момента се водят финални преговори, но съвсем скоро специалистът ще бъде официално обявен за наставник на \"трикольорите\".\"Нека се знае, че Георги Дерменджиев е новият старши треньор на България. Всичко е уточнено, той вече е селекционер. Утре ще довършим нещата документално\", каза Лечков.За последно Дерменджиев бе треньор на Левски, където не записа задоволителни резултати, в следствие на което бе уволнен в края на април тази година.Дебютът на специалиста ще бъде в средата на ноември, когато националите ни ще се изправят срещу Хаити в контролна среща. На 17 ноември пък той ще изведе \"лъвовете\" в последния мач от евроквалификациите с Чехия.По повод преговорите за предстоящото му назначение, по-рано днес самият Дерменджиев заяви пред колегите от dsport.bg, че е това е голяма отговорност.\"На всички е ясно, че съществува възможност за класиране на Европейското първенство през баражите в Лигата на нациите.Всичко трябва да се обмисли и прецени трезво. Да водиш националния отбор на България е огромна отговорност\", заяви Дерменджиев.", "date": "2019.10.21", "title": "Лечков потвърди: Георги Дерменджиев поема националите ни по футбол"}
{"url": "https://offnews.bg/medii/avstralijski-vestnitci-pusnaha-tcenzurirani-parvi-stranitci-v-znak-na-713633.html", "text": "Най-големите австралийски вестници публикуваха \"цензурирани\" първи страници със зачертан с черно текст в знак на протест срещу ограниченията за печата, съобщиха световните медии. Общо десет издания изразиха по този начин недоволство срещу новото законодателство по отношение на националната сигурност, което според журналистите ще въведе цензура върху свободното слово. Правителството заяви, че подкрепя свободата на печата, но \"никой не трябва да е над закона\".В понеделник кампанията на протестиращите \"Право да знам\" бе подкрепена и от няколко телевизионни, радио и онлайн издания.Майкъл Милър, изпълнителен директор на News Corp Australia, публикува в социалната мрежа туитър изображение на зачертаните с черно текстове на първите страници, като призова обществеността да попита правителството: \"Какво се опитват да скрият от тях\".Вестници като \"The Sydney Morning Herald\" и \"The Age\" също пускат начални страници със затъмнен текст. Управляващият директор на Australian Broadcasting Corporation (ABC) Дейвид Андерсън заяви, че \"Австралия е изложена на риск да стане най-секретната демокрация в света\". През юни т.г. полиция нахлу в редакцията на Australian Broadcasting Corporation (ABC) и в дома на журналист от News Corp Australia. Тогава двете медии обявиха, че акциите идват след техни разследвания по изтекла информация - за военни престъпления и за предполагаем опит на правителствена агенция да шпионира австралийските граждани.В неделя австрийското правителство обяви, че е възможно трима журналисти да бъдат изправени пред наказателно преследване. Протестиращите медии посочват, че промени в законодателството в последните две десетилетия, вкл. някои съвсем скорошни, са ограничили възможността за журналистически разследвания и правото на информираност на обществото. Последните промени са в посока на ограничаване на контрашпионажа. Журналистите настояват за медиите и за лицата, подаващи сигнали за нарушения, да бъдат допуснати изключения за съобщаване на чувствителна информация.Премиерът Скот Морисън добави, че свободата на печата е важна за демокрацията в страната, но каза още, че трябва да се спазва \"върховенството на закона\", като заяви, че самият той, журналистите както и всеки друг гражданин трябва да се съобразява със законодателството.  ", "date": "2019.10.21", "title": "Австралийски вестници пуснаха цензурирани първи страници в знак на протест"}
{"url": "https://offnews.bg/futbol/kadem-na-kesheriu-shte-sviri-na-ludogoretc-v-liga-evropa-713667.html", "text": "Опитният азербайджански съдия Алияр Агаев ще ръководи мача от група Н на турнира Лига Европа между Лудогорец и испанския Еспаньол в четвъртък от 19.55 часа на стадиона в Разград.32-годишният азер е добре познат на звездата на Лудогорец Клаудиу Кешерю, тъй като ръководи и евроквалификацията Фарьорски острови - Румъния (0:3) преди десетина дни.Нападателят на \"орлите\" оформи крайния резултат в последната минута на редовното време и определено пази добър спомен от рефера.Преди този мач Лудогорец е уверен лидер след две победи в потока, докато Еспаньол е на 2-а позиция с 4 точки.Агаев има много сериозен опит в съдийството. Той ръководи мачове в груповата фаза на турнира Лига Европа четири поредни сезона, като е започнал през 2015-а година.На ниво национални отбори е ръководил мачове от европейските и световни квалификации, както и срещата Дания- Република Ирландия (0:0) от турнира Лига на Нациите миналата есен.Негови помощници ще бъдат сънародниците му Зейнал Зейналов и Акиф Акиф Амирели, а Орхан Мамадов е четвърти съдия.Паскал Карибен от Франция е съдийски наблюдател, а Марк Бос от Холандия е назначен за делегат на УЕФА.", "date": "2019.10.21", "title": "Кадем на Кешерю ще свири на Лудогорец в Лига Европа"}
{"url": "https://offnews.bg/volejbol/balgarski-natcionali-s-pobedi-i-zagubi-v-italianskoto-parvenstvo-713670.html", "text": "Българските национали отбелязаха победи и загуби през изминалия уикенд в Серия А1 на италианското волейболно първенство, информира официалният сайт на родната федерация. Капитанът на националния отбор на България Виктор Йосифов не успя да помогне на своя клуб Веро Волей (Монца) да избегне поражението от гостуващия Алианц (Милано) с 0:3 (22:25, 27:29, 21:25) на старта на сезона в италианската волейболна Суперлига.Виктор Йосифов бе титуляр в мача и завърши с 5 точки (2 блока, 60% ефективност в атака).За победителите от Милано най-добър бе холандският диагонал Нимир Абдел-Азиз с 21 точки (2 блока, 58% ефективност в атака). 18-годишният Габриел Димитров записа първи мач, като част от състава на Веро Волей (Монца). Високият 202 сантиметра централен блокировач, който е роден в Русе, за първи път попадна в групата за мача на първия отбор на Монца, но не влезе в игра. Предишните два сезона Габриел Димитров бе част от втория състав на Веро Волей, който се състезаваше в Серия В. Младият национал Аспарух Аспарухов и Калцедония (Верона) стартираха с категоричен успех сезона в италианската Сериа А1. Домакините надиграха Глобо Банка Пополаре дел Фрузинате (Сора) с Бранимир Грозданов в състава с 3:0 (25:19, 25:20, 25:17) в мач от първи кръг на първенството.  Аспарухов бе титуляр и завърши със 7 точки (2 блокади). Най-резултатен бе Стефан Бойер с 21 точки (1 ас, 1 блокада). За съперника Бранимир Грозданов приключи с 10 точки (1 ас, 1 блокада).Капитанът на националките Елица Василева и нейният Игор Горгонзола (Новара) претърпяха драматична загуба във втория кръг в италианската Сериа А1. Европейските клубни шампионки отстъпиха на Банка Валзабина Милениум (Бреша) с 2:3 (22:25, 25:22, 23:25, 30:28, 13:15) в мач от втори кръг на първенството, изигран в зала „Пала Игор” в Новара. Новара е на шесто място в класирането с 4 точки (1 победа, 1 загуба), Бреша е на трета позиция с 5 точки и мач повече (2 успеха, 1 поражение).  Ели Василева бе на ниво и завърши с 20 точки. Кристина Кирикела бе най-резултатна с 26 точки, от които невероятните 13 блокади, но усилията й не бяха достатъчни за победа. За съперника Камила Мингарди бе над всички със страхотните 37 точки (2 аса, 2 блокади).", "date": "2019.10.21", "title": "Български национали с победи и загуби в италианското първенство"}
{"url": "https://offnews.bg/zdrave/klinichnite-pateki-za-rehabilitatcia-sa-nedofinansirani-alarmirat-ot-713646.html", "text": "\"Крайно време е да бъде решен проблемът с финансирането на рехабилитацията и заплащането на медицинската услуга, така че да се привлекат нови кадри, да им се предложат добри условия на труд, и да не се изпуснат вече създадените, да емигрират.\", заявяват от Асоциацията по физикална медицина и рехабилитация (АФМР), в писмо до ангажираните институции. Документът за състоянието на физикалната и рехабилитационна практика в България е адресиран до председателя на Комисията по здравеопазване в НС, здравния министър, председателя на НС на НЗОК, управителя на касата и председателя на УС на БЛС.От АФМР посочват, че в страната има голям брой пациенти, които се нуждаят от рехабилитация, но по неясни причини, не провеждат такова лечение, което води до продължително отсъствие от работното място и до отделянето на парични средства за временна нетрудоспособност. Това според асоциацията е доказателство, че не се отделят необходимите средства за рехабилитация, пропорционално на големият брой пациенти нуждаещи се от това лечение. Според тях използваният „исторически принцип” за определяне на лимитите на КП създаде порочни практики.От АФМР заявяват, че е необходимо разработването и изпълнението на принципен механизъм за определяне на лимитите на КП, чрез който да се ликвидира дисбаланса в разпределянето на финансовите средства и да се създаде възможност за проява на пазарният механизъм, а не подчертано лобисткият.Необходим е икономически анализ, въз основа на който адекватното да се остойностят медицинските услуги, съответно да се определи цената на КП, допълват от съсловната организацията.Писмото е изпратено в навечерието на Националната конференция по физикална и рехабилитационна медицина, която ще се проведе от 24 до 27 октомври в курорта \"Св. Св. Константин и Елена\".Авторите на документа посочват, че в болничната помощ по КП са обхванати основно заболявания в областта на сърдечно-съдовата система, неврологични – на централна и периферна нервна система, ОДА – ортопедични и ревматологични и някои други.От болестите при децата са обхванати тези с детска церебрална парализа, родова травма на раменния сплит, спинална мускулна атрофия и други. За разлика от болничната рехабилитация, тази в амбулаторни условия работи с всички нозологии, при които няма противопоказания за това лечение.Спецификата на специалността по физикална и рехабилитационна медицина (ФРМ) е причината за нейното търсене от пациенти на различна възраст - от най-малките до най-възрастните. Демографската криза в страната, напрегнатият и заседнал начин на живот, напредъкът на медицината , благодарение на който се спасяват хора, които са застрашени от тежка инвалидизация, лошите хранителни навици, както сред децата така и сред възрастните, са причините за увеличаване на нуждата от рехабилитацията и използването на естествените лечебни фактори. Ние сме страна следваща европейските и световни тенденции в това отношение, заявяват от асоциацията. Специалистите посочват факти от чуждестранни проучвания:- средствата вложени за рехабилитация и разходвани по предназначение, се възвръщат между 5 и 9 пъти;- изследвания във Великобритания и Ирландия показват, че болничната рехабилитация при пациенти с тежки неврологични заболявания води до очаквани годишни икономии от 50 000 Евро на човек;- за по-голяма ефективност и оперативност в повечето европейски държави цената се определя на ден болничен престой, а продължителността на лечението от състоянието на пациента;- комплексното физикално лечение и рехабилитация за повлияване на болката намалява с 42 дни отсъствията от работа за една година;- комплексната рехабилитация при заболявания на ОДА от пренапрежение води до 64 % икономия на медицински разходи.Проучване на АФМР за 2018г. е установило, че в страната по клинични пътеки през отделенията/клиниките по неврология и неврохирургия, ортопедия и травматология, кардиология, неинвазивна кардиология, кардиохирургия и ревматология и неонатология на болниците за активно лечение (БАЛ) преминават около 280 000 пациента за една година.В същият период рехабилитационно лечение са провели около 140 000 болни. Последната цифра включва както случаи преминали през отделенията/клиниките за активно лечение, така и хронично болните, лекувани в амбулаторни условия и продължили лечението си в СБР.Процентът на последните е по-голям от тези, които са преминали през БАЛ. Тези резултати показват, че има голям брой пациенти, които се нуждаят от рехабилитационно лечение, но по едни или други причини те не са го провели.Друга смущаваща практика е съществуващият дисбаланс в разпределянето на лимитите за болнична помощ между утвърдени болнични заведения, предлагащи качествена медицинска услуга и новопоявяващи се такива в различни краища на страната. По този начин се формират чувствителни различията във финансирането на лечебните заведения, като непрекъснато се лимитират тези от държавният сектор.Към тази ситуация се прибавя и фактът, че цените на КП за физиотерапия и рехабилитация не са актуализирани за последните осем години с изключение на тези, които засягат рехабилитацията на деца и ЦНС. Общоизвестно е, че има непрекъснат растеж на разходите за болнична помощ. На фона на тази статистика се оформя обратна тенденция за разходите за рехабилитация – те намаляват, съответно от 3.95% за 2014 г. - на 3.03% през 2017 г.От АФМР многократно са сигнализирали, че стойността на КП по физиотерапия и рехабилитация покрива около 43% от реално направените разходи (по данни на МФ от 2010 г.) Вероятно тези стойности са още по-неблагоприятни днес, казват авторите на писмото.", "date": "2019.10.21", "title": "Клиничните пътеки за рехабилитация са недофинансирани, алармират от съсловната асоциация"}
{"url": "https://offnews.bg/politika/koj-kolko-chlenove-ima-v-sektciite-v-sofia-713666.html", "text": "1565 Секционни избирателни комисии има в София, във всяка от тях парламентарно представените партии и тези с депутати в ЕС имат представители. Общият им брой е 10 955 членове на СИК, като в това число се включва и ръководството им - председател, зам.-председател и секретар. Справка на страницата на Общинската избирателна комисия в София показва, че ГЕРБ има най-много - 3288 членове.Втора е БСП с 2767. ДПС, Обединени патриоти и Воля имат по 1565 членове на СИК. С най-малко представители в секционните избирателни комисии е Демократична България - едва 205 членове от дясното обединение ще бдят да няма фалшификации в протоколите на изборния ден. ", "date": "2019.10.21", "title": "Кой колко членове има в секциите в София"}
{"url": "https://offnews.bg/temida/ek-predstavia-doklada-za-stranata-ni-utre-713671.html", "text": "Европейската комисия ще представи утре докладите за България и за Румъния по Механизма за сътрудничество и проверка. Това съобщи днес говорител на комисията, цитиран от БТА.Предвижда се еврокомисията да приеме докладите на заседанието си в Страсбург. В доклада си от миналата година комисията бе посочила, че преди края на мандата си този месец ще направи поредната оценка. С това ЕК изразяваше очакване процесът на наблюдение на страна да бъде приключен. Министърът на правосъдието Данаил Кирилов заяви, че ще се оттегли, ако тази година наблюдението над България не отпадне. Миналата година Брюксел публикува докладите си за България и Румъния на 13 ноември. Според този за страната ни трябваше да продължи съдебната реформа и борбата с корупцията по високите етажи на властта. ", "date": "2019.10.21", "title": "ЕК представя доклада за страната ни утре"}
{"url": "https://offnews.bg/zdrave/odobriha-vaksinata-sreshtu-ebola-v-es-713661.html", "text": "Европейският регулатор разреши използването на първата в историята ваксина против вируса ебола. Това стана възможно след успешното тестване на препарата в Конго.Одобряването на ваксината срещу разпространената в Африка треска се смята за триумф на медицинската общност. Ваксината получи зелена светлина и в най-скоро време ще се сдобие с пълноценен маркетингов лиценз за разпространение в ЕС.Препаратът е бил приложен на повече от 237 хиляди жители на Конго. Наблюденията показват, че ефективността му е 100% и осигурява защита от бързо разпространяващия се вирус.В средата на миналата година от вируса ебола в Конго загинаха 2157 души. Разразилата се през 2013-2016 г. епидемия на болестта взе живота на повече от 11 300 души.От 90 000 доброволци, които са били с висок риск да се заразят вируса, след ваксинацията са заболели само 71. За същия период, от група със същата численост, която не била ваксинирана, вирусът е бил открит при 880 души. Смята се, че ваксината създава имунитет срещу ебола до 10 дни след поставянето.", "date": "2019.10.21", "title": "Одобриха ваксината срещу ебола в ЕС"}
{"url": "https://offnews.bg/snukar/bratislav-krastev-specheli-vtoria-ranking-turnir-713672.html", "text": "Братислав Кръстев спечели втория ранкинг турнир от календара на българска снукър федерация.На финала той се справи с 4:0 срещу изненадата на турнира Велиан Димитров, който само на 15 години достигна до първия си мач за титла. Рефер на двубоя беше Стефана Алексова.15-годишният Велиан показа страхотен талант като реализира и най-големия брейк в турнира от 94 точки при победата си над Спасиан Спасов в 1/4 финалите след 3:2 фрейма.Със същия резултат Велиан надигра и Теодор Чомовски в полуфиналите.Братислав Кръстев пък сломи съпротивата на победителя от първия турнир Георги Величков след 3:1 фрейма в полуфиналите на турнира. Следващият турнир от календара на българска снукър федерация ще се състои на 16-17 ноември.", "date": "2019.10.21", "title": "Братислав Кръстев спечели втория ранкинг турнир"}
{"url": "https://offnews.bg/politika/remontirat-malak-uchastak-ot-obshto-15-6-kilometrov-tretoklasen-pat-713689.html", "text": "Започна ремонтът на 15,6 км от третокласния път III-2102 Юпер - Бисерци. Пътят е най-прекият маршрут между областите Разград и Русе, съобщиха от Агенция \"Пътна инфраструктура\".До края на строителния сезон ще се обновят първите 3 км в района на с. Юпер. Участъкът, който ще бъде ремонтиран, започва при границата със съседната област Русе, преминава през Юпер и завършва в края на селото.Предвижда се ремонт на пътната настилка и съоръженията, и подобряване на отводняването. Строителните дейности ще се извършват без спиране на трафика като автомобилите ще преминават в платното, в което не се работи.През следващата година ще бъдат ремонтирани и останалите 12,6 км от трасето – между Юпер и кръстовището с второкласния път II-49 Кубрат-Тутракан, което преминава през селата Божурово и Бисерци.Ремонтните дейности са възложени по договора за текущ ремонт и поддържане на републиканските пътища в област Разград. Стойността им е 2,4 млн. лв. с ДДС.", "date": "2019.10.21", "title": "Ремонтират малък участък от общо 15, 6-километров третокласен път, останалото - догодина"}
{"url": "https://offnews.bg/drugi/sportnite-talanti-na-evrofutbol-specheliha-15-medala-713673.html", "text": "Спортните таланти на „Еврофутбол“ Тиана Темелкова, Василики Кадоглу и Георги Цурев спечелиха общо 15 медала от завършилия турнир по плуване Burgas swimming open, който се проведе от 18-ти до 20-ти октомври в „Парк Арена ОЗК“ в Бургас.Тиана Темелкова завоюва два златни и един сребърен медал при девойки младша възраст (13-14 г.). Състезателката на пловдивския клуб „Младост’91“ е първа на 50 метра гръб с 32.11 сек и на 100 м гръб – с 1:08.88 мин., а на 200 метра гръб е втора с 2:29.55 мин. Всичките резултати на Тиана са подобрени лични времена.Другите двама състезатели на варненския клуб „Астери“ – Георги Цурев и Василики Кадоглу, се окичиха с останалите 12 медала.Георги Цурев (2001) грабна общо 7 отличия. Златните са на 100 метра съчетано плуване с 59 сек и на 200 м гръб с 2:04.22 мин. Сребърните медали са на 50 м гръб и на 4 х 50 м смесена щафета мъже и жени.Бронзовите са на 200 м свободен стил и в щафетите 4 х 50 м св. стил и 4 х 50 м съчетано плуване мъже, категория „Оупън“.16-годишната Василики Кадоглу (2003) спечели златен медал на 100 м съчетано плуване с 1:07.86 мин. Варненка е втора на 200 м бътерфлай, както и в щафетите на 4 х 50 м свободен стил и 4 х 50 съчетано плуване. На 200 м съчетано плуване Василики е трета. В надпреварата, която се проведе за 2-ри път, участваха 600 млади състезатели от 40 клуба пристигат в Бургас.", "date": "2019.10.21", "title": "Спортните таланти на Еврофутбол спечелиха 15 медала"}
{"url": "https://offnews.bg/politika/nad-426-miliona-leva-shte-struva-izgrazhdaneto-na-novite-33-kilometra-713690.html", "text": "Стартира поетапното строителство на 13,4 км от път I-1 (E-79) Мездра – Ботевград, лот 2 от км 161 до км 174, съобщиха детайлно от Агенция \"Пътна инфраструктура\".От съобщението става ясно, че изграждането на единия лот ще глътне 266 975 906 лева, а другият - 159 599 936 лева с ДДС. Общата сума за строителните работи възлиза на 426 575 842 лева. Фирмите от строителния надзор за единия етап от пътя ще получат 2 316 600 лева, а за другия - 1 476 000 лева. Сборът от парите за тях е 3 792 600 лева.Днес изпълнителят започна подготвителните дейности за обезопасяването на обекта, поставянето на знаци, премахване на горния хумусен слой и т. н. Всички дейности, които ще се извършват през следващите дни са в страни от настоящото пътно платно и няма по никакъв начин да възпрепятстват трафика, уточняват от АПИ.Изграждането на направлението Видин - Ботевград /167 км/ започва от един от най-сложните участъци като терен за преминаване. Поради това строителството на близо 33 км от пътя между Мездра и Ботевград е обособено в два участъка - лот 1 /19,3 км/ и лот 2 /13,4 км/.Изпълнител на лот 2 е ДЗЗД „МБ ЛОТ 2-2019“, с участници: „Европейски пътища“ АД, „Водно строителство-Благоевград“ АД и Вахостав-СК, а.с. Стойността на договора е 266 975 906.88 лв. с ДДС. Строителният надзор ще осъществява „МБ КОНСУЛТ“ ДЗЗД, в което са: „КОНТПАС“ ЕООД, „СТРОЛ – 2000“ АД, „ЕН АР КОНСУЛТ“ ЕООД, „ПЛАН ИНВЕСТ ПЛОВДИВ“ ЕООД и „АРИБАЛ“ ООД. Техният договор е за 2 316 600 лв. с ДДС.За лот 1, който е 19,3 км (от км 174 до км 194), има подписан договор за строител и надзор. Изпълнител е Обединение „ГЕОПЪТ ЛОТ 1“, с участници: „Геострой“ и „Пътстрой-92“. Стойността на договора е 159 599 936, 26 лв. с ДДС. Строителният надзор е възложен на ДЗЗД „Мездра Консулт“, в което са: „Трансконсулт – БГ“ ООД и „Рутекс“ ООД. Техният договор е за 1 476 000 лв. с ДДС. Строителните работи и на този лот също започнаха.Пътят между Мездра и Ботевград ще бъде с две платна с по две ленти за движение в посока, с габарит 20 м, т. е. двойно по-широко от настоящото, което е с по една лента за движение в посока. Трасето ще следва съществуващия път, който ще бъде разширен до новия габарит, а настоящото трасе ще бъде основно ремонтирано и реконструирано, където е необходимо.По нов терен бъдещият скоростен път ще се развива в участъците, обхождащи селата Люти дол, Типченица, Новачене и Скравена. На обхода на с. Люти дол ще бъдат построени два тунела, с дължини съответно 490 м и 340 м. Ще бъдат изградени и ремонтирани редица съоръжения - над ж. п. линията Мездра - София, мостове над р. Искър, Малата река, Калница, Бебреш, Рударка, както и пътен възел при село Новачене. Предвидено е построяването на селскостопански надлези, площадки за отдих и т. н.За първи път при изпълнението на обществените поръчки за строителство на пътя ще се приложи нова схема на плащане, която предвижда цялата стойност на договора да се разплати на изпълнителя след завършване на обекта и има издадено разрешение за ползване на новопостроения пътен участък. Целта е изпълнителите да работят максимално мобилизирано и да завършат обекта качествено и в кратък срок.Направлението Видин – Ботевград е приоритетен проект в инвестиционната програма на АПИ и МРРБ до 2022 г., тъй като с цялостното хомогенизиране и модернизация на трасето от Дунав мост 2 ще се осигури бърза и удобна връзка между автомагистралите „Хемус“, „Тракия“ и „Струма“.С изпълнението на проекта транзитният трафик ще бъде изведен от населените места, с което ще се повиши безопасността на движение и ще се ограничи вредното въздействие на шума и замърсяването на околната среда от интензивния тежкотоварен трафик.", "date": "2019.10.21", "title": "Над 426 милиона лева ще струва изграждането на новите 33 километра от пътя Мездра - Ботевград"}
{"url": "https://offnews.bg/tenis/grigor-dimitrov-postigna-pobeda-300-713691.html", "text": "Най-добрият ни тенисист Григор Димитров вече може да се похвали с 300 победи в професионалната си кариера.Носителят на осем титли от АТР игра колебливо, но въпреки това успя да преодолее съпротивата на босненеца Дамир Джумхур на старта на турнира във Виена в два сета – 6:3, 7:5.Това бе и първа победа на Димитров във Виена, като българинът миналата година дебютира на тази сцена, но отпадна от Михаил Кукушкин в трисетова битка, в която направи над 60 непредизвикани грешки.В следващия кръг Григор ще се изправи срещу третия в схемата Матео Беретини. Италианецът победи по-рано днес Кайл Едмънд в трисетов сблъсък, в който 11-ия в света трябваше да постига обрат и да превъзмогне травма в глезена.", "date": "2019.10.21", "title": "Григор Димитров постигна победа №300"}
{"url": "https://offnews.bg/obshtestvo/dazd-izprashta-krizisni-spetcialisti-v-pmg-ivan-vazov-kadeto-pochin-713669.html", "text": "Държавната агенция за закрила на детето (ДАЗД) изпрати кризисен екип от специалисти в Природо-математическата гимназия „Иван Вазов“ в град Димитровград. Екипът за кризисна подкрепа ще работи на място със съучениците и учителите на починалото 15-годишно момиче в час по Физическо възпитание и спорт.Непосредствено след трагичното събитие председателят на Държавната агенция – д-р Елеонора Лилова, предприе разговор с директора на училището – г-жа Илияна Славова, по повод осъществяването на спешна кризисна психологична интервенция на учениците, сред които и много свидетели на трагичния инцидент. Специалистите ще бъдат на разположение на всички – деца и възрастни, независимо от учебната програма и сецификата на учебно-възпитателния процес.Държавната агенция за закрила на детето изказва своите съболезнования на родителите, близките, приятелите, съучениците и преподавателите на без време починалото момиче.", "date": "2019.10.21", "title": "ДАЗД изпраща кризисни специалисти в ПМГ 'Иван Вазов', където почина 15-годишно момиче"}
{"url": "https://offnews.bg/sviat/kraliat-na-tajland-otne-titlata-na-favoritkata-si-bila-neloialna-713692.html", "text": "Кралят на Тайланд Маха Вачиралонгкорн лиши официалната си фаворитка Сининат Вонгваджирапакди от званието консорт /съпруга на управляващия крал/ заради прояви на нелоялност към него, съобщи Би Би Си /BBC News/.В официалното изявление на кралския двор се посочва, че Вонгваджирапакди била прекомерно амбициозна и се опитвала да се издигне до статуса на кралица. Въпросното поведение се счита за израз на неуважение към краля, е отбелязано в изявлението.Вонгваджирапакди е първата от близо 100 години, която е получила титлата на кралска фаворитка в Тайланд. Тя е удостоена със званието през юли 2019 г., два месеца след сватбата на Маха Вачиралонгкорн и Сутхида Тиджай, зам.-началник на личната му служба за сигурност. Монархът даде на четвъртата си съпруга титлата кралица.Вонгваджирапакди има звание генерал-майор, беше военен пилот и изпълняваше функциите на бодигард и медицинска сестра на тайския крал. През август 2019 г. кралският двор публикува снимка на фаворитката във военна униформа в кабината на изтребител и съобщи, че кралят е заповядал за нея да бъде написана кралска биография.Маха Вачиралонгкорн /Рама X/ е на 67 години и е единственият син на краля Пхумипон Адулядет. След смъртта на баща си Маха седна на трона през декември 2016 г.Най-дългогодишният принц-консорт е Филип, бракът му с британската кралица Елизабет е на 72 години.", "date": "2019.10.21", "title": "Кралят на Тайланд отне титлата на фаворитката си, била нелоялна"}
{"url": "https://offnews.bg/kultura/vizhte-kakvo-predstoi-v-ndk-21-27-oktomvri-713630.html", "text": "На 21 октомври от 19:00 и 20:00 часа в ДНК-пространство за съвременен танц и пърформанс ви очаква френският спектакъл „Н“. „H” е триизмерна скулптура в пространството и времето, дегизирана като интимно аудиовизуално представление. Д’Аселер и Вигру следват своето проучване на виртуализацията на физическия свят и създават завладяващо и хипнотично изживяване. С помощта на видеопрожекция, „H“ поставя под въпрос възприятието на зрителя и създава илюзията за реално физическо присъствие. Кога и как образът става реалност?УНИЦЕФ стартира нова и вълнуваща платформа за ангажиране на младите хора при вземане на решения и консултиране на важни за тях въпроси – „U-Report“. Литературен клуб „Перото“ ще бъде домакина на двете консултантски срещи, които УНИЦЕФ организира на 21 и 22 октомври от 13:00 и 11:00 часа.На 21 октомври от 18:30 часа в Литературен клуб „Перото“ ще бъде представена книгата „Слънчогледова нива” на Людмила Балабанова. Книгата е показваща чувствителност и умение сбирка с 21 хайбуна, които могат да бъдат разделени на метафизически медитации и преживявания, свързани с отношението на авторката към любовта. С думи за книгата – проф. Светлана Стойчева./22 октомври – вторник/Кралицата на съвременната българска поп сцена представя новия си албум „Всичко – най-доброто от Мария Илиева” на концерт в зала 1 на 22 октомври от 20:00 часа. „Всичко – най-доброто от Мария Илиева” ще представи по нов начин някои от най-големите хитове на певицата от началото на кариерата ѝ до днес. Публиката ще чуе емблематичните „Лунен сън”, „Нищо”, „Alright”, „Сама”, „Крадена любов”, „Чуваш ли ме”, „I Like”, „Играя стилно”, „Нека вали”, „Всичко” и др.Българският спектакъл „Hating machine“ ще можете да гледате на 22 октомври от 20:00 часа в ДНК. Пърформансът на Марион Дърова направи своята премиера през април отново в ДНК. „Hating machine“ ни казва, че да мразиш е по-лесният начин да формираш идентичност и значимост в свят на скорости и противоречива информация. „Машината за омраза“ работи по-добре на бързи обороти, за да няма време за мислене. Така омразата покълва лесно, прераства в епидемия, гарантира комфорта на групата и съществуване без съмнения. Омразата носи неизчерпаема самогенерираща се енергия, а въпросът, който спектакълът задава е „ще се включиш ли към световния двигател?“./23 октомври – сряда/На 23 октомври в зала 1 от 20:00 часа за първи път ще можете да гледате балет на Борис Ейфман - „Евгений Онегин“. Балетът „Евгений Онегин“ е хореографската версия на роман в стихове на А. С. Пушкин. В постановката великия хореограф Борис Ейфман съединява класика и съвременност. Героите на Пушкин са превърнати в знакови персонажи на нашето време, минали през тревожната епоха на промени, живущи на ръба на преломление на вековете. Неочакваната комбинация от творби на Пьотър Чайковски и рок музиката на композитора Александър Ситковецкий позволява на зрителите да се усетят по-дълбоко замисъла на хореографа.Спектакълът „Цикадите” ще можете да гледате на 23 октомври от 18:30 ч. в Театър Азарян, сцена Backstage. Една история за мъжкото и женското начало, за несломимата любовна хватка между двама души. Всичко ги разделя и всичко ги събира. За любовта като машина на времето и митичен сблъсък между мъжа и жената. Желание да се бориш за непостижимото срещу желание да рискуваш, скачайки в неизвестното. Сблъсък на живот и смърт. Емоционално срещу рационално. Тяло срещу тяло. Да се довериш на съдбата или да си поемеш въздх и да се откъснеш напред?Последен в програмата на АСТ Фестивал за свободен театър е хореографският концерт „SIX LOVE SONGS“ на Жана Пенчева, който ще можете да гледате на 23 октомври от 20:00 часа в ДНК. Проектът е резултат от сътрудничеството между музика и танц, провокирано от идеята, как може да се визуализира провалената любов.Книгата „Потъване в мъртво море“ на Антония Апостолова ще бъде представена на 23 октомври от 18:30 часа в Литературен клуб „Перото“./24 октомври – четвъртък/„Забраненото шоу на Рачков“ – комедиен моноспектакъл, който ще ви въведе в кухнята на телевизията можете да гледате на 24 октомври от 19:30 часа в зала 1. Как се правят новините? Лъжат ли ни рекламите? Какво работи продуцентът? Свършват ли някога сапунените сериали? Това са само част от въпросите, на които дава отговор един от най-обичаните шоумени в България Димитър Рачков./25 октомври – петък/Най-популярният и успешен гръцки изпълнител Йоргос Даларас ще гостува за първи път в София с грандиозен концерт в зала 1 на НДК на 25 октомври от 20:00 часа. Иконата на гръцката музика ще разтопи сърцата на всичките си български почитатели с великолепен спектакъл, част от новото му турне „Classics”, събиращо най-доброто от многогодишното му и огромно творчество./26 октомври – събота/Мива Матрейек – аниматор, дизайнер и пърформанс артист ще гостува на сцената на ДНК-пространство за съвременен танц и пърформанс на 26 октомври от 19:30 часа. Благодарение на опита си в анимацията, Мива Матрейек създава спектакли на живо, в които тя е силует, сянка, взаимодействаща със създадените от нея подвижни образи, които изследват пресечната точка между кино и театър, фанатично и физическо.", "date": "2019.10.21", "title": "Вижте какво предстои в НДК 21-27 октомври"}
