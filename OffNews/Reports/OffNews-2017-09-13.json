{"url": "https://offnews.bg/futbol/treniorat-na-berbatov-go-predstavi-kato-hudozhnik-pred-indijtcite-665075.html", "text": "Интересно представяне на Димитър Бербатов пред индийските медии му удари треньорът на Керала Бластърс Рене Мюленстийн. Холандецът определи Димитър Бербатов като \"художник, който внася цвят в играта\".Българинът подписа едногодишен договор с индийския отбор и за трети път ще има възможност да работи със спеца след престоя им в Манчестър Юнайтед и Фулъм.\"И Димитър Бербатов, и Уес Браун бяха много ентусиазирани от идеята да дойдат в Индия и да играят за Керала Бластърс. Както знаем, много от феновете на тима са привърженици на Манчестър Юнайтед, така че надеждите на всички ни са по някакъв начин да пренесем нещо от \"Олд Трафорд\" на нашия стадион.Страхотно е да имам възможността отново да работя и с двамата. Те ще донесат много опит и качество на отбора\", заяви специалистът, \"Бербатов е от онези играчи, които мога да сравня с артист, художник. Някой, който носи цвета в играта\", допълни Мюленстийн.Бербо си е в София и вероятно ще изчака Керала направо в Европа. Индийците предвиждат лагер в испанския курорт Марбея от 1 октомври.", "date": "2017.09.13", "title": "Треньорът на Бербатов го представи като художник пред индийците"}
{"url": "https://offnews.bg/politika/radev-darzhavata-vinagi-e-po-silna-shte-razkriem-pohititelite-na-adr-665068.html", "text": "Ние знаем, че такова едно отвличане пречи не само на бизнес, то пречи на всеки един от нас, то всява страх. Надявам се максимално бързо да се разкрие престъплението.Това заяви министърът на вътрешните работи Валентин Радев при изслушването му във вътрешната парламентарна комисия по повод на отвличането на Адриан Златков.Пред журналистите в НС министърът категорично отказа да отговори дали полицията е работила заедно със семейството и отвлечения. Причината: информацията ще бъде \"чута\" и от похитителите.Радев е на мнение, че държавата винаги е по-силна и ще успее да разкрие престъплението.Знаем, че ще намерим извършителите, каза той.Министърът добави, че \"в момента има екип в МВР, много мотивиран\", който работи по случая.25-годишният Златков беше освободен от похитителите си 12 дни след като беше отвлечен.", "date": "2017.09.13", "title": "Радев: Държавата винаги е по-силна, ще разкрием похитителите на Адриан Златков"}
{"url": "https://offnews.bg/futbol/shou-na-hari-kejn-i-ronaldo-v-shampionskata-liga-665082.html", "text": "Хари Кейн поведе Тотнъм към много важна победа в Шампионската лига. Нападателят вкара два гола за Тотнъм при успеха 3:1 над Борусия Дортмунд. Очаква се двата тима да се сборят за второто място в групата. Първото изглежда гарантирано за Реал, но кой знае!Кейн вкара и в двата случая с неудобния ляв крак, едно попадение за Тотнъм добави Сон. Уникален гол за немците отбеляза Ярмоленко.Съдиите на \"Уембли\" бяха безобразни. Те отмениха чист гол на Борусия. Проспаха съмнително положение за нарушение в атака при втория гол на Кейн. И май имаше засада при гола на гостите. Но никой не протестира!В другия мач от същата група \"H\" Реал резонно разби 3:0 АПОЕЛ Никозия. Два гола вкара Кристиано Роналдо, който почива в Испания заради наказание и явно е жаден. Уникално попадение със задна ножица добави Серхио Рамос.Група ЕЛивърпул - Севиля 2:2Марибор - Спартак Москва 1:1Група FФейенорд - Манчестър Сити 0:4 Шахтьор Д - Наполи 2:1 Порто  - Бешикташ 1:3Ред Бул Лайпциг - Монако 1:1", "date": "2017.09.13", "title": "Шоу на Хари Кейн и Роналдо в Шампионската лига"}
{"url": "https://offnews.bg/112/mvr-izdirva-32-godishen-mazh-ot-varna-665064.html", "text": "Областна дирекция на МВР - Варна издирва Здравко Янков Чакъров, който е в неизвестност от 10 септември 2017 година, съобщиха от полицията.Мъжът е на възраст 32 години, висок е 186 см, с едро телосложение и леко прегърбена стойка. Лицето му е продълговато, със светла кожата, има светло кестенява коса и кафяви очи.Облечен е с дълги панталони тип \"джински\"; риза на бели квадратчета с дълъг ръкав, под която носи бежова фланелка с къс ръкав. Обут е със сини маратонки.Здравко Янков Чакъров е видян последно около 16:40 часа на 10.09.2017г. в Морската градина в близост до Пантеона и оттогава е в неизвестност. Апелът към гражданите, които имат информация за местонахождението на Здарвко Чакъров, да позвънят на на телефон 112 или да подадат сигнал в най-близкото поделение на МВР. ", "date": "2017.09.13", "title": "МВР издирва 32-годишен мъж от Варна"}
{"url": "https://offnews.bg/obshtestvo/vetko-arabadzhiev-shte-nastaniava-rakovoditelite-na-delegatciite-za-pr-665066.html", "text": "Фирма \"ВГ\" АД на Ветко Арабаджиев спечели обществената поръчка за хотелско настаняване на ръководителите на делегациите и техните придружители по време на Българското председателство на Съвета на Европейския съюз. Фирмата е собственост на Арабаджиев, а в Борда на директорите влизат жена му Маринела и дъщерите им Александра и Златомира. Три фирми са подали документи за изпълнител на поръчката, като освен фирмата на Арабаджиев, документи са подали „ОССМО“ АД и „Аргус Травел Интернешънъл“ ЕООД.След проверка за верността на декларираните данни се оказало, че „Аргус Травел Интернешънъл“ е предоставила документи с невярно съдържание и за това е сезирана Агенцията за обществени поръчки. \"ОССМО\" и \"ВТ\" са допуснати до следващия етап. В ценовото предложение на „ОССМО“ обаче има несъответствия, като фирмата е подала невярна и подвеждаща информация, за да докаже, че отговаря на условията, обясниха от Министерството за българското председателство.„ОССМО“ е предложила два пъти по-ниска цена за настаняване в 5-звезден хотел, а посочените от фирмата хотели са декларирали, че отказват да предоставят услугите при тези условия.Така участникът е отстранен и поръчката отива при Ветко Арабаджиев, става ясно от съобщението на министерството. Предложението на фирмата на Арабаджиев е за 217,12 лева без ДДС за нощувка със закуска. За поръчката от 1808 нощувки в размер на 430 249,76 лева с включена закуска, туристически данък и ДДС.", "date": "2017.09.13", "title": "Ветко Арабаджиев ще настанява ръководителите на делегациите за председателството"}
{"url": "https://offnews.bg/obshtestvo/za-parvi-pat-dadoha-statut-na-litce-bez-grazhdanstvo-u-nas-665065.html", "text": "28-годишният Карен Сардарян е първият получил статут на „лице без гражданство“ в България. Младият мъж е роден в Грузия, с арменска националност. Той е пристигнал със семейството си у нас когато е бил само на 3 години. Липсата на гражданство на момчето е била голяма пречка за семейството му, но истинските проблеми за него започват когато навършва пълнолетие.Документът, който той обещава да пази като очите си, му бе връчен от зам.-директора на дирекция „Миграция“ Маргарита Делчева.Процедурата за издаване на статут на „лице без гражданство“ е възможна у нас след изменение и допълнение на Закона за чужденците в Република България в края на миналата година, въведена в българското законодателство в края на 2016 година, съгласно Конвенцията за статута на лицата без гражданство от 1954 година и Конвенцията за намаляване на случаите на лица без гражданство, които страната ни е ратифицирала.Статут на „лице без гражданство“ може да получи чужденец, който не се разглежда, като гражданин на нито една държава в съответствие с нейното законодателство. У нас живеят близо хиляда чужденци с такъв казус и част от тях вече са подали документи за статут.Процедурата не е дълга, а валидността на личните документи на лицето без гражданство е 2 години, разясни Маргарита Делчева.След като изрази огромната си благодарност към държавата и специално към работещите в дирекция „Миграция“, Сардарян сподели, че няма думи да опише как този документ ще промени живота му и колко дълго е чакал момента, в който и той ще има права. Той не сдържа емоциите си и си позволи на скромната церемония в дирекция „Миграция“ да разкрие част от плановете си – да заведе приятелката си на екскурзия в чужбина, след което да двамата да сключат брак, а той да създаде собствен бизнес.Тържественият момент по връчването на първия статут на лице без гражданство у нас бе уважен от делегация на Върховния комисариат на бежанците към ООН в България, водена от представителя за нашата страна Матаис льо Рут.", "date": "2017.09.13", "title": "За първи път дадоха статут на лице без гражданство у нас"}
{"url": "https://offnews.bg/zdrave/shefat-na-nadzora-na-nzok-ochakva-defitcitat-da-se-stopi-do-kraia-na-g-665071.html", "text": "Председателят на Надзорния съвет на НЗОК Кирил Ананиев обяви, че се очаква дефицитът в бюджета на Касата да бъде 35 млн. лева, като той дори може да се стопи до края на годината.Той обясни, че това може да се случи от надсъбрани здравни вноски и отстъпки от лекарства. Надзорният съвет на НЗОК заседава спешно заради преразход в бюджета на Касата, като само за лекарства той е над 213 млн. лева. На спешното заседание е приет екшън план за намаляване на дефицита, който включва по-голям контрол от страна на НЗОК за разходите в болничната, извънболничната и денталната помощ, както и мерки за паралелния износ на лекарства. Сред мерките е и повече инспектори от НЗОК да участват в комисиите, които решават за включване на нови лекарства в позитивния лекарствен списък, съобщи БНР. Прилагането на мерките трябва да започне сега, за да бъдат заложени те в бюджета на Касата за догодина, посочи Ананиев и допълни, че в момента на практика липсва контрол при изписването и дозирането на лекарства, включително на скъпоструващи медикаменти, в болниците. По думите му засега не се очаква актуализация на бюджета на НЗОК, каквото искане отправи Българският лекарски съюз. ", "date": "2017.09.13", "title": "Шефът на Надзора на НЗОК очаква дефицитът да се стопи до края на годината"}
{"url": "https://offnews.bg/politika/radev-u-nas-ima-polititci-koito-se-strahuvat-ot-prezidentska-republi-665070.html", "text": "Не аз повдигам темата за президентска република. Явно има политици, които трудно успяват да скрият страха си от президентската република. Това е разбираемо, защото в една президентска република партократите губят своята власт, заяви в интервю за Нова телевизия президентът Румен Радев.Г-н Цветан Цветанов дори твърди, че президентът има само представителни функции. Ако някой наистина вярва в това, ще му напомня, че президентът представлява 7 милиона българи. Нещо повече - той е контрапункт на всеки политик, който си мисли, че стои над Конституцията, каза Радев.Проблемът наистина е сериозен, защото референдумът за мажоритарната система ясно показва, че обществените очаквания са за промяна на системата. И ако днешните парламентаристи и управляващи не отговорят бързо на обществените очаквания за корупция, бедност, сигурност, престъпност, хората ще потърсят друг изход, заяви държавният глава.Аз ще се съобразявам с българската Конституция такава, каквато е в момента. Не съм повдигал въпросът за повече права (за президента - б.р.), няма да инициирам референдум за това. Винаги съм твърдял, че трябва да търсим български решения на българските проблеми в рамките на българската Конституция, коментира Радев.Редно е председателят на ВАС да бъде избран от новия състав на ВССРедно е от чисто процедурна гледна точка председателят на Върховния административен съд да бъде избран от новия състав на Висшия съдебен съвет. Още повече - за първи път имаме състав на ВСС, който вече е избран по последните поправки в Конституцията от 2015 г., където изборът вече е много по-широк и много по-демократичен, заяви президентът Румен Радев.Този нов състав ще работи с председателя на ВАС. Така би било логично според мен, коментира държавният глава.Във връзка с изпратеното до него отворено писмо от \"Правосъдие за всеки\", с което юристи призовават президентът да не подписва указа за назначението на съдия Георги Чолаков, Радев заяви:За престъпността, корупцията и отвличаниятаПрестъпността в България винаги е нагла. Бандата на \"Наглите\" е метафора за несигурността, в която живеят българите. Не виждаме реални резултати от борбата с битовата престъпност, заяви Радев.За отвличането на Адриан Златков президентът посочи, че темата е трудна, коментарите най-добре да се правят специалисти, но опитът показвал, че отнема време за събиране на валидни доказателства, за да бъдат изправени пред съда похитителите.За мащабите на корупцията в България можем да съдим по драматичния срив на чуждестранните инвестиции, които са много важен индикатор, по редица публикации в медиите и много важно – по липсата на осъдени висши държавници за корупция, заяви държавният глава.Тук има два подхода: единият е на ГЕРБ, който залага основно на превенцията, и другият на БСП – който акцентира основно на разследването. Според мен, да, трябва да търсим обединение и всеобхватност, но превенцията, профилактиката са за здрав организъм. Когато има гангрена, трябва скалпел, коментира държавният глава.Според него бъдещият антикорупционен орган трябва да \"затвори цикъла от сигнал, активно придобиване на информация, през разследване до обвинение. Трябва да имаме ефективни присъди\"Случаят с КТБ трябва да се реши в България, а не в чужбина. Затова призовах г-н Василев да се върне в България, да се изправи пред българския съд, да даде тук своите валидни свидетелски показания, да изложи своите твърдения и факти. Истината трябва да се търси в съда, там е истината, каза още Радев.Армията трябва да действа в рамките на закона. Иначе става опасно\"Не кръстосвам шпаги с военния министър. Нямаме никакви лични конфликти. Държа законите да се спазват, особено когато се касае за армията\".Така президентът коментира  се включиха 30 военни, обособени в 6 екипа с високопроходима техника.Случаят не е нито тероризъм, нито разпространяване на оръжия за масово поразяване, нито трафик на оръжия. Тази операция излиза извън закона, коментира Радев.Армията е силова институция и е много важно тя да действа изцяло в рамките на закона и да не го нарушава. Иначе може да стане опасно, заяви той.Да не говорим за Русия, а с РусияПо повод констатациите в годишния доклад на правителството за националната сигурност, който поставя действията на Русия като източник на регионална нестабилност, президентът коментира:\"В този документ никъде не пише, че Русия е пряка заплаха за нашата национална сигурност, но основата теза, изложена там, е че руските действия застрашават основната цел за единна, мирна и свободна Европа. Не е зле да проследим в последните месеци, в които този доклад е изготвен, какво са правили лидерите на тази единна, свободна и мирна Европа. Макрон и Орбан се срещат с Путин. Канцлерът Меркел поддържа непрекъснат диалог с Путин. Самата Меркел каза съвсем неотдавна, че не можем да говорим за сигурност в Европа, ако нямаме конструктивен диалог и отношения с Русия\"Премиерът Борисов и премиерът Ципрас съвсем наскоро заявиха, че България и Гърция ще бъдат мост между ЕС и Русия. Мисля, че най-точно го каза премиерът на Люксембург:  Аз мисля, че нашите отношения с Русия не трябва да стават заложник на чужди интереси. Явно в България има политици, за които отношенията ни с Русия никога не са достатъчно лоши, но ние трябва да отстояваме нашия интерес, коментира държавният глава.Какво става с ислямизацията на гетата?Много е важно Европа да има единна политика спрямо Турция. Много е важно обаче да се чуе и нашият глас. Когато има сблъсък между ЕС и Турция, по какъвто и да е повод, най-големият риск от последствия е за България. Затова нашият глас трябва да се чува в тази единна позиция спрямо Турция, заяви Радев.Имаме един прекрасен, традиционен модел на етническо и религиозно съжителство и трябва да направим всичко възможно, за да го запазим. Трябва да не допускаме нашите общности - етнически и религиозни, да се капсулират от нашето общество и духовно да бъдат приобщавани към някакви други държави. Не трябва да се допуска регистрация на партии на етническа основа и с финансиране отвън, добави президентът.Какво става с ислямизацията на гетата? Тя върви с чуждо влияние, с чужди финансови средства. Нормално ли е вероизповеданията в България да се финансират отвън? - попита той.Аз вече предложих да се мисли за законодателни промени. И по време на консултациите за съставяне на правителството всички партии охотно обещаха, че ще се приемат стъпки за промяна във важни закони - Закона за вероизповеданията, за изборите, за българското гражданство, все фундаментални неща. До момента има ли нещо? - попита още Радев.Разчитам на мнението на първата дама, но крайното решение е моеРазчитам на мнението на първата дама. Обсъждаме проблеми от всякакъв характер, държим на мнението си, заяви на финала на интервюто Радев.Винаги съм уважавал правото ѝ на лично мнение, както и тя - моето. Тя е човек, на чието мнение винаги мога да разчитам. Но - както във всяка една ситуация - крайното решение винаги е мое, категоричен е президентът.", "date": "2017.09.13", "title": "Радев: У нас има политици, които се страхуват от президентска република"}
{"url": "https://offnews.bg/bojni/machat-na-kobrata-bi-rekord-na-mohamed-ali-665060.html", "text": "За един работен ден организаторите на мача между Антъни Джошуа и Кубрат Пулев успяха да пласират 70 000 билета. Това е нов рекорд за най-бързо разграбен стадион за боксова среща, похвали се Еди Хърн, мениджър на британския шампион.Двамата гиганти ще се срещнат на 28 октомври в Кардиф за световната титла. Пуснатите в продажба места за 74 000. Днес се срещаха само единични бройки. Интересното е, че първи свършиха скъпите места от 1500 паунда. На Острова припомниха, че предишният рекорд е от 1978 година. Тогава 63 000 билета свършват за ден преди мача между митичния Мохамед Али и Леон Спинкс в Ню Орлиънс.\"Още един невероятен ден в бокс офиса за Антъни Джошуа. Той продължава да бетонира мястото си на номер 1 в света\", каза Еди Хърн.\"Подкрепата на британската публика е невероятна и е несъмнено част от неговия успех. Феновете ще видят велико шоу на 28 октомври, когато Антъни ще им се отблагодари\", добави акулата в мениджърския бизнес.", "date": "2017.09.13", "title": "Мачът на Кобрата би рекорд на Мохамед Али"}
{"url": "https://offnews.bg/izvan-terena/serina-uiliams-pokaza-bebeto-za-parvi-pat-665073.html", "text": "Най-известното и обсъждано бебе в спорта беше показано на снимка. Става въпрос за дъщеричката на най-успялата тенисистка Серина Уилямс.Бившата номер 1 в света при жените публикува снимка с бебето си в социалните мрежи. Тя обяви, че момиченцето се казва Алексис Олимпия Оханиян-джуниър. Малко странно, защото Алексис е името на бащата, но пък ние сигурно сме старомодни.Наследницата на носителката на 23 титли от Големия шлем се появи на бял свят на 1 септември. Това е първото дете на Серина, която най-после намери любовта на живота си, след като смени няколко прочути мъже, включително и Григор Димитров.Баща на бебето е годеникът на Уилямс – Алексис Оханян, един от собствениците на Reddit.co. Милиардер, известен още като Кмета на интернета.Първата снимка на малката Алексис събра над 60 хиляди харесвания в Инстаграм и Туитър само в рамките на първите 10 минути. Самата Серена пък написа още: \"Титла от Големия шлем номер 1\".", "date": "2017.09.13", "title": "Серина Уилямс показа бебето за първи път"}
{"url": "https://offnews.bg/obshtestvo/kinteks-prekrati-vsichki-dogovori-s-emko-rabotnitcite-izlizat-na-prot-665074.html", "text": "Частното оръжейно дружество „Емко” се оплака от нов конфликт с Министерството на икономиката. Държавната фирма за външна търговия със специални стоки „Кинтекс” е получила заповед от министър Емил Караниколов да прекрати всякакви договори с фирмата „Емко”, която е собственик на „Дунарит” в Русе, предаде бТВ.Служителите на предприятието утре излизат на протест, а от МИ са обяснили пред телевизията, че голяма част от продукцията е на „Дунарит” и ще бъде натоварена за износ за Индия.Въпреки това част от спрените контейнери с военна продукция са на „Емко”.Това няма да е първи протест на работниците в завода. Преди по-малко от месец те се вдигнаха заради отнемането на лиценза на фирмата и обвиниха държавата, че се опитва да унищожи завода.", "date": "2017.09.13", "title": "Кинтекс прекрати всички договори с Емко, работниците излизат на протест"}
{"url": "https://offnews.bg/obshtestvo/prioritet-na-predsedatelstvoto-podobriavane-na-vazduha-i-prilagane-na-665078.html", "text": "Приоритетна тема на Българското председателство на Съвета на ЕС ще е подобряване качеството на атмосферния въздух. Това обяви министърът на околната среда и водите Нено Димов. „Това е и основната тема на конференцията на високо ниво, посветена на екоиновациите, която ще организираме съвместно с Европейската комисия“, съобщи Димов.Конференцията ще се проведе в периода 5-6 февруари 2018 г., а в края на годината ЕК ще приеме и стратегия за пластмасовата и кръговата икономика, засягаща проблемите с рециклирането, биоразградимостта, опасните пластмаси и др.Министърът обобщи, че основен приоритет на европейско ниво е запазването на високите стандарти за опазване на околната среда и качеството на живот на населението чрез устойчив растеж и „зелена икономика“.Приоритет също така ще бъде и прилагането на Парижкото споразумение в областта на климата чрез приемане на промени в законодателството за периода до 2030 г.„Имаме обща програма на в областта на околната среда, насочена към постигане на устойчив растеж посредством екоиновации. Целта ни е създаване на благоприятстваща среда и условия за прилагане на екоиновативни решения, посредством законодателните и политически инициативи, разглеждани в периода юли 2017 г.-декември 2018 г.“, допълва Димов. ", "date": "2017.09.13", "title": "Приоритет на председателството: подобряване на въздуха и прилагане на Парижкото споразумение"}
{"url": "https://offnews.bg/sviat/valna-ot-falshivi-bombeni-zaplahi-zalia-tciala-rusia-665072.html", "text": "Вълна от сигнали за бомба наложи евакуиране на хора в различни части на Русия. Заплахите се оказаха фалшиви, предаде ТАСС, цитирана от БТА.Първите съобщения за заплахи бяха получени по телефона в град Петропаловск Камчатски в Далечния изток. Те бяха отправени срещу училища, административни учреждения и местното летище. Проверките наложиха евакуация на обектите.В Якутск заради анонимни сигнали бяха евакуирани летището, автогарата, кметството, големи търговски центрове. В Хабаровск заплахите доведоха до евакуация на административни здания, гара, търговски център и училища.Телефонни заплахи бяха отправени и в Сибир, включително в Благовещенск, Иркутск, Чита, Кемерово и Томск. И те бяха за поставени бомби в административни сгради, училища и университети, търговски центрове, както и на транспортни възли. Всеки път те наложиха евакуация и проверки на съответните сгради.След това заплахите достигнаха европейската част на Русия. В Саратов те наложиха евакуирането на Градската дума, два колежа, училище и части от местния университет. Общо бяха засегнати 17 обекта. В Перм заради заплахи бяха затворени всички училища и бяха евакуирани сградата на градската администрация, две висши училища, автогарата и железопътната гара.Следобед заплахите достигнаха Москва. За няколко часа бяха получени 100 сигнала за заложени бомби на различни места в столицата. Сред тях бяха гари, търговски центрове, летища, хотели, висши училища, административни служби. Заради заплахите бяха евакуирани над 50 000 души. След извършени проверки взривни устройства не бяха открити.Кремъл засега отказва да коментира вълната от заплахи. Говорителят на президента Владимир Путин Дмитрий Песков каза, че този въпрос е от компетенциите на специалните служби, които също засега не са излезли с реакция.Представител на компанията \"Ростелеком\" изрази предположение, че обажданията може и да се правят с помощта на компютърни вируси, вероятно задействани извън пределите на Русия.", "date": "2017.09.13", "title": "Вълна от фалшиви бомбени заплахи заля цяла Русия"}
{"url": "https://offnews.bg/sviat/irma-e-ubila-naj-malko-77-dushi-665079.html", "text": "Ураганът Ирма е причинил смъртта на най-малко 77 човека, 36 от които в Съединените щати, предаде Ройтерс, цитирана от БТА.Стихията е причинила смъртта на осем и е ранила 40 души в окръг Монро, в най-южната част на щата Флорида, който включва архипелага Флорида Кийс, съобщиха местните власти.Районът, над който Ирма премина, до голяма степен е изолиран оттогава, тъй като комуникациите бяха прекъснати и мащабът на нанесените там поражения тепърва започва да се изяснява.Днес бе съобщено още, че са починали шестима обитатели на старчески дом в окръг Брауърд, Югоизточна Флорида, където няма ток. Трима от тях са починали в самия дом, а останалите трима - след като били откарани в болница.По последни данни 4,3 милиона абонати, или около 9 милиона души, остават без ток във Флорида и съседни щати на САЩ.В понеделник, когато бе пикът на кризата с електроснабдяването, причинена от Ирма, бяха засегнати повече от 7,8 милиона абонати, или над 16 милиона човека.Голяма част от евакуираните скоро ще се завърнат по домовете си. Те обаче ще заварят домовете си разрушени, защото стихията е разрушила 1/4 от домовете на хората. Ураганът е срутил къщите с поривите си до 192 км/ч.", "date": "2017.09.13", "title": "Ирма е убила най-малко 77 души"}
{"url": "https://offnews.bg/bojni/kobrata-i-dzhoshua-se-zaplashiha-s-nokaut-665058.html", "text": "Взаимни закани за нокаут си размениха Антъни Джошуа и Кубрат Пулев като загрявка за мача им на 28 октомври. Двамата ще се бият за световната титла на IBF в Кардиф.“На 28 октомври пред 80 000 зрители ще се чувствам много добре. Вярвам в това! Сега се чувствам отлично, а след месец и няколко дена смятам да се чувствам още по-добре. В топ форма съм и готов за бой“, заяви Кобрата пред английска телевизия.“Може да се каже, че ще е малко кратко времето за подготовка, поради малки неуредици може би в моя тим и от моите мениджъри. Вярвам, че ще нокаутирам Антъни Джошуа. Да, вярвам! Вярвам, че ще го победя, не знам по какъв начин, но вярвам, че ще го победя!“, добави машината от столичния квартал Младост 2.Гигантът от Уотфорд не му остана длъжен. \"Това е тежка категория, трябва да нокаутираш съперника. Това винаги прибавя стойност към победата - като черешка на тортата е\", коментира Антъни Джошуа,\"Никой не идва на боксов мач, за да гледа 12 рунда. Затова ще го приема като неуспех, ако не спечели с нокаут. Така беше и срещу Кличко. Не е същото, ако оставиш съдиите да решават и това прави бокса вълнуващ\", заяви шампионът.", "date": "2017.09.13", "title": "Кобрата и Джошуа се заплашиха с нокаут"}
{"url": "https://offnews.bg/izvan-terena/flojd-mejuedar-imam-7-gadzheta-zashtoto-e-shtastlivo-chislo-665052.html", "text": "Любопитен чат имаше Флойд Мейуедър с куклата Диего от YouTube канала \"Awkward Puppets\". Непобеденият при професионалистите боксьор се изповяда, сниман пред неговия стриптийз клуб в Лас Вегас.Богаташът разкри, че има 7 гаджета в момента. Цифрата не е случайна, тъй като 7 е щастливо число.Понякога излиза да хапне навън с няколко от приятелките си. Избягва да е с една, защото това било близо до нула. Какъв мъдрец!Боксьорът има 25 коли само в гаража си в Лас Вегас. Сред тях червено Бугати и жълто Ферари. Флойд беше категоричен, че нищо не може да го върне вече на ринга. \"Трябва да е бой с извънземно на друга планета\", остави си вратичка американецът.Мистър Пари сподели, че не брои спестяванията си, защо има няколко банкови сметки. \"Сигурно са 200-300 милиона долара общо\", махна с ръка Мейуедър, който прибра 100 милиона долара само от мача с Конър МакГрегър през август.", "date": "2017.09.13", "title": "Флойд Мейуедър: Имам 7 гаджета, защото е щастливо число"}
{"url": "https://offnews.bg/obshtestvo/izsichat-528-darveta-v-rezidentcia-boiana-napadnali-gi-koroiadi-665044.html", "text": "Всички болни дървета в резиденция \"Бояна\" ще бъдат изсечени. Става дума за 528 борове, нападнати от корояди.Искането е постъпило в Столична община от шефа на комплекса. Изсичането е одобрено от комисията по екология към Столична община и ще бъде извършено под контрола на дирекция \"Зелена система\". Болната растителност е от вида бял бор. Препоръката е на мястото на изсечените да бъдат заседени нови не само иглолистни, но и широколистни дървета.Изсечената дървесина ще бъде изцяло унищожена, обясни за OFFNews шефът на комисията по екология Лорита Радева.\"Бояна\" представлява комплекс с вили и парк, който служи за резиденция на президента и премиера и други високопоставени членове на властта. Резиденцията се ползва и като място за официални приеми, срещи, съвещания. Там ще бъдат проведени и ключови събития по българското председателство на ЕС догодина.", "date": "2017.09.13", "title": "Изсичат 528 дървета в резиденция 'Бояна', нападнали ги корояди"}
{"url": "https://offnews.bg/obshtestvo/sms-do-direktora-na-smg-predi-skandala-tvoite-uchiteli-podkrepiat-kor-665067.html", "text": "Заплашителен SMS до уволнения директор на Софийската математическа гимназия Антони Стоянов е предшествал избухването на скандала със СМГ. Съдържанието му прочете днес председателят на Съюза на математиците в България (СМБ) акад. Петър Кендеров пред депутатите от образователната комисия, министъра на образованието, журналисти, учители от СМГ и членове на настоятелството ѝ.\"Сава\" е Сава Гроздев - председател на определената от МОН национална комисия за математическото състезание \"Европейско кенгуру\" и ръководител на едноименното сдружение, което е един от организаторите на състезанието тази година. Другият е СМБ.Гроздев и Кендеров влязоха в остър конфликт, след като до националния кръг бяха допуснати само ученици, явили се при сдружението. Те бяха класирани, без да бъдат публикувани точките, които са получили на областния кръг. Всички, явили се при СМБ - големите математически гимназии в страната, включително СМГ, бяха изхвърлени. След като МОН се намеси, не бе направено ново класиране, а просто към първия списък (с близо 400 имена) бяха прибавени подадените от СМБ - общо 588.SMS-ът бе прочетен в присъствието на Гроздев, но след това той не получи думата, а заседанието бе прекратено. Пред OFFNews Кендеров заяви, че причината за гневното съобщение е решението учениците от СМГ да се явят на състезанието не чрез сдружението, а чрез СМБ. Избухването на Кендеров бе в отговор на изказване на Гроздев, който спомена, че водил директора Стоянов на ресторант и платил сметката.Прочитането на SMS-а бе може би най-напрегнатият момент от срещата, но съвсем не единственият. Двата часа и половина преминаха във взаимни остри обвинения и странни обяснения. Различните страни така и не заговориха на общ език.Още с встъпителните си думи началничката на Регионалното управление на образованието в София Ваня Кастрева обвини Антони Стоянов в \"непристойно\" поведение спрямо нейни колеги, след което министърът на образованието Красимир Вълчев заяви, че бившият директор е въвлякъл и ученици в конфликта, че не обединява, а разделя училищната общност, което го накарало да се съгласи с отстраняването му.Вълчев не подмина темата за настоятелството, чрез което се организират съботно-неделните курсове по математика в СМГ, които генерират стотици хиляди левове приходи всяка година. \"Част от настоятелствата са превърнати в черни каси - заяви той. - Използват се за събиране на приходи от родителите със задължителен характер или намек на задължителност\". За да спре порочната практика, тази седмица Вълчев изпратил писмо до всички директори на образователни институции \"да се въздържат да събират приходи от родителите\".Председателката на настоятелството Искра Спасова го защити: миналата година са изразходвани над 200 хил. за училището, 76 хил. от тях са отишли за ремонт на съблекалните, дали сме 50% за саниране, 10 хил. за мебели, за компютри, за консумативи. Отделно са плащани пари за състезания на децата, каза тя. Спасова бе категорична, че информацията за годишни приходи на СМГ в размер над 1 милион лева не са верни. По-късно пред OFFNews тя заяви, че за хонорари на учителите, които водят курсовете в събота и неделя, за допълнителното ангажиране на охрана и за счетоводителите са отишли 635.9 хил. лева.Връщайки се към \"Европейско кенгуру\" в отговор на въпрос, зам.-министър Таня Михайлова пък даде странно обяснение по въпроса защо след несправедливото изхвърляне на учениците, явили се при СМБ, не е направила ново класиране на база точки, включващо всички участници - и явилите се при СМБ, и тези при сдружението на Сава Гроздев. Тя се притеснила как биха се почувствали учениците, които вече са в списъка с допуснатите до националния кръг, ако изведнъж ги отстранят заради малко точки. Мисля, че учителите ще ме разберат, каза Михайлова, която е бивш директор на училище в София.Чувайки това, зам.-председателят на комисията Ерол Мехмед откровено заяви, че министерството е сътворило истинска каша и отбеляза, че когато институциите се намесват, намесата им трябва да е по-умна. Ако проблемът не е решен в училището, а допълнителната намеса е повлияла негативно, значи по системата нещо куца, заключи той.Кастрева също не бе убедителна в отговора на въпроса с какви мотиви е освободила Стоянов, за да назначи на негово място  (официално Рачева), при това с .Тя заяви, че мотивите за уволнението били изложени подробно на 25 страници, били нарушени различни точки от длъжностната характеристика, директорът загубил доверието на началниците си. В резюме каза, че решението ѝ е добре защитимо. Тя нарече 117-минутната процедура \"изключително прозрачна\" и в услуга на обществото, което трябвало да знае в кой момент има смяна на директор. Краткият срок бил наложен от \"обективни обстоятелства\".Началничката на РУО и бивш зам.-министър на образованието обясни, че се е спряла точно на кандидатурата на Зоя Савова от трите получени, защото бившата учителка \"познава ситуацията в СМГ, има авторитета на един от добрите учители математици\" там.Работим като държавници в интерес на децата, увери Кастрева.Малко по-късно самата Савова я опроверга. Попитана от другия зам.-председател на образователната комисия и бивш министър на образованието проф. Анелия Клисарова уволнила ли е трима новоназначени учители, спечелили конкурси по времето на Стоянов, както OFFNews писа, тя каза, че имала нужда от време, за да се ориентира в обстановката и че не разбира за кои учители я питат.Само два дена по-рано .Единственото ясно от отговора на Зоя Савова бе, че дисциплинарно уволнената учителка Петя Тодорова е възстановена на работа.\"Всички сме горди, когато посрещаме децата от СМГ с медалите на летището. А какво направихме? Вместо да ги мотивираме, допуснахме на три, четири нива разправия. Първо - с Кенгуруто, замесихме учителите, родителите, и децата включихме в спора. Несправедливо е. Не мога да бъда съгласна с това\", коментира с горчивина проф. Клисарова.Не позволявайте СМГ да бъде разгромена, както се случи с Класическата гимназия - хората там са национална ценност, не ни занимавайте с простотии, призова дългодишният член на образователната комисия Станислав Станилов.", "date": "2017.09.13", "title": "SMS до директора на СМГ преди скандала: Твоите учители подкрепят Корнелия, не ГЕРБ - вината ще е твоя"}
{"url": "https://offnews.bg/futbol/novo-druzhestvo-shte-razpredelia-banitcata-s-imotite-na-tcska-665045.html", "text": "Ново дружество ще разпределя апетитната баница с имотите на ЦСКА. Това реши днес официално Министерски съвет. То се казва \"Сердика\" и в капитала му бяха апортирани \"Българска армия\", база \"Панчарево\" и част от терените в местността \"Къро\", където тренират волейболисти, борци, джудисти и други.До 3 седмици се очаква дружеството да обяви старт на процедурата, по която ще се отдават имотите. Към футболните апетити има ЦСКА-София - дружеството на Ганчев, което ги получи за 30 минути миналото лято без никакви процедури и конкурси. Интерес имат и от ЦСКА 1948.Ето съобщението на МС:\"Министерският съвет одобри създаването на ново държавно дружеството - \"Сердика спортни имоти\" ЕАД. Капиталът на дружеството, на който държавата е едноличен собственик, се формира чрез апортиране на имотите - спортен комплекс \"Българска армия\"; спортно-тренировъчна база - Панчарево; спортен комплекс \"Червено знаме\" и част от спортен комплекс \"Къро\".Имотите са собственост на Министерството на младежта и спорта и до този момент не са включени в капитала на нито едно от съществуващите дружества, на които министерството е принципал.Създаването на ново дружество ще създаде по-широк кръг от възможности за реализация на тези спортни имоти чрез публично-частно партньорство, отколкото ако бъдат включени в активите на някое от съществуващите вече дружества - Национална спортна база ЕАД и Академика 2011 ЕАД. Учредяването на едноличното акционерно дружество и включването в капитала му на посочените обекти и спортни съоръжения, ще спомогне да се предприемат действия по модернизирането им, както и за тяхното по-добро управление.Плановете на ММС са в \"Сердика спортни имоти\" ЕАД да бъдат включени всички имоти, собственост на Министерството на младежта и спорта, които не са част от активите на НСБ ЕАД и \"Академика\" 2011 ЕАД и за които ще се търсят варианти за модернизация чрез публично-частно партньорство.На министъра на младежта и спорта се възлага да упражнява правата на държавата в новоучреденото дружество, както и да сключи договори с новоизбраните членове на съвета на директорите. Членовете на съвета на директорите на дружеството са Мариана Петрова, Людмил Лазаров и Александра Левянска. Седалището на дружеството е на национален стадион \"Васил Левски\" (бул. \"Евлоги Георгиев\" № 38).Първата задача на мениджмънта на новото дружество е да обяви в срок от 3 седмици процедурата по отдаване под наем на стадион \"Българска армия\" и спортно-тренировъчна база \"Панчарево\".", "date": "2017.09.13", "title": "Ново дружество ще разпределя баницата с имотите на ЦСКА"}
{"url": "https://offnews.bg/futbol/sarbi-blokiraha-ludogoretc-na-letishte-hero-pobesnia-665043.html", "text": "Самолетни неволи блокираха Лудогорец на летището във Варна. Шампионите ни потеглиха днес за гостуването на Истанбул ББ в групите на Лига Европа. Мачът е утре. Оказа се, че предвиденият за тази сутрин чартърен полет до Истанбул ще се забави много сериозно. Нашите трябваше да излетят в 10:30 за южната ни съседка. Минути преди посочения час стана ясно, че полетът на сръбска авиокомпания е преместен за 13:30 часа без знанието на разградския клуб.Близо час по-късно обаче - около 11:20, стана още по-лошо. Часът на излитане за Истанбул отново бе променен - за 14:10.Това заклещи лудогорци за нови четири часа на аерогарата в морската столица. И изнерви сериозни футболистите, на които им писна да видят в кафето.Графикът на треньора Димитър Димитров за тренировки и режим беше сериозно объркан. Херо ходеше видимо ядосан из летището.", "date": "2017.09.13", "title": "Сърби блокираха Лудогорец на летище, Херо побесня"}
{"url": "https://offnews.bg/zvezdi/misho-shamara-ne-mozhe-da-biesh-babi-na-granitcite-i-vmesto-da-te-nak-665053.html", "text": "\"Не може да отидеш да биеш баби по границите и вместо прокурорите да ти повдигнат обвинение, да станеш зам. министър-председател, да си един вид скинар, а в същото време да си пълния монгол в лице, прави се на расист, а генетично е пълният Кемал Ататюрк\".Така Мишо Шамара се изказа за вицепремиера Валери Симеонов на пресконференция по случай завръщането си в България за няколко концерта с \"Гумените глави\".\"Абсурдно е да има расизъм в България, това ме отвращава, нетолерантността ме отвращава. Това, което се случва тук, е най-големият смях на света. След Тръмп, разбира се\", каза Мишо, който вече 3 години пребивава в Америка и определи президента на САЩ като \"най-простия\" такъв.Очевидно Шамара е доволен от заминаването си за Страната на неограничените възможности:\"Мисля, че Америка е най-прекрасното място на света, там е най-свободно, несправедливостите са много по-малко в сравнение с България. В България таванът е много нисък, тук трябва да се живее с наведена глава. Малко късно направих избора да замина, но по-добре късно, отколкото никога\", коментира заминаването си Шамара.\"В Конституцията на Америка е записано, че свободата на словото е неприкосновена. Там хора с обратно на моето мнение, например неонацистите, могат да си развяват знамената на улицата - в Европа това е забранено\", допълва той.В момента Шамара подготвя ново студио в Америка, където да развива музиката си. \"В Америка е прекрасно, тук освен Миле Китич няма кого да запишем\", пошегува се Шамара и допълни, че в Америка слуша всякаква музика, а голяма част от имената, изградили класиката на американския хип-хоп, дори са му приятели: \"В Америка харесвам всякаква музика. Имам удоволствието и честта да бъда приятел с легенди от Чикаго, благодарение на тях съм на всеки най-голям лайф на сцената. Влезнах зад сцената, Chuck D от Public Enemy ми вика \"гепи\", с Ice Т пием текилки, а с Grandmaster Flash и Furious Five си говорим. Това все едно да си мюсюлманин и да отидеш в Мека или да си християнин и да отидеш на Божи гроб, тоест може да ми викате Хаджи Мишо.\"\"И като си говорим за божественост в хип-хопа, в България той има три основни двигателя - Васко Теслата, Диджей Станчо и аз\", пошегува са Шамара.На пресконференцията присъства и друго знаково лице от \"Гумените\" - диджей Дидо Д, който в момента е по-известен с псевдонима си Диан Соло. Той сподели, че първият концерт - във Варна, е бил страхотен: \"Емоцията беше уникална, само есенция - от началото до днес\".Двамата разкриха, че клуб \"Терминал 1\", където днес и утре ще излязат рапърите след 20 г. в почивка, е разпродаден изцяло само за три дни.\"Вземете си тефтер и химикал, защото ще ви покажем как се прави шоу\", заканиха се те. \"Във Варна цивриха като ме видяха, сълзичките им капеха\", каза Мишо. Те все още помнят текстовете на песните си отпреди 20 г., а също така са подготвили и специален трибют към български и американски рапъри: \"Колкото и да изглеждаме божествено, ние сме нормални хора, опасявахме се, че сме забравили песните, но не сме\".\"Ще изпеем музика, която съдържа много сексистко и хомофобско съдържание, много насилие. Но тогава тази музика я правихме като онези момчета от ранните 90-те, които бяха скъсали веригите на комунизма в България. Правихме музика, която бе тоталния бунт срещу статуквото. Не забравяйте, че музиката слага кавички. В една песен може да пееш каквото си искаш, това не значи, че ще го направиш наистина\", разказа Шамара.\"Пели сме глупости, но тази музика остава като саундтрак на живота на едно поколение - първата целувка, първото дръпване от тревичка, първото къпане в морето. Това е саунд, който беше революционен\", допълни шеговито Шамара.Всъщност Мишо Шамара е единствения български изпълнител, който четворно платинен албум с 200 000 продадени носителя. Днес и утре той, Дидо Д и Вальо Кита ще забият в \"Терминал 1\", за да върнат много хора към младежките, а в една част от тях и към детските спомени. ", "date": "2017.09.13", "title": "Мишо Шамара: Не може да биеш баби на границите и вместо да те накажат, да станеш вицепремиер"}
{"url": "https://offnews.bg/futbol/kitajski-klub-obvini-sapernika-che-organiziral-3-katastrofi-predi-mac-665061.html", "text": "В китайския футбол май са на път да бият мутренските години у нас, когато от Ловеч до Кюстендил се случваха какви ли не невероятни събития покрай мачовете.Прочутият португалец Андре Вилаш-Боаш обвини съперник, че е организирал нарочно катастрофи с цел да забави тима му за важен мач. Бившият мениджър на Челси и Тотнъм сега води Шанхай SIPG.Отборът му имаше реванш в Азиатската Шампионска лига срещу Гуанджоу Евергранде. Според португалския спец две коли нарочно спретнали три катастрофи пред автобуса на отбора му. Целта била да се забави максимално Шанхай SIPG, а играчите да пристигнат изнервени и неуспяли да разгреят добре.  Ако е вярно, целта на коварния план е била постигната, макар и частично. Гуанджоу успя да превъзмогне загубата 0:4 от първата среща. В продължението съперниците си размениха по един гол и се стигна до дузпи. Там отборът на Вилаш-Боаш победи след дузпи.Явно съперникът е работил добре и със съдията. Шанхай завърши мача с 9 души. Андре ревна, че реферът е спестил червен картон на играч от домакините. За капак е насрочил дузпите пред агитката от Гуанджоу. ", "date": "2017.09.13", "title": "Китайски клуб обвини съперника, че организирал 3 катастрофи преди мач"}
{"url": "https://offnews.bg/kultura/mezhduzvezdni-vojni-epizod-ix-s-nov-rezhisior-i-data-na-premiera-665047.html", "text": "Джей Джей Ейбрамс, който режисира епизода \"Star Wars: The Force Awakens\", ще бъде част и от екипа на \"Междузвездни войни: Епизод IX\", съобщиха от \"Лукасфилм\". Премиерната дата на филма също бе променена и преместена от 24 май 2019 г. на 20 декември 2019 г.Така \"Епизод IX\" ще бъде на екран по същото време като предшествениците си \"The Force Awakens\" и \"Star Wars: The Last Jedi\".\"С \"The Force Awakens\" Ейбрамс постигна всичко, на което можехме да се надяваме и съм толкова развълнувана, че ще работим отново заедно\", каза Катлийн Кенеди, президент на\"Лукасфилм\".Ейбрамс също ще бъде съавтор на филма с Крис Терио, който ще бъде продуциран от Кенеди, Мишел Рейван и Ейбрамс.Франчайзът \"Междузвездни войни\" наскоро е отчел добра печалба от работата си с Ейбрамс и по тази причина той заменя Колин Тревороу, който напусна след сериозни критики.", "date": "2017.09.13", "title": "Междузвездни войни: Епизод IX с нов режисьор и дата на премиера"}
{"url": "https://offnews.bg/temida/iuristi-nastoiavat-prezidentat-da-varne-izbora-za-shef-na-vas-665039.html", "text": "Инициативата \"Правосъдие за всеки\" и група адвокати призоваха президента Румен Радев да не подписва указа, с който трябва да назначи съдия  за председател на Върховния административен съд (ВАС). В понеделник той  с 20 от гласовете членовете на Висшия съдебен съвет (ВСС), а още преди да бъде номиниран за поста се , че именно Чолаков ще е новият председател на ВАС. Изборът премина и при пълно игнориране на информацията за съмнителни  на Чолаков. В открито писмо до президента Румен Радев от \"Правосъдие за всеки\" настояват той да не подпише указ за назначаването на Чолаков и да върне двете кандидатури за шеф на ВАС за ново обсъждане и гласуване от новия състав на ВСС. \"Вие имате право да откажете да подпишете указ за назначаването, когато не сте лично убеден, че е проведен честен, независим, състезателен и професионален избор за толкова важен пост в съдебната система. Вие, като обединител на нацията, дори сте длъжен да откажете, ако имате и най-малките съмнения в почтеността и убедителността на този избор, от гледна точка на обществото\", се посочва в писмото.В текста се посочва още, че процедурата е минала изцяло по предвиден от настоящия председател на съда ред. Процедурата е била \"непрозрачна, немотивирана и изпълнена с огромно съмнение за външен натиск\", обясняват от \"Правосъдие за всеки\": В писмото се припомня, че лично настоящият председател на съда Георги Колев е издигнал кандидатурата на Чолаков и по негово настояване ВСС промени сроковете за номинациите и избора, така че да съвпаднат с мандата на сегашния му състав. Пак по настояване на Колев и в нарушение на закона Общото събрание на съдиите от ВАС проведе гласуване, за да подкрепи един от кандидатите. \"Тези факти говорят достатъчно красноречиво, че това бе една дирижирана и опорочена процедура, напълно неприемлива за обществото\", заключават от \"Правосъдие за всеки\".В писмото се посочва, че процедурата по избора е оставила съмнения за политическа намеса, влияние и \"прокурорска целесъобразност\" в избора. Съмненията се подсилват и от факта, че в хода на дискусията е пренебрегната реалната оценка на професионалните и нравствени качества на двамата издигнати кандидати, както и на техния стаж като съдии в съответния съд и система:Във вторник 41 адвокати призоваха също държавният глава да не подписва указа за назначаването на Чолаков. В писмото си те са още по-остри, като наричат избора на Чолаков \"неморален\" акт \"на погазване на демокрацията и съдийската независимост\". Аргументите им са подобни на тези от \"Правосъдие за всеки\" - настояват, че процедурата е променена от сегашния председател Георги Колев, който въвел правило, че Пленума на ВАС ще избере само един кандидат, който вземе гласове над 50%. \"Това прави процедурата по избор, състезание с един кон\", се посочва в писмото на адвокатите.Те припомнят, че опонента на Чолаков съдия Соня Янкулова е \"безспорен професионалист, съдия от кариерата, ползва се с уважението на колегите си и юристите от цялата страна\".Въпреки, че този състав на ВСС бе готов да започне процедура по импийчмънт на Лозан Панов, заради медийни публикации, в т.нар.кафяви медии, собственост на Делян Пеевски, те пренебрегнаха медийни публикации за съдия Чолаков на сайтовете “Бивол” и “Медиапул”, където имаше описани безспорни факти. Съдия Чолаков се оправда, доколкото можа на зададени му за тези публикации въпроси, но не представи някакви доказателства, посочват още адвокатите.Според тях \"инсталирането\" на човек на \"задкулисието\" в този съд, за когото се знае още отпреди три месеца, че ще оглави съда, ще остави съмнението, че съдебната система не е независима. Те определят изтеглянето на процедурата в рамките на мандата на сегашния състав на ВСС като индикация за предварителни договорки и непрозрачен избор.Адвокатите призовават президента да не допусне \"демокрацията, правовия ред, справедливостта, да бъдат загърбени и точно органа, управляващ съдебната власт, да показва на гражданите на страната, че у нас няма прозрачност и състезателност, а напротив,че избора на председател на ВАС предварително договорен в някакви тъмни кабинети\" и припомнят, че Европейската комисия следи избора отблизо.", "date": "2017.09.13", "title": "Юристи настояват президентът да върне избора за шеф на ВАС"}
{"url": "https://offnews.bg/sviat/45-000-rusnatci-evakuirani-v-22-grada-za-den-zaradi-falshivi-signali-z-665048.html", "text": "45 000 руснаци са били евакуирани във вторник в 22 населени места заради фалшиви сигнали за бомба, съобщи РИА Новости, позовавайки се на източник в силовите структури. Анонимни сигнали е имало в редица големи градове като Ставропол, Владивосток, Калининград, Красноярск, Якутск и др.Евакуирани са били общо 205 обекта - административни сгради, училища, университети, кина, търговски центрове. Всички сигнали са се оказали фалшиви.Хората, отправили заплахите, все още се издирват. ", "date": "2017.09.13", "title": "45 000 руснаци евакуирани в 22 града за ден заради фалшиви сигнали за бомба"}
{"url": "https://offnews.bg/politika/gerb-vazrodi-zakona-na-reformatorite-za-starite-stolitci-665041.html", "text": "ГЕРБ обяви, че вече има политическа воля да създаде нов Закон за великите стари столици на България.Това обяви на брифинг зам.-председателят на ГЕРБ Цветан Цветанов. \"Трябва да дадем заслуженото за старопрестолните столици. Страната ни има богата история. Периодът на Първото и Второто българско царство свързваме с Плиска, Велики Преслав и Велико Търново\", обясни смисъла на закона Цветанов.Такъв закон беше предложен в края на мандата на предното правителство, в което участваха и реформаторите. Този закон беше именно тяхно предложение и не беше приет на комисия, тъй като тогава мнението беше, че не сме готови за такъв закон.\"Много са били дебатите, които са се водили в последните десетилетия за това дали да има Закон за великите стари столици. Днес имаме политическата воля това да се случи в диалог с местната власт, с гражданското общество и с тези, които възстановяват разкопки“, заяви Цветанов.По думите целта на такъв закон е да представи богатото културно наследство на страната ни.", "date": "2017.09.13", "title": "ГЕРБ възроди Закона на реформаторите за старите столици"}
{"url": "https://offnews.bg/litca/aun-san-su-chi-ot-simvol-na-demokratciata-do-masovi-ubijstva-665029.html", "text": "Когато на сутринта на 25 август пристигна новината, че бунтовници от Араканската Рохингска Армия на Спасението (Арас) са нападнали полицейски части в северната част на щата Ракин, убивайки 12 души и хванали армията неподготвена, не отне дълго на новия \"комитет на информацията\" на Мианмар да влезе в действие.Преди Бирма, сега Мианмар, познава действието на подобни комитети в историята си. Авторитарните правила на действие повеляват истината да бъде казана, както властта я вижда и да опонира на \"враговете на народа\". И така в една официална Фейсбук страница доброволец от армията с неспирни ъпдейти говори за \"Бенгалите - терористи и екстремисти\" със снимки на обезобразени трупове до бисквити от Световната хранителна програма, за да действа като доказателство, че доброволците подкрепят бунтовниците.\"Поставяте хората ни в опасност\", беше отговорът на хуманитарните организации, които осъдиха тези опити за дезинформация. Помощта за Мианмар е спряна. Бангладеш протестира срещу използването на думата \"Бенгали\", която носи в себе си смисъл, че мюсюлманите рохинги са нелегални емигранти от Бангладеш.След това от името на същата тази официална Фейсбук страница изчезнаха думите \"щатски съветник\" - титлата, която носи управленецът на Мианмар (като министър-председател - бел. ред). Всички тези неща карат хората да се питат: къде е Аун Сан Су Чи?След десетилетия хвалебствия на Запада по неин адрес, дългогодишният политик, познат и като Лейди, се намира в центъра на глобален гняв. Нейното лице отново е по плакати на протести, но този път скандиранията са ядосани. Подписка Аун Сан Су Чи да върне Нобеловата си награда за мир събра подкрепа от хиляди.Източникът на гнева е бруталната военна кампания на Мианмар срещу етническото малцинство и военните части на мюсюлманите рохинги, които живеят в страната. По последни данни на ООН, след началото на новите боеве от преди 2 седмици около 270 хил. рохинги са избягали в съседен Бангладеш. Организацията на обединените нации изрази мнение, че това, което се случва в Мианмар, е \"етническо прочистване\".И докато броят на ранени, прогонени и мъртви расте, известни международни фигури и \"колеги\" по Нобелова награда на Аун Сан Су Чи призовават поне за нейното публично осъждане.\"Ако политическата цена на това да се изкачиш на най-високия пост в твоята страна е мълчание, то цената е прекалено висока\", написа в статия южноафриканският активист, носител на Нобел за мир Дезмънд Туту.Дипломати и анализатори твърдят, че щатският съветник и нейната Национална лига за демокрация (НЛД) публично и не толкова публично са в един кюп с военните, които в продължение на десетилетия тормозиха Мианмар, дори държаха и Аун Сан Су Чи в затвора.Някои казват, че казусът с рохингите обединявал страната, че Су Чи нямала друг избор.Други смятат, че тя е дълбоко морален човек, осакатен от крехката политическа система на Мианмар, която обаче дава и много правомощия на военните. Трети виждат инатлив лидер, който се изолира от западните си партньори, които някога я възхваляваха.С нарастване на кризата стана ясно, че Аун Сан Су Чи няма да участва в срещата на върха на ООН по-късно този месец, а там ще бъде вицепрезидентът на страната.В новосъздадената квазидемокрация на Мианмар кризата отново събуди риториката на военната хунта, която умело си служи с техниките на \"фалшивите новини\" и описва медии като Би Би Си и Voice of America като \"небе, пълно с лъжци\".Изявленията на армията и официалната власт са почти идентични. И въпреки това се смята, че хората около Су Чи, дори и тези назначени от нея, а някои са и военни, не я представляват напълно.\"Не се знае до каква степен армията упражнява натиск върху нея\", казва Бенедикт Роджърс от организацията \"Християнска солидарност\", който е и дългогодишен наблюдател на мианмарските събития.И докато Су Чи се опитва да се дистанцира от най-взривяващата реторика, тя се провали на друго място. В телефонен разговор с президента на Турция Ердоган тя обвинила \"терористи\" в създаването на дезинформацията в Мианмар. Вицепремиерът на Турция пък туитна една от многото фалшиви снимки уж от мястото на сблъсъците.Допуска се и тезата, че Аун Сан Су Чи, дори и да иска, не може да говори в защита и от името на рохингите, без да рискува стабилността в страната.На местно ниво истината е ясна - омразата към рохингите е нещото, което обединява всички в Мианмар - будустите екстремисти, масите хора, армията и дори партията на Су Чи.В интервю за Гардиън личният адвокат и говорител на партията на Су Чи казва: \"Те не са мианмарци, те са чужденци\".Въпреки всичко, Су Чи е най-доброто, което Мианмар има към този момент, смятат дипломати. Но разстоянието между нея и западните ѝ съюзници стават все по-голямо заради казуса с рохингите.Надежда за справяне със ситуацията има и в нея най-силно вярват азиатски лидери. Миналата седмица индонезийският външен министър посети Мианмар и там призова насилието да спре.За десетките хиляди рохинги в бежански лагери обаче не думите, а действията са важни.\"Су Чи е уважаван човек\", казва Кяау Уин, рохингски политик. \"Не смеем да критикуваме, да кажем дали е права или не. Само се надяваме тя да направи нещо добро\".", "date": "2017.09.13", "title": "Аун Сан Су Чи: От символ на демокрацията до масови убийства"}
{"url": "https://offnews.bg/ikonomika/10-ot-10-mrrb-otkri-narushenia-vav-vsichki-obshtestveni-porachki-na-a-665037.html", "text": "Обществената поръчка за географска информационна система (ГИС) за райониране на популации от комари, както и още девет поръчки по транс-регионалната програма с Румъния, ще получат финансови санкции от близо 200 хиляди лева заради установени нарушения.Това става ясно от отговор на регионалното министерство до Десетте поръчки са с партньор и възложител Асоциацията на дунавските общини (АДО), чийто председател е кметът на Русе Пламен Стоилов. Общата стойност на проектите е 3.2 милиона лева без ДДС. По повод на сигнала на Антикорупционния фонд регионалното министерство е извършило проверка, която е открила нарушения. Ведомството на Николай Нанков е контролиращ орган по проектите за трансгранично сътрудничество по програма \"Интеррег V-A България Румъния\". Проведената процедура за обществена поръчка за райониране на популациите от комари, на стойност 797 хиляди лева без ДДС, е с най-много установени нередности - незаконосъобразна методика за оценка, липса на прозрачност по време на оценката и недостатъчно подробно определяне на предмета на договора. Той получава санкция в размер на 10% от допустимите разходи, финансирани от Европейския фонд за регионално развитие (ЕФРР). Фондът е основен донор с 85% от финансирането по програмата. При останалите девет поръчки са установени различни нарушения, като незаконосъобразни методики за оценка на офертите, смесване на критериите за подбор с показателите за оценка, недостатъчно подробно определяне на предмета на договорите и други. Финансовата санкция за тях е корекция в размер на 5 до 10% от допустимите разходи, финансирани от ЕФРР.Десетте поръчки бяха анализирани от експерти на Антикорупционния фонд след получен сигнал за една от тях. При подробното разглеждане на всички оферти бяха установени множество нередности, които бяха детайлно анализирани и изпратени на контролиращи и правоохранителни органи в България и Румъния. От МРРБ, заявяват че част от изпратените въпроси и съмнения в сигнала са извън техните правомощия, но след приключването на проверките в Сметната палата и прокуратурата, контролиращия орган може да възобнови проверката. В две от проверяваните процедури са установени и съмнения за конфликти на интереси, които са изпратени на правоохранителните органи и при потвърждение от тях, от контролиращия орган имат готовност също да възстановят проверката си. Десетте обществени поръчки, за които АКФ сигнализира органите са:1. „Разработване на съвместна географска информационна система (ГИС) за контрол на популацията на насекоми, в рамките на проект: „Разработване и приемане на съвместно институционализирано партньорство за управление на риска от прекомерна популация на насекоми, които засягат общественото здраве и безопасност в рамките на трансграничния регион Румъния-България“, с регистрационен номер 15.3.1.016“.Спечелил участник - \"Гражданско общество \"Гис Дунав\" с оферта за 797 400 лв. без ДДС2. „Изготвяне на предварително проучване на територията на българската част от трансграничния регион Румъния-България, както и интегриране на изготвеното проучване с проучването на румънската част от трансграничния регион Румъния-България на партниращата организация, в рамките на проект „Разработване и приемане на съвместно институционализирано партньорство за управление на риска от прекомерна популация на насекоми, които засягат общественото здраве и безопасност в рамките на трансграничния регион Румъния-България“, с регистрационен номер 15.3.1.016“.Спечелил участник - ДЗЗД \"Дунав Еко партнърс\" с оферта за 175 000 лв. без ДДС.3. „Изготвяне на стратегия за маркетинг и промоциране в рамките на проект „Разработване и промоциране на съвместен природо-туристически продукт: Маршрут „Защитено природно наследство на територията на трансграничния регион Румъния-България“, с регистрационен номер 15.2.1.068“.Спечелил участник - консорциум \"Дунавски хоризонти\" с оферта за 101 000 лв. без ДДС4. „Изготвяне на предварително проучване на територията на българската част от трансграничния регион Румъния-България, както и интегриране на изготвеното проучване с проучването на румънската част от трансграничния регион Румъния-България на партниращата организация, в рамките на проект „Разработване и промоциране на съвместен природо-туристически продукт: Маршрут „Защитено природно наследство на територията на трансграничния регион Румъния-България“, с регистрационен номер 15.2.1.068“.Спечелил участник - Консорциум \"Природа Дунав\" с оферта за 150 000 лв. без ДДС5. „Изготвяне на предварително проучване на територията на българската част от трансграничния регион Румъния-България, както и интегриране на изготвеното проучване с проучването на румънската част от трансграничния регион Румъния-България на партниращата организация, в рамките на проект „Разработване и промоциране на съвместен културно-исторически туристически продукт: Маршрут „Римска граница на територията на трансграничния регион Румъния-България“, с регистрационен номер 15.2.1.067“.Спечелил участник - консорциум Данубиус с оферта за 280 000 лв. без ДДС6. „Изготвяне на предварително проучване на територията на българската част от трансграничния регион Румъния-България, както и интегриране на изготвеното проучване с проучването на румънската част от трансграничния регион Румъния-България на партниращата организация, в рамките на проект „Проучване на възможностите за намаляване на използването на TEN-T мрежа в трансграничния регион Румъния-България чрез оптимизиране на товарния и пътнически транспорт и развитие на съвместен механизъм за подкрепа на интермодални връзки“, с регистрационен номер 15.1.1.010“.Спечелил участник - ДЗЗД \"ТЕН-Т мрежи предварителни проучвания\" с оферта за 660 000 лв. без ДДС7. „Разработване на промоционални материали в рамките на проект „Разработване и промоциране на съвместен културно-исторически туристически продукт: Маршрут „Римска граница на територията на трансграничния регион Румъния-България“, с регистрационен номер 15.2.1.067“.Спечелил участник ДЗЗД \"АДО Комюникейшън\" с оферта за 286 500 лв. без ДДС.8. „Разработване на промоционални материали в рамките на проект „Разработване и промоциране на съвместен природо-туристически продукт: Маршрут „Защитено природно наследство на територията на трансграничния регион Румъния-България“, с регистрационен номер 15.2.1.068“.Спечелил участник - Обединение Дунав имидж с оферта за 153 515 лв. без ДДС9. \"Изготвяне на стратегия за развитие в рамките на проект \"Разработване и промоциране на съвместен културно-исторически туристически продукт: Маршрут \"Римска граница на територията на трансграничния регион Румъния-България\", рег. Номер 15.2.1.067\"Спечелил участник ДЗЗД \"Обединение \"АДО-Лимес\" 180 000 лв. без ДДС10. Изготвяне на стратегия за подобряване на TEN-T мрежата чрез подобряванена капацитета на интермодални възли в трансграничния регион румъния-България, в рамките на проект „Проучване на възможностите за намаляване на използването на TEN-T мрежа в трансграничния регион Румъния-България чрез оптимизиране на товарния и пътнически транспорт и развитие на съвместен механизъм за подкрепа на интермодални връзки“, с регистрационен номер 15.1.1.010“.Спечелил участник - Бим консултинг ООД с оферта за 452 000 лв. без ДДС", "date": "2017.09.13", "title": "10 от 10: МРРБ откри нарушения във всички обществени поръчки на Асоциацията на дунавските общини"}
{"url": "https://offnews.bg/liubov-i-seks/printc-uiliam-nevolno-razkri-podrobnosti-okolo-bremennostta-na-kejt-665031.html", "text": "Принц Уилям вероятно е разкрил неволно в коя седмица е бременна херцогинята на Кеймбридж, докато получавал поздравления за щастливото събитие, съобщи сп. OK!.Принцът се изпуснал пред член на аудиторията на Националната конференция по психично здраве и полицейско сътрудничество в Оксфорд и пояснил, че тази седмица вече спокойно могат да обявят бременността.По тази причина се смята, че Кейт е бременна в 12-та седмица, тъй като това е седмицата, след която по-рисковата част от бременността се смята за отминала и двойките обикновено съобщават за бременността.", "date": "2017.09.13", "title": "Принц Уилям неволно разкри подробности около бременността на Кейт"}
{"url": "https://offnews.bg/ikonomika/ot-2019-g-taksa-smet-shte-e-spored-izhvarliania-bokluk-665046.html", "text": "От 2019 година размерът на такса смет ще зависи от три фактора по избор - според количеството изхвърлен боклук, според големината на имота и според броя на хората, които живеят в него.Това гласят промените в Закона за местните данъци и такси, гласувани днес в парламента на първо четене. Те бяха гласувани със 112 гласа „за“, 38 „против“ и 33 „въздържали се“.Според мотивите на вносителите от Министерски съвет въвеждането на принципа „замърсителят плаща“ ще представлява финансов стимул, както за лицата да намалят количеството на генерираните отпадъци, така и за общините – да оптимизират разходите по събиране, транспортиране и третиране на отпадъците. Предлага се водеща основа за определяне размера на такса смет да бъде количеството на битовите отпадъци.Предвижда се промените да влязат в сила от 1 януари 2019 година.От БСП обясниха, че няма да подкрепят промените, тъй като такса смет щяла да се вдигне.„Чух, че кметът на Димитровград е изчислил, че в селцата таксата смет ще се вдигне 10 пъти“, заяви Дора Янкова от червената партия.Според нея проблемът си е на ГЕРБ, тъй като са обещали данъците да не се увеличат.„Предупреждаваме гражданите, че ще се увеличи такса смет, общините не са готови да създадат такава организация“, добави тя.Според Менда Стоянова общините трябва да бъдат по-гъвкави, като никой не ги задължава да приемат една основа за прилагане на мярката за такса смет и тя може да бъде и комбинация.Манол Генов от БСП също разкритикува законопроекта и подчерта, че в него липсва реална оценка за въздействие на новия механизъм. Той попита Менда Стоянова, ако е кмет на Пловдив как ще преброи хората в кв. „Столипиново“, как ще определи размера на таксата и как ще я вземе.", "date": "2017.09.13", "title": "От 2019 г. такса смет ще е според изхвърляния боклук"}
{"url": "https://offnews.bg/politika/rumen-radev-se-sreshtna-s-naj-bogatia-balgarin-zad-granitca-665042.html", "text": "Президентът Румен Радев се срещна днес с най-богатият българин зад граница и почетен консул на България в канадския град Мисисага Игнат Канев.България цени високо родолюбивата дейност на Игнат Канев и неговата подкрепа както за запазване на културните и духовни традиции на българската общност в Канада, така и за осъществяването на редица проекти в сферата на образованието и здравеопазването у нас, е заявил президентът при срещата си Канев.Предприемачът е запознал президента с проекта на паметник на Васил Левски в Канада.  „За нас е изключително важно да създадем възможности за децата на българските емигранти да съхранят своя роден език и да се запазят като част от българския народ“, заявил бизнесменът, цитиран от прессекретариата на държавния глава.Радев казал още, че името на Канев е символ на успех и на това как той може да бъде постигнат с упоритост и честен труд.„Моята строителната компания е не само една от най-големите в Канада, но и пример за социално отговорен бизнес, който се грижи за своите служители и е съпричастен с техните нужди“, заяви Игнат Канев. Той бил категоричен, че откриването на новото педиатрично отделение в Университетската болница в град Русе не е последното дарение, което благотворителната фондация „Фамилия Канев“ прави за България.", "date": "2017.09.13", "title": "Румен Радев се срещна с най-богатия българин зад граница"}
{"url": "https://offnews.bg/bojni/kobrata-gneven-narochno-ne-prodavat-bileti-za-balgaria-665062.html", "text": "Кубрат Пулев алармира чрез фейсбука си, че се пречи всячески на продажбата на билети за български фенове за мача му с Антъни Джошуа. Срещата е на 28 октомври в Кардиф, до снощи бяха разграбени 70 000 места от общо 74 000.\"Всеки български IP адрес е с блокиран достъп до онлайн продажбата на билети за мача. Българите в България, които все още искат да си купят билети за мача между Кубрат Пулев и Антъни Джошуа на 28-ми октомври в Кардиф, са лишени от тази възможност!\", написа Кобрата.\"Обръщам се към всички хора, които искат да ме подкрепят в мача срещу Антъни Джошуа. Днес научих за този проблем и съм много озадачен! Не искам да си мисля, че българите, които обичат бокса в България и искат да бъдат на този исторически мач, са дискриминирани нарочно!Ще направя всичко възможно тази долна постъпка да бъде коригирана веднага! Чакам ви на стадиона! 28-ми октомври, Кардиф\", така Кубрат Пулев коментира ситуацията със забранения достъп до продажбата на билети от България.Линкът за онлайн продажбата е: .Ето какво написа обаче приятел на OFFNews още вчера следобед. \"Процедурата беше чудовищна, бях 8468-ми на опашката в 12.00 часа на обяд. 2 пъти системата ме отхвърли, но накрая - да\", написа ни Христо, който има скъпоценните билети.Така че по-скоро Кобрата може би е е подведен. Просто организаторите са се видели в чудо от заявките и са стопирали тези от България. Едва ли е нарочно и насочено срещу Пулев. А и няма проблеми за стотиците хиляди българи на Острова да купят билети, тъй като е логично те да проявят най-голям интерес.", "date": "2017.09.13", "title": "Кобрата гневен: Нарочно не продават билети за България"}
{"url": "https://offnews.bg/futbol/as-na-real-propuska-mach-zashtoto-si-brasne-krakata-665049.html", "text": "Марко Асенсио е новата голяма звезда на Реал. Но днес се прочу в любопитна светлина. Нападателят пропуска мача срещу АПОЕЛ Никозия, защото си е бръснал краката.Съвсем сериозно. Това е причината да не срещне десния бек на кипърците Живко Миланов.Марко получил в резултат гнойна пъпка. Тя му пречи да си обуе чорапите, уточни треньорът Зинедин Зидан. Легендата не уточни причината за гадната пъпка. Но местните медии надушиха причината.Асенсио е смятан за бъдещето на Реал. Зидан каза, че в съвременния футбол няма толкова добър ляв крак като неговия, освен този на Лео Меси.Нападателят е кадър на Майорка. Лично тенис звездата Рафа Надал го води в Реал, тъй като надушва, че младежът преговаря и с Барселона.", "date": "2017.09.13", "title": "Ас на Реал пропуска мач, защото си бръсне краката"}
{"url": "https://offnews.bg/offtopic/galeria-kiflenskite-snimki-v-instagram-zad-kadar-665055.html", "text": "Лятото си отминава, а и с тях надяваме се и еднотипните кифленски снимки от плажа, бара, морето, планината, басейна и тоалетната. Ако си мислите, че тези снимки са непринудени и пейзажите винаги са перфектни, помислете пак, защото тайната на перфектната кифленска снимка е доброто гадже, което ще ти носи чантата, докато те снима на някой кей как \"изяждаш\" залеза.Страницата \"\" (Гаджетата на Инстаграм\") в социалната мрежа за снимки показва тайната на перфектното кифленско селфи.Събраните от тях снимки показват през какви изпитания минават мъжете, за да може тяхната възлюбена да събере нужния брой лайкове.", "date": "2017.09.13", "title": "Галерия: Кифленските снимки в Инстаграм зад кадър"}
{"url": "https://offnews.bg/politika/bivsh-deputat-ot-sds-iska-ostavkata-na-volgin-ot-bnr-665021.html", "text": "Бившият депутат от СДС Иван Сотиров иска оставката на Петър Волгин от БНР. Поводът са дума на журналисти, че България има нужда от нов 9-ти септември и нов Народен съд. В открито писмо до генералния директор на БНР Сотиров, като председател на Сдружение „Достойнство, отговорност, морал“ - ДОМ, протестира срещу написаното от Волгин във фейсбук, че „9 септември 1944 г. е една от малкото дати в българската история, когато тържествува справедливостта“. Според Сотиров тези думи са нарушение на чл. 108 от НК, който гласи: „Който проповядва фашистка или друга антидемократична идеология или насилствено изменяне на установения от Конституцията на Република България обществен и държавен строй, се наказва с лишаване от свобода до три години или с глоба до пет хиляди лева“.В текста на писмото се казва още:Грубо е нарушен и Закона за обявяване на комунистическия режим за престъпен, съгласно който датата 9 септември е обявена за начало на престъпния комунистически режим, а така нареченият „Народен съд“ е квалифициран като безпрецедентна разправа с народни представители: „чл. 3. (1) Посочените в чл. 1 и 2 обстоятелства дават основание да се обяви комунистическият режим в България от 9 септември 1944 г. до 10 ноември 1989 г. за престъпен.“; „Чл. 2. (1), т. 3. безпрецедентната разправа с народните представители от ХХV Народно събрание и всички невинно осъдени от така наречения \"Народен съд\";“  Припомняме, че на 25 януари 2006 г. ПАСЕ прие Резолюция 1481 за международно осъждане на тоталитарните комунистически режими, която на 2 април 2009 г. беше подкрепена и с резолюции на Европейския парламент и Парламентарната асамблея на ОССЕ, както и с решение на 41-то Народно събрание на Република България. С резолюцията от 2 април 2009 г. на Европейския парламент и с решението на 41-то Народно събрание от ….. , престъпленията на комунистическите, нацистките и фашистките режими са приравнени и 23 август е приет за общ ден за почитане на техните жертви.Тази противозаконна пропаганда се провежда в нарушение на всички норми на човешката и журналистическа етика, от „журналист“, който работи в обществена медия! 9-ти септември е българския Йом аШоа, ден на траурни церемонии за почит на жертвите на съветския холокост на нашия народ. В деня за траур, на който ние отдаваме почит на невинно избитите от комунистическия режим мъченици и герои за свобода и независимост на нашето Отечество, в деня, в който провеждаме церемонии за да напомняме и да разказваме за случилото се с цел да не се повтори никога повече, ние трябваше да прочетем публичните призиви на журналист работещ в поверената Ви обществена медия, която се издържа от нашите данъци. Очевидно е, че лицето Волгин, се ползва от определени кръгове обслужващи чужди, враждебни на демократичното и евроатлантическо развитие на страната ни интереси, които тестват търпимостта на обществото, институциите и ръководството на БНР, за това до къде могат да стигнат.Като граждани и като близки на репресирани от комунистическия режим не желаем от данъците, които плащаме, да се финансират лица, които се гаврят с паметта на невинните жертви на режима и с нашите чувства и които обслужват хибридната кампания срещу страната ни. Крайно цинично е, обществена медия и бюджетни средства да се използват за спонсорирането на частната хибридна кампания срещу страната ни, чиито поръчители и без това разполагат с огромен, заграбен от нас, финансов ресурс.Във връзка с всичко изложено по-горе настояваме да освободите Петър Волгин от заеманата длъжност.", "date": "2017.09.13", "title": "Бивш депутат от СДС иска оставката на Волгин от БНР"}
{"url": "https://offnews.bg/sviat/ispanska-obshtina-savetva-narkomanite-kak-pravilno-da-smarkat-kokain-665063.html", "text": "Испанска община раздаде указания на наркомани за това как да смъркат правилно кокаин. Картичките, изработени от общината в северния град Билбао, се раздават в информационните центрове на общината за наркотиците и сексуалното здраве. \"Стрий добре линията си\", \"ако наркотикът не е добре стрит, може да увредиш носните си кухини\", пише на картичките, съобщиха Франс прес и БТА.Указанията предизвикаха порой от критики по адрес на общината. \"Пълна глупост е да се раздава нещо като \"комплект\" за употреба с толкова лек и фриволен надпис\", заявиха консерватори от Народната партия. Според тях има опасност инициативата да внуши, че употребата на дрога е нещо нормално.Говорител на службата на здравеопазване на баския град обясни, че материалите са били раздавани в Билбао по време на празниците на града, когато служителите научели, че някой използва кокаин.\"Не го давахме на всеки дошъл\" в центъра, обясни той и допълни, че са раздадени по-малко от 100 такива комплекта.Решението да се раздават указанията било взето след консултации с експерти. Местната съветничка по въпросите за здравеопазването Йоланда Диес подкрепи инициативата и подчерта, че брошурите намаляват рисковете, свързани с употребата на наркотици. През 2015 г. 9,1 на сто от испанците на възраст между 15 и 64 години признават, че са използвали кокаин най-малко веднъж през живота си. Това е вторият най-висок показател в ЕС.", "date": "2017.09.13", "title": "Испанска община съветва наркоманите как правилно да смъркат кокаин"}
{"url": "https://offnews.bg/obshtestvo/politcai-izlizat-na-protest-v-sofia-i-varna-v-denia-na-pozharnikaria-665017.html", "text": "Служители на МВР излизат на протест в София и Варна в деня на професионалния празник на пожарникарите - 14 септември. Протестът беше планиран още на 5 юли, когато се проведе първият от , организирани от синдикатите. Провеждането му съвпада и след  за пореден път диалог между синдикати и МВР заради повишаване на заплатите в системата.При пожарникарите проблемът с техническата обезпеченост е най-сериозен. Повече от половината пожарникари в страната нямат предпазно облекло и униформи. Това, на което те разчитат са дарения, какъвто е последният случай с получените униформи от Канада, коментира за OFFNews председателят на Синдикалната федерация на служителите в МВР (СФСМВ) Валентин Попов, които са и основният организатор на протеста в четвъртък.Пожарникарите са получили предпазно облекло като дарение от колегите си от Торонто, като са платили разходите по доставката им. Друг голям проблем е недостигът на пожарникари в малките населени места. С влезлите на 21 август промени в наредбата за пожарогасителни дейности се въвежда изискването в един противопожарен екип да има минимум трима души. Оказва се обаче, че в 41 участъци работят по 11 души, което означава на практика, че с тях не може да се покрие дежурство с повече от двама души, обясни Попов. Положението е закърпено като бройките се попълват със служители от районните служби, които се изпращат до участъците в малките населени места.За момента няма случаи на закрити служби, но проблемът с недостига на хора стои от 2014 година, когато изискването е заложено в закона по настояване на синдикатите. \"През тези две години (до промените в наредбата, бел. ред.) имаше възможност да се назначат служители, така че министерството да отговори на изискванията на закона. Това обаче не е единственият случай, в който МВР не спазва закона, а камо ли подзаконовите нормативни актове\", каза още Попов.Подобен пример за нарушаване на законодателството е извънредното работно време на службите за лични документи по време на избори. Тогава се нарушава ограничението на извънредните часове по Кодекса на труда. На срещата си с ръководството на МВР синдикатите поставили проблема като предложили той да бъде решен с промени в Закона за МВР в преходните и заключителни разпоредби. От ръководството им отговорили, че това няма как да стане, защото става въпрос за промени в Кодекса на труда. От МВР изчислили, че исканията за по-високи заплати в системата с 15% ще коства на бюджета 140 млн. годишно. Синдикатите обаче са на мнение, че сумата е по-малка и заявяват готовност да преговарят около размера ѝ. Протестът в София е планиран за 12.30 часа на площад \"Народно събрание\". Във Варна пожарникари и служители в МВР ще излязат на протест в 18.30 часа пред филиала на театър „Стоян Бъчваров“.", "date": "2017.09.13", "title": "Полицаи излизат на протест в София и Варна в деня на пожарникаря"}
{"url": "https://offnews.bg/sviat/podkrepata-za-merkel-prodalzhava-da-pada-10-dni-predi-izborite-v-germa-665051.html", "text": "Подкрепата за Християндемократическия съюз на германския канцлер Ангела Меркел продължава да пада и достигна най-ниското си ниво от четири месеца насам, само 10 дни преди изборите в Германия. Меркел все пак остава фаворит за спечелването на изборите. Меркел остава предпочитаният канцлер за 48 процента от германците, сочи проучване на берлинската социологическа агенция \"Форза\", цитирано от БТА. Само 22 на сто от анкетираните предпочитат лидера на ГСДП Мартин Шулц.Одобрението за Християндемократическия съюз и за неговия съюзник Християнсоциалния съюз е 37%. Подкрепата за основния им съперник Германската социалдемократическа партия е 23%. Според проучването обаче всеки четвърти германец все още не е решил за кого да гласува. Очаква се дясната популистка партия \"Алтернатива за Германия\" да стане първата антиимигрантска партия след края на Втората световна война, която ще влезе в Бундестага. Подкрепа за партията са изразили 9% от анкетираните. Третата политическа сила вероятно ще е партията \"Левите\" с 10% от гласовете, следвана от \"Зелените\" и свободните демократи, които ще получат по 8% от гласовете, показва проучването на \"Форза\".Изборите в Германия ще се проведат на 24 септември. ", "date": "2017.09.13", "title": "Подкрепата за Меркел продължава да пада 10 дни преди изборите в Германия"}
{"url": "https://offnews.bg/medii/pras-pres-pusna-cherno-bial-broj-za-bedni-665054.html", "text": "След лятната ваканция органът на невъзпитаните карикатуристи \"Прас прес\" излезе днес в два варианта: цветен - за богати, и черно-бял - за бедни.\"Но, тъй като съдбата почти никога не е на страната на бедните, черно-белият брой излезе с цената на цветния. Все пак той струва само 60 стотинки. Моля братя, не давайте повече!\" - призоваха карикатуристите.Цветният брой е на обичайната си цена - 1 лев.От редакцията обясниха също така, че \"това е единична акция на \"Прас прес\", посветена на началото на учебната година и мъдрите решения на МОН.\"Припомняме, че по заръка на премиера Борисов министърът на образованието Красимир Вълчев разпореди в края на август разпространението на учебниците за бедни и богати - цветни и по-евтини черно-бели, да бъде спряно. Издателство \"Просвета\" направи двата варианта и така провокира поредния скандал в образованието.", "date": "2017.09.13", "title": "'Прас прес' пусна черно-бял брой за бедни"}
{"url": "https://offnews.bg/zimni/lara-gut-podnovi-trenirovki-665014.html", "text": "Швейцарската звезда в алпийските ски Лара Гут поднови тренировки седем месеца след ужасяващата контузия, която получи по време на загрявката преди слалома за суперкомбинацията на световното първенство в Санкт Мориц през февруари.Русият миньон получи разкъсване на кръстна връзка на лявото коляно и разтежение на менискуса. Седмица по-късно красавицата беше оперирана и започна дълъг процес на рехабилитация, който завърши успешно.В последните дни Лара Гут отново се качи на ски по време двуседмичен високопланински лагер във Вале Невадо, Чили.27-годишната швейцарка и носителка на Големия кристален глобус за 2016 година, обяви, че ще пропусне старта на сезона в Зьолден на 28 октомври, но планира да се завърне за стартовете в Северна Америка месец по-късно.", "date": "2017.09.13", "title": "Лара Гут поднови тренировки"}
{"url": "https://offnews.bg/dw/saprugat-na-merkel-kakvo-se-znae-za-nego-665057.html", "text": "Сдържана, а нерядко и непроницаема - тези две черти добре описват характера на Ангела Меркел. И подхождат на нрава на мъжа ѝ Йоахим Зауер, за когото се знае, че изобщо не обича светлината на прожекторите. Публичните му изяви редом с Меркел се броят на пръсти. Към тях спада ежегодното посещение на традиционния Вагнеров фестивал в Байройт.Човекът до МеркелМедийното му присъствие по никакъв начин не може да се сравнява с това на първите дами в САЩ например. Йоахим Зауер се изявява много по-рядко и от брачните партньори на предишни германски канцлери. За него се знае, че категорично отхвърля всякакви разговори с журналисти. И че никога не прави политически изявления.Това едва ли се дължи на някаква прекомерна стеснителност. Зауер по-скоро не желае да бъде възприеман единствено като мъжа на Меркел. И има защо: Йоахим Зауер е реномиран учен в областта на квантовата химия и носител на множество авторитетни отличия.Кариерата на професор Зауер започва през 1967 година, когато е приет да следва химия в берлинския Хумболтов университет. По времето на ГДР той е един от малкото източногермански учени, които макар че не членуват в ГЕСП, получават международно признание. Днес Зауер отново е в Хумболтовия университет, където ръководи група от учени-химици, изследващи хетерогенните каталитични процеси в зеолитните системи.Когато през 2015 се появиха слухове, че Меркел може да получи Нобелова награда за мир заради бежанската си политика, някои се пошегуваха, че е много по-вероятно мъжът ѝ да получи Нобелова награда за химия. Твърди се също така, че при срещите си с Меркел тогавашният американски президент Барак Обама наричал мъжа ѝ просто „професора\".\"Добър съветник\"Зауер се запознава с Меркел през 1980-те години в Берлинската академия на науките. Сключват брак през 1998 година. Двамата нямат деца, но Зауер има двама синове от първия си брак.Иначе за Зауер не се знае почти нищо. Освен това, което Меркел казва за него. Например: \"Ние не разговаряме постоянно за политика, но и косвено той е много добър съветник\". Свързват ги две общи страсти - операта и природата. От много години насам двамата прекарват лятната си отпуска в Южен Тирол.", "date": "2017.09.13", "title": "Съпругът на Меркел: какво се знае за него"}
{"url": "https://offnews.bg/evropa/iunker-da-otvorim-nezabavno-shengen-za-balgaria-i-rumania-evroto-ne-665023.html", "text": "Ако искаме да защитим външните си граници, да отворим Шенген незабавно за Румъния и България. Това заяви председателят на Европейската комисия Жан-Клод Юнкер в рамките на годишната си реч за състоянието на Европейския съюз.Той посочи, че Шенген трябва да е отворен и за Хърватия, когато изпълни условията за това.Ако искаме еврото да обединява, то трябва да бъде различно от валута за избраници. Всички имат право да станат членове на еврозоната, допълни Юнкер, като посочи, че някои държави членки ще имат нужда от помощ за това, затова трябва да се създаде предприсъединителен инструмент. \"Европа трябва да диша и с източния, и със западния си дроб, иначе континентът ще се задуши\", каза Юнкер, който представи свой сценарий за развитието на Европейския съюз след представените пет в Бялата книга. За да се случи това, в ЕС не трябва да има граждани втора категория, категоричен беше Юнкер. Не може да има потребители второ качество в Европа - някои да получават хранителни продукти с по-лошо качество, въпреки че опаковката на стоката не го посочва. Европейското право не го допуска, затова на националните органи ще бъдат дадени повече правомощия за преустановяването на подобни практики, подчерта председателят на ЕК. Сценарият на Юнкер предвижда още създаване на нов орган за надзор на европейския пазар, който ще наблюдава за работници втора ръка - на които се плаща по-малко при полагане на един и същи труд на едно и също място в сравнение с други работници.  Юнкер предлага да се работи и за равен достъп до здравеопазване в различните страни членки и мерки за ваксинация, за да няма деца, умиращи от болести, които отдавна трябва да са изкоренени.  Той обърна внимание и на бъдещото присъединяване към ЕС на страни от Западните Балкани. По думите му в същото време се изключва членството на Турция в обозримо бъдеще. \"От известно време Турция с великански крачки се отдалечава от ЕС\", подчерта Юнкер и заяви, че мястото на журналистите не е в затворите, а в редакциите. \"Освободете журналистите ни. Спрете да наричате държавите членки и техните лидери \"фашисти\" и \"нацисти\", призова председателят на ЕК.Той допълни, че Европа е континент на зрели демокрации. Който ни обижда, си затваря пътищата за Европа, каза Юнкер и посочи, че има хора, които съзнателно затварят вратите за членство на Турция, за да обвинят след това ЕС за безрезултатните преговори. \"Минал съм през добро и лошо с ЕС. И никога не загубих любовта си към Европа, но няма любов без разочарования\", коментира той. По думите му сега е моментът за смели решения, защото ремонт се прави, докато е слънчево, а когато на хоризонта се появят облаци, ще е късно. Да опънем платната и да се възползваме от добрия вятър, каза Юнкер.Брекзит\"Брекзит е тъжен момент. Винаги ще съжаляваме за него. Вие също ще съжалявате\", обърна се Юнкер към Найджъл Фараж. \"Трябва да зачетем волята на британския народ и ще продължим напред, защото Брекзит не е всичко и Брекзит не е бъдещето на Европа\", продължи Жан-Клод Юнкер. Той предложи на 30 март 2019 г., когато излизането на Великобритания от ЕС официално ще е факт, да се организира среща в Сибиу, Румъния, на която да се обсъди бъдещето на Европа след Брекзит и да се вземат решения \"за по-силна и обединена Европа\". РеформиЮнкер предложи в бъдеще ролите на председател на ЕК и на Европейския съвет в бъдеще да се слеят, за което по думите му няма пречка в европейското законодателство. Юнкер се застъпи и за идеята част от евродепутатите да бъдат избирани от общоевропейски листи.Освен това според него ЕС има нужда от икономически и финансов министър, но няма нужда от разкриване на нова позиция, тъй като тези задължения може да изпълнява например еврокомисар. Той подчерта, че този финансов министър ще координира всички икономически механизми и ще следи да не се стига до рецесии. От думите му стана ясно, че отхвърля идеята на френския президент Еманюел Макрон за създаване на отделен бюджет и парламент за държавите от еврозоната. Юнкер обърна специално внимание и на борбата с тероризма, като посочи, че когато става дума за трансграничен тероризъм, е необходима добре действаща европейска разузнавателна служба, в която да има автоматичен обмен на информация.Той предложи обособяването на европейска агенция за киберсигурност, като отбеляза, че ЕС е уязвим на кибератаки, които понякога са по-опасни от оръдията и танковете.БежанциВ речта си Юнкер коментира и темата за мигрантите, като предложи отваряне на пътища за легална миграция, което според него ще намали нелегалните мигранти. За тези, които имат право да останат в Европа, ще бъде улеснен достъпът до европейската синя карта, а тези, които нямат право да останат, ще бъдат връщани. Той подчерта, че се натъжава от това, че не всички проявяват солидарност. \"Европа не е крепост и никога не трябва да става крепост\", коментира председателят на ЕК.Юнкер допълни, че е шокиран от бежанските лагери в Либия и заедно с ООН ще се предприемат действия за подобряване на условията в тях. КлиматЮнкер засегна и въпроса за Парижкото споразумение за климата, като подчерта, че предвид намаляването на амбициите на САЩ в тази посока, Европа трябва да се погрижи за чистотата на планетата. Затова ЕК ще предложи намаляване на вредните газове в областта на превозите.", "date": "2017.09.13", "title": "Юнкер: Да отворим незабавно Шенген за България и Румъния, еврото не е за избраници"}
{"url": "https://offnews.bg/politika/ninova-sled-katastrofata-blagodaria-na-vsichki-za-obazhdaniata-665024.html", "text": "Благодаря на всички за обажданията и пожеланията за здраве, написа лидерът на БСП Корнелия Нинова във фейсбук след претърпяната катастрофа в столицата вчера. Заради инцидента, при който мерцедес се заби в колата на Нинова на път за партийната централа на \"Позитано\" 20, днес тя не е в пленарната зала на НС. ", "date": "2017.09.13", "title": "Нинова след катастрофата: Благодаря на всички за обажданията"}
{"url": "https://offnews.bg/kultura/andrea-bocheli-pia-s-orkestar-dirizhiran-ot-robot-video-665050.html", "text": "Италианският тенор Андреа Бочели пя в оперната зала в Пиза, докато робот дирижираше оркестъра. Хуманоидът Юми е разработен от компанията ABB и бе обучен да направлява оркестъра по време на шестминутната ария „Ла донна е мобиле“ от „Риголето“.Представлението е било изнесено по повод Първия международен фестивал на роботиката.Главният диригент на оркестъра Андреа Коломбини заяви, че е впечатлен от елегантните и плавни движения на робота, тъй като обикновено те са резки и насечени.За да може роботът да се научи да имитира жестовете на диригент, са били нужни 17 часа, като от компанията разказват, че обучението е било трудно. Коломбини е държал ръцете на робота и е дирижирал, за да може Юми да запомни движенията.", "date": "2017.09.13", "title": "Андреа Бочели пя с оркестър, дирижиран от робот (видео)"}
{"url": "https://offnews.bg/obshtestvo/svetiat-sinod-protiv-avtobusite-pred-sv-aleksandar-nevski-665016.html", "text": "Светият синод подкрепя премахването на автогарата на площада около храм-паметника „Св. Александър Невски“. Идеята лансира общинският съветник и съпредседател на „Политическа група 5“ инж. Симеон Славчев, който получи десетки сигнали от граждани в края на юли т. г. Вчера той бе поканен на среща с Негово Преосвещенство Мелнишкия епископ Герасим – главен секретар на Светия Синод на Българската православна църква и Председател на Църковното настоятелство на храм-паметника „Св. Александър Невски“. В продължилия повече от час разговор стана ясно, че Синодът отдавна иска премахването, но досега няма никакъв резултат. Първоначално автобусите, за провинцията и чужбина спирали на южната страна, с гръб към катедралата. Димът от работещите двигатели полепвал по сградата и ставала черна. Също така това правело невъзможно отварянето на прозорците, защото всичко влизало в църквата, а и вредните газове се дишат от туристите, разказа епископ Герасим. Предшественикът му дядо Тихон изпратил писмо до общината и така преместили „автогарата“ на сегашното й място.„Има определени 5 места, а те стават 10 – 15 и стигат до 18 рейса. Целият площад е с куфари и определено става голяма цигания. Случвало ми се е по 20 минути да не мога да измина 30 метра и да стигна до сградата на Светия синод, защото площадът е пълен с автобуси и с куфари. Още повече, че тези автобуси възпрепятстват и достъпа до самия храм-паметник „Св. Александър Невски“ и туристите не могат да си направят снимки“, сподели главният секретар Герасим.Той е категоричен, че мястото на автогарата не е на площада пред катедралния храм. Епископ Герасим смята, че както във всички европейски столици зоната трябва да е пешеходна, за да могат туристите спокойно и необезпокоявани от автобуси и коли да разгледат най-големия православен храм на Балканите.Общинският съветник Славчев направи онлайн допитване на собствения си сайт и потърси мнението на софиянци. Анкетата показа, че над 83% са против автогарата и искат това място да се превърне в пешеходна зона с парково пространство и пейки. Той внесе и официално питане до кмета на София Йорданка Фандъкова, кога и кой е разрешил паркирането на автобуси. Питането влезе в Дневния ред на сесията на СОС, която ще се проведе на 14 септември т.г.", "date": "2017.09.13", "title": "Светият синод против автобусите пред Св. Александър Невски"}
{"url": "https://offnews.bg/futbol/seltik-go-otnasia-zaradi-fen-opital-se-da-izrita-mbape-665026.html", "text": "Фен на Селтик се опита да изрита Килиан Мбапе от ПСЖ и ще донесе сериозни неприятности за своя клуб. Хулиганът нахлу преди почивката на мача от ШЛ, спечелен от парижани с 5:0.Не е ясно защо точно Мбапе ядоса запалянкото. Новата звезда на френския футбол вкара за своите, но не подразни публиката.Факт е, че шотландецът се затича към Мбапе и се опита да го ритне. За щастие на всички не успя. Може би мерникът му е бил разцентрован от някое тъмно пиво.Стюарди веднага го подгониха и свалиха на земята. Публиката на Селтик определено освирка младежа за простотията. Мениджърът Брендън Роджърдс гарантира, че клубът ще вземе мерки към хулигана. И осъди постъпката.УЕФА няма да погледне с добро око, тъй като това не е първа издънка на Селтик за последната година. Фенове на \"детелините\" успяха да купят билети в сектори на Ман Сити при гостуването на \"Етихад\" миналия сезон. В резултат настанаха няколко кратки боя.Преди това пък домакински мач то турнирите беше използват от публиката на \"зелените\", за да издигне плакат срещу известен политик.", "date": "2017.09.13", "title": "Селтик го отнася заради фен, опитал се да изрита Мбапе"}
{"url": "https://offnews.bg/sviat/rumania-spasi-153-migranti-bedstvashti-v-cherno-more-665020.html", "text": "Румънската брегова охрана е спасила 153 мигранти от плавателен съд в Черно море, предаде Асошиейтед прес.Те били на плавателен съд, който е изпратил сигнал за помощ.Ръждясалият кораб е бил изтеглен до Констанца. По първоначални данни сред мигрантите е имало 53 деца. Агенцията отбелязва, че мигранти все по-често използват този маршрут и опитват да прекосят Черно море от Турция в опит да достигнат румънска територия.", "date": "2017.09.13", "title": "Румъния спаси 153 мигранти, бедстващи в Черно море"}
{"url": "https://offnews.bg/politika/krum-zarkov-saobrazihme-se-preporakite-za-antikoruptcionnia-zakon-665019.html", "text": "Пред посланиците представихме основните пунктове от нашият антикорупционен закон, които смятаме за важни, за да се получи най-накрая ефективна борба с корупцията. Те не са давали препоръки, а задаваха въпроси.Това заяви зам.-председателят на ПГ на „БСП за България” Крум Зарков по бТВ по повод срещата на представители на левицата с посланици, на която бе представен антикорупционният закон на социалистите.Зарков обясни, че що се отнася до препоръките, които левицата е получила по време на срещите с професионалните общности, с много от тях БСП се е съобразила. „Например препоръката на главния прокурор агенцията да не разполага със собствена техника за подслушване, обясни той. Зарков каза също, че една от целите на проведените срещи за обсъждане на предлагания законопроект от левицата е била да се покаже принципът, по който трябва да се случва един законодателен процес. „Първо да се обсъдят предложенията и след това да бъде внесено предложението, а не обратното. Също- да се види как експертно може да се подобри законът”, обясни зам.-председателят на ПГ.Крум Зарков каза още, че всеки път, когато се създава нов специализиран орган, който не е съществувал досега, се създават и подозрения за дублиране на функции с други органи. „Ние обаче, чрез органа, идентифицираме един ясен проблем – проблемът на разследване на определен вид престъпление – като например, давания подкуп за определени лица - министри и депутати”, обясни Крум Зарков. Той изтъкна, че БСП няма да отстъпи от позицията - председателят на този нов орган да се избира от президента. ", "date": "2017.09.13", "title": "Крум Зарков: Съобразихме се препоръките за антикорупционния закон"}
{"url": "https://offnews.bg/nashite-avtori/kalin-terzijski-letnite-virusi-665033.html", "text": "Естествено, както обикновено се шегувам. Моите шеги са невесели и обикновено неразбираеми.Няма да говоря за ротавирусите, нито за ентеровирусите, нито за ECHO вирусите, нито за вирусите на нилската треска. Тях ги знаем – хващаме ги по морето и ни развалят почивките: вместо пъргаво тресейки месата си да играем плажен волейбол - взимаме книжка на някой потискащ екзистенциалист, примерно Сьорен Киркегор, и прекарваме времето си в тоалетните. Не за тях ще говоря аз.Макар че ако бях съвестен журналист – в смисъл – затъпял от повтаряне на едни и същи теми (Пет навика, които вредят на здравето, Образованието - пред фалит, Бойко Борисов каза..., Николета Лозанова си постави силикон в...) щях да пиша именно за това - какво причиняват летните вируси, колко са неприятни, как ни развалят почивките, какво казва за тях доктор Стоянов от петнайста поликлиника и как да облекчим страданията, причинени от тях.През лятото няма новини, няма живот, няма теми, няма движение, няма мисъл, няма чувство, няма изкуство. Всички са на почивка, всичко живо е заспало гореща и мъчителна дрямка или клечи по тоалетните с летен вирус в мозъка... журналистите от немай къде пишат за летните вируси.Всъщност именно за тоя летен вирус – най-противния – искам да кажа две три думи. За летния вирус, наричан с различни имена, някои от които са: Е, нали е Лято, Сезонът е Мъртъв, Знаеш как е, Никой не работи, Отпускарски сезон, Ще видим Наесен.Аз съм писател и работя без да деля времето на лета и зими, без дни и нощи, без делници и празници, без работни дни и уикенди. Мъчно ми е, че понякога изглеждам като човек, който не работи. И си представям колко дразня хората, които работят със строго определено работно време, вкарани в капана на нечовешки график. Обезчовечаващ ритъм-режим, който не се интересува ни от човешките биологични цикли, ни от настроенията, ни от чувствата, ни от вдъхновенията. Аз работя непрекъснато и непрекъснато почивам. За да прибавя малко авторитет към думите си (както добре знаем, българинът винаги иска да получи легитимация за думите си от някой световен, западен авторитет!) ще кажа думите на Кафка: Аз съм писател И когато не пиша.Защо казвам всичко това? Защото, откак съм писател, чувам едни и същи неща, които ме дразнят все повече. С малко усилие на мисълта аз правя екстраполация и пренасям тия неща от моя частен случай към общия Случай – пренасям ги върху душевната и трудовата картина на цяла България и ми става още по-досадно и неприятно.Тия неща са: Лятно време е все пак, Ще видим наесен, Ама не виждаш ли че е мъртъв сезон, Сега никой не работи, Отпускарски сезон е...Да не говоря с мъгляви обобщения, а да дам един пример: На една приятелка във фирмата, за която работи без договор, ѝ казали: Ние през лятото не плащаме!Тя се учудила и попитала: Защо?Ами – слаб е сезонът, няма печалби. Знаеш, отпускарски сезон е...Тя естествено се замислила и решила, че най-вероятно фирмата няма пари в момента и ще и платят наесен. Но решила за всеки случай да пита – глождело я неприятно предчувствие. И попитала: А нали наесен ще се оправим с парите?Отговорили ѝ с фриволна, весела неангажираност: Е, ама не... не си разбрала явно... ние по принцип не плащаме за летните месеци.Какво да каже тя, горката? Да си разбие главата с някой тъп, но едър камък, примерно базалтов? Защото се е съгласила да работи без договор?Така ще кажат всички, които Все Пак работят по договор.Но ще ви кажа: от своя тъжен опит знам, че в областта на свободните професии (към които, колкото и странно и учудващо да е, спадат и журналистическата, и писателската) да си намериш работа на място, където ти предлагат дори и договор, ще е голямо чудо.Не познавам човек със свободна професия, който не работи или не е работил през голяма част от трудовия си живот без каквито и да било договори.Не мога да търся вината у хората със свободни професии. Представяте ли си карикатурист, който дава карикатурите си за някой вестник. Да отиде при главния редактор и да каже: Дал съм ви десет карикатури досега, вие ги публикувате. Искам да подпишем договор, за да имам някаква сигурност и да имам удостоверение, че все пак работя нещо. Пък и... договорът си е договор, колкото и да сме свикнали да ги нарушаваме, все пак...Ако карикатуристът каже това – просто ще се прости с малките доходи от този вестник. Защото директорът на вестника, подобно на много български работодатели, ще приеме това предложение – за договора – като лична обида. Като израз на недоверие, като изнудване.Айде сега, ще си каже той, сега пък още малко и договор ще ми искаш?! Задето тука някакви карикатури ми правиш... Нещастник – като тебе има безброй – с лопата да ги ринеш. Аз ти правя услуга, че въобще ти давам при мен да си пробутваш драсканиците! Трябва да ти ги публикувам срещу заплащане – да, ти трябва да си плащаш, че ти ги пускам, хабя мастило за тебе и хартия, на това място във вестника можеше да пусна някоя рекламка... или поне някое каренце за новия силикон на Мара Отварачката във ВИП Брадър... ама нали съм много добър...Така си казва директорът на вестника, така си казват работодателите на много хора. И не само на хората със свободни професии, ами работодателите въобще.Но да се върна на лятното време и моята приятелка.Лятно време е, няма пари, отпускарски сезон е... Така ѝ казали и тя изкарала чудесно лято без пари.Ама ти на тия пари ли разчиташ? – си мислели с презрение началниците от фирмата, за която работела. Те, естествено, отстоявали твърдо позицията, че на техните пари не бива да се разчита. Защото добре знаели, че може и да не ги платят.Всеки, който работел за тях, трябвало да е напълно осигурен по принцип. Да е притежател на някой от Принцовите острови и да го дава под наем на закъсали принцове на Дания. А да работи за фирмата им просто така – за развлечение.Лятно време е, няма пари, никой не работи, отпускарски сезон е.И това е извинение за цялата Държава – за всичките и хора – за цялата система от трудови отношения. Извинение за неработенето, изключването на шалтерите, спирането на водата, спускането на кепенците, неплащането на заплатите, блокирането на целия механизъм на Живота.Странното е, че в едно учреждение, в един офис или организация през лятото повечето хора са си на работа. Но атмосферата е по-друга. Работата уж си тече, отпуските са изтекли или предстоят, но нали е лятно време – няма какво да се напъваме. Ще видим наесен...Страх ме е да си помисля, но като че ли съм чувал тия изрази и в болница...Надявам се това да е някаква моя халюцинация на паметта. Защото би било ужасно да ти кажат примерно: Какво? Сърцето нещо? Ааа, инфаркт... ясно, да, да, наистина – леко сте посинял... ама сега нали знаете, отпускарски сезон е, всички са по морето, шефът е в Гърция, това-онова... моренце, а?! Вие бяхте ли на моренцето тая година? А, вие да не би да умряхте? Чакайте, не така, моля ви се. Отпускарски сезон е, сега къде ще ви търсим тия формуляри за смъртните актове. Сега никой не работи, а пък ние да вземем сега в жегите да изпишем един тон мастило за вашия, моля ви се, смъртен акт... Я се съвземете! Отпускарски сезон е все пак!Тая масова психоза-оправдание за Всеобщата Немара и Бездействие през Лятото ме вбесяват. Достатъчно е да стане първи юни и животът, потривайки подло ръце, спира да тече. Чиновниците и хората въобще; хората, от които зависи нещо, макар и малко – отпускат вяло ръце и изпадат в летаргия. Ходят на работа. Но защото е лятно време и има оправдание за всичко – те не вършат нищо.А на моята приятелка не се намира и кой да й плати, защото просто е лятно време и всички са някъде по отпуски и по принцип нищо не бива да се прави.Наистина не мога да обвиня нейните работодатели конкретно. Защото и те са жертва на Голямото Лятно Блокиране.Да, хубаво е да има сезон, в който се почива. Но е хубаво да не се забравя, че и в него животът продължава. Мозъците и стомасите продължават да работят. И ако някой почива и го е ударил на лятна безметежност – то всички други, които все пак работят – нека работят наистина.Да не бъде лятото хитрата и удобна причина за една четиримесечна кома.Това е. Лятно време......Ако видя светофар, който свети само синьо, защото е лято и е отпускарски сезон, а колите се блъскат около него – няма да се учудя.Слава Богу, отпускарският сезон свърши. Сега е вече Наесен. Да видим. Да не се окаже, че в България летният отпускарски сезон се слива със зимния. Защото и през зимата – ехе, какви преспи, какви ски курорти, какви печени прасета, какви Гармиш Партенкирхени! Кой ти работи, кой ти изпълнява финансовите си задължения, кой ти гледа в тая жега?!", "date": "2017.09.13", "title": "Калин Терзийски: Летните вируси"}
{"url": "https://offnews.bg/temida/mazh-poluchi-pet-mesetca-zatvor-za-shofirane-bez-knizhka-665035.html", "text": "24-годишен мъж ще лежи пет месеца в затвора затова, че шофирал без книжка. Решението е взето от Районния съд в Бяла Слатина, който одобри споразумение между прокуратурата и адвокатите на подсъдимия З. Кулев. На 18 юни тази година в с. Трънак той е засечен да управлява лек автомобил „Ауди А4“ въпреки наложена му от ОДМВР – Враца принудителна административна мярка за временно отнемане на шофьорска книжка.Определението на съда е наказанието да бъде изтърпяно при строг режим. То има характер на влязла в сила присъда.", "date": "2017.09.13", "title": "Мъж получи пет месеца затвор за шофиране без книжка"}
{"url": "https://offnews.bg/drugi/shampion-pokaza-flanelka-s-putin-otneha-mu-titlata-video-665038.html", "text": "Шампионът по силов трибой (пауърлифнитг) Владимир Балница остана без златния си медал заради изпълнение на почетната стълбичка. Руснакът спечели шампионата на Европа във Финландия.Той обаче реши да демонстрира своите чувства и разкопча анцуга. Отдолу се видя фланелка в образа на Владимир Путин.Международната федерация по пауърлифтинг (IPF) го дисквалифицира незабавно. Позова се на член, който забранява показването на религиозни и политически символи. Владимир е също така отстранен от състезания до края на годината.Руснаците подадоха веднага жалба. Те се надяват, че наказанието ще бъде заменено с предупреждение.32-годишният спортист е истински феномен. Той е многократен шампион на Русия в силовия трибой при хора с увреждания. Спортът включва вдигане на щанга от лежанка, клек и мъртва тяга. Има сребърен медал от Параолимпиадата в Лондон. Също така е бронзов медалист от световни първенства във всички дисциплини до 49 килограма.  Фенът на Путин е  висок 131 сантиметра, но вдига 145 килограма от лежанка.", "date": "2017.09.13", "title": "Шампион показа фланелка с Путин, отнеха му титлата (видео)"}
{"url": "https://offnews.bg/na-tozi-den/dnes-rozhden-den-imat-663978.html", "text": "Алан Цагаев, олимпийски вицешампион по вдигане на тежестиАнтон Кутев, бивш депутатПроф. Вера Найденова, историк и кинокритикЗлатина Дончева, актрисаКорман Исмаилов, депутат от Реформаторския блок, лидер на Народна партия “Свобода и достойнство” (НПСД)Мария Статулова, актрисаАкад. Никола Съботинов, физик, бивш председател на БАНПавел Шопов, депутатПетко Братинов, поет и публицистХристо Иванов, бивш министър на правосъдиетоЦветана Пиронкова, тенисистка", "date": "2017.09.13", "title": "Днес рожден ден имат"}
{"url": "https://offnews.bg/obshtestvo/ne-samo-v-smetnata-palata-i-v-su-niamali-predstava-ot-parite-si-665009.html", "text": "Не само в Сметната палата не могат да разберат какво е действителното състояние на финансите на Софийския университет. И самото ръководство не знае.Шокиращото признание направи ректорът на Алма матер проф. Анастас Герджиков пред bTV тази сутрин. Той бе попитан защо . Отговорът бе:На въпрос тези хора \"раздавали ли са си пари\" той отговори с: \"Не, разбира се\".", "date": "2017.09.13", "title": "Не само в Сметната палата, и в СУ нямали представа от парите си"}
{"url": "https://offnews.bg/politika/gerb-treskavo-zapochna-da-brani-priatelstvoto-s-rusia-665018.html", "text": "Депутати от парламентарната група на ГЕРБ започнаха усилено да бранят приятелството на България с Русия след \"Не съм запознат с този доклад, но политиците определено пречат на приятелството и отношенията между българите и руснаците. Колкото по-малко се месят, толкова по-добре е за любовта между двата народа\", каза депутатът от ГЕРБ Красимир Велчев в кулоарите, който е и съпредседател на Групата за приятелство с Русия.„Дори и сега, когато беше традиционната среща на русофилите в България, казах, че когато говорим за русофилство и за любовта към Русия, надали някой има предвид Путин, Горбачов, Брежнев или Сталин във времето\", каза още той.Изненадващо и депутатът от ГЕРБ Антон Тодоров засега темата с приятелството с Русия: \"Докладът за състоянието на националната сигурност няма да навреди на отношенията между България и Русия\".Той похвали доклада и го нарече \"чудесен доклад, който разкрива хибридната война срещу правителството\".Тодоров дори започна да дава примери с българските градове, пълни с живеещи руснаци - Бяла, Поморие и колко \"прекрасни са руснаците\" - не пият, не пушат\". Все пак Тодоров изкара една подробност: „Ще ви кажа нещо, което е публична информация. В един от докладите на СГС преди няколко месеца, който беше препечатан в сп. „L`Europeo“, бяха публикувани имената, наказателните дела и разрешенията за СРС, които ДАНС е искала от СГС за изпълняване на законни СРС спрямо руски търговски представители и други представители на руската федерация. Доколкото знам в прокуратурата има разследване по този повод“, посочи той.Текстовете на Доклада за състоянието на националната сигурност по никакъв начин не създават предпоставка за противопоставяне, каза и председателят на парламентарната група на ГЕРБЦветан Цветанов.„Всички сме свидетели, че това, което се случи в изборите в САЩ, във Франция, не бяхме подминати и ние в България за всичко това, което се направи по време на президентската кампания. Знаете, че имаше много фалшиви новини, добре планирана кампания за дискредитирането на ЕС и едва ли не, че той е вреден за България и стратегическото партньорство със САЩ е вредно за ЕС. Трябва да бъдем достатъчно информирани, за да можем да противодействаме на подобни странични влияния, които могат да дестабилизират сигурността в региона“, допълни той.\"Политиката, която води страната ни е за добри двустранни отношения с всички държави по света. Ние сме част от ЕС и винаги решенията, които се взимат са на Съвета на лидерите на ЕС. Заедно с всички държави-членки сме много по-силни, отколкото всеки един поотделно“, каза още Цветан Цветанов.Коалиционният партньор Обединени патриоти също коментираха темата. Депутатът Милен Михов каза, че засиленото военно присъствие на Русия в Черноморския басейн и нарастването на военните сили на Руската федерация представляват \"несъмнено нещо тревожно\" спрямо българската национална сигурност.По думите му изострените отношения между ЕС, НАТО и Русия не могат до доведат до друг извод освен нарастване на заплахата към националната сигурност.„В доклада се казва ясно за засилените опити на Русия да формира сфери на влияние, включително и в България, чрез различни икономически, политически и културни средства“, заяви Милен Михов.А по думите му това, което следва, е засилване на отбранителните способности на България, увеличаване на бюджета и боеспособността на Българската армия.\"За всеки информиран гражданин е видно, че Студената война се завръща в Европа и това не е радостна новина“, коментира още Милен Михов.Все пак и той защити приятелството и добрите отношения с Русия. „Русия е изключително важен фактор в България, исторически и политически значим. Оценката за този фактор трябва да бъде обективна“, каза още Милен Михов.Неговият колега обаче проф. Станислав Станилов каза друга гледна точка: \"Това са натовски глупости!\"Опозицията се включи подобаващо: Зам.-председателят на ПГ на БСП Антон Кутев коментира, че това е \"поредната неадекватност на правителството\".„Последните няколко правителства показват склонност към определено антируско настроение. Българските политици трябва еднакво добре да говорят и руски, и английски“, посочи депутатът от БСП. „Това че поддържаме и бихме могли да поддържаме добри отношение с Москва не значи, че се отказваме от евроатлантическата посока на България. Именно това, че сме членове на НАТО и ЕС означава, че можем да бъдем мост на тези световни сили с Русия и трябва да бъдем, защото имаме обща история“, каза още Антон Кутев.Иначе докладът на правителството вече е в парламента и ще се разглежда и обсъжда на комисии, а какво ще следвеа след това обсъждане - Ами нищо!. Просто народните представители ще са запознати, коментираха още депутатите в кулоарите на парламента.", "date": "2017.09.13", "title": "ГЕРБ трескаво започна да брани приятелството с Русия"}
{"url": "https://offnews.bg/112/izdirvat-germanetc-zaklal-balgarka-i-6-godishnoto-%d1%9d-dete-665027.html", "text": "24-годишна българка и 6-годишното ѝ дете са били убити в град Детмолд, Германия. Двете жертви са били заклани като по телата им полицията е установила множество прободни рани, съобщава LZ.de.За престъплението, което е извършено късно вечерта на 11 септември, се издирва 53-годишният германец Томас Тюнерман, който все още се укрива. Заподозреният е бил съсед на българката и са се познавали, тъй като домовете им са били в една и съща сграда. Полицията в Билефелд разпространи снимка на престъпника и помоли гражданите да сигнализират, ако го видят. Фотото е от 2011 г.Тюнерман е висок 172 сантиметра, носи очила, гласи още описанието на силите на реда.Труповете на двете жертви са открити в жилището на германеца. Мотивът за престъплението все още е неизвестен.", "date": "2017.09.13", "title": "Издирват германец, заклал българка и 6-годишното ѝ дете"}
{"url": "https://offnews.bg/ikonomika/upravliavashtite-poriazaha-proekta-na-bsp-za-poveche-bg-stoki-v-magazi-665012.html", "text": "Страхът на ГЕРБ купоните да не се върнат отхвърли предложените от БСП промени в Закона за храните, въвеждащи изисквания за въвеждане на квоти от български продукти в големите супермаркети.102-ма народни представители гласуваха \"за\", 19 бяха „против“, а 90 се въздържаха. \"За\" бяха групата на БСП, ДПС и Воля на Марешки.По време на дебатите БСП изтъкнаха предимствата на предложените от тях промени. \"Искаме сивият сектор да изчезне, производителите да реализират продукцията си, а не им осигуряваме равен достъп до пазара“, коментира Светла Бъчварова - Пиралкова. Левицата изтъкна, че ако ГЕРБ не харесват българските стоки и мислят, че са с по-лошо качество, то за БСП е точно обратното. Депутатът Делян Добрев от ГЕРБ обаче каза в какво се коренят страховете на управляващите от приемането на подобно изискване към големите магазини.В страната няма производство на толкова българско месо, за да се задоволят нуждите на народа. Сега е демокрация, колеги, дефицит на стоки не сме имали от 90-та година. Аз още си спомням купоните - имаше ги и по време на комунизма, и по време на управлението на БСП\", каза Добрев и заяви, че предложеният от социалистите регламент въвежда санкции, \"така както бяха въведени срещу Северна Корея. Но да си ги въведем сами, това предлагате вие. Да си въведем сами санкции и да си наложим ембарго\", категоричен беше Добрев. По време на гласуването групата на ГЕРБ се въздържа.Лидерът на Воля Веселин Марешки беше категоричен, че това, че правителствата са съсипали земеделската продукция през годините, не може да е довод да не се въведат повече български стоки в магазините.Предложението на БСП беше за присъствие на минимум 70% мляко и млечни продукти, произведени в България, за месото и месните продукти- минимум 25%, а за пилешкото минимум 50%.А ако няма такива квоти, се предвиждаше имуществена санкция за супермаркетите в размер на до 10% от годишния оборот от групата, по отношение на която изискването не е изпълнено. Вносителите предлагаха още събраните суми от санкции да постъпват във Фонд „Земеделие“ за подпомагане на местното производство.", "date": "2017.09.13", "title": "Управляващите порязаха проекта на БСП за повече бг стоки в магазините"}
{"url": "https://offnews.bg/politika/mareshki-shtial-da-preizdava-knigata-na-anton-todorov-za-bojko-i-da-ia-665028.html", "text": "Лидерът на партия \"Воля\" Веселин Марешки днес изненадващо излезе на трибуната на Народното събрание и се захвана да чете цитати от книгата \"Шайка\" на действащия депутат от ГЕРБ Антон Тодоров. Книгата, която Тодоров издаде през 2013 г. е изцяло срещу сегашния му лидер Бойко Борисов.В \"Шайка\" Тодоров обвинява с тежки думи правителството на Борисов в корупция, но това не му попречи да влезе в парламента и да стане депутат именно от групата на ГЕРБ, която той сега усилено хвали. Това обаче очевидно избожда очите на Марешки, който не може да се примири и смята, че именно този депутат издава какво е управлението на сегашното правителство, което той нарече \"правителство на трите прасета, тримата идиоти и тримата глупаци\".Марешки обаче каза от трибуната, че в София имало само една книга на скандалния депутат от ГЕРБ Антон Тодоров и затова искал неговата партия \"Воля\" да я преиздаде. Защото, по думите ми, \"ако написаното в нея е истина, то трябва да се разследва от прокуратурата\". Освен желанието да разобличи правителството, преиздавайки книгата срещу ГЕРБ от собствения й депутат, Веселин Марешки каза, че е готов да напусне зам.-председателското място в парламента, ако правителството увеличи пенсиите на българските пенсионери и разобличи картела на горивата.", "date": "2017.09.13", "title": "Марешки щял да преиздава книгата на Антон Тодоров за Бойко и да я праща на прокурор"}
{"url": "https://offnews.bg/futbol/18-godishen-shotlandetc-vdigna-kravnoto-na-nejmar-665001.html", "text": "18-годишният Антъни Ралстън беше най-следеният футболист на Селтик при загубата 0:5 от ПСЖ в Шампионската лига. На тийнейджъра се падна честта да пази Неймар. Бразилецът вкара първия гол, но не това е най-важното.Ралстън успя да тегли два здрави ритника на Неймар и си изкара жълт картон. При 0:3 десният защитник се изсмя демонстративно в лицето на звездата, след като последният падна за фаул. После се спречка с Килиан Мбапе.Камерите уловиха как Неймар му отвръща нещо. После показва три пръстта и посочи към таблото с резултата.След срещата 222-милионната покупка на ПСЖ отказа са се ръкува с Антъни. Той не си смени фланелката с шотландеца.\"Не е нещо, което ще ме лиши от сън\", заяви след мача Антъни Ралстън. \"Подготвях се за мача срещу Неймар, както го правя за срещата с всеки съперник в шотландското първенство. Никак не ме е страх от такива като Неймар\".", "date": "2017.09.13", "title": "18-годишен шотландец вдигна кръвното на Неймар"}
{"url": "https://offnews.bg/obshtestvo/mon-zakriva-internata-v-dragodanovo-ot-15-septemvri-665004.html", "text": "Социално педагогическият интернат (СПИ) в село Драгоданово ще бъде закрит от началото на новата учебна година, съобщи пресцентърът на Министерството на образованието.Ангажиментът за това беше поет от МОН в края на май. До края на юни бяха изготвени индивидуалните оценки на 37-те настанени деца.За три от децата срокът на корекционно-възпитателната мярка е изтекъл, шест са с прекратен престой поради добро поведение, други шест са предложени за реинтегриране в семейна среда, пет ще бъдат настанени в Център за настаняване от семеен тип.13 деца са пренасочени към социално педагогическия интернат в с. Варненци, а за други две, за които е установено, че през периода са извършили нови противоправни деяния, е направено предложение от местните комисии за борба срещу противообществените прояви на малолетните и непълнолетните за промяна на възпитателната мярка „настаняване във Възпитателно училище-интернат (ВУИ)“, което е по-тежка мярка.Едно от децата е обявено за общодържавно издирване и не може да бъде открито на територията на страната до този момент.Търси се решение и за последното останало в Драгоданово дете, чиято индивидуална оценка е изключително специфична, тъй като изисква едновременно предоставяне на интегрирани медико-социално и образователни услуги, заедно с корекционно-възпитателни.", "date": "2017.09.13", "title": "МОН закрива интерната в Драгоданово от 15 септември"}
{"url": "https://offnews.bg/drugi/iaki-machove-ot-shampionskata-liga-v-efira-665003.html", "text": "20,00 Обявяване на домакините на ОИ през 2020г и 2024г. Евроспорт 121,20 Баскетбол, ЕП (м) Италия - Сърбия BNT HD21,45 Футбол, ШЛ Тотнъм - Борусия Дортмунд bTV Action21,45 Футбол, ШЛ Ливърпул - Севиля RING", "date": "2017.09.13", "title": "Яки мачове от Шампионската лига в ефира"}
{"url": "https://offnews.bg/obshtestvo/slanchevo-do-31-gradusa-dnes-665000.html", "text": "Днес ще е слънчево, с временни увеличения на облачността, само на изолирани места слабо ще превали.Ще духа слаб до умерен вятър от запад-северозапад. Максималните температури ще са между 26° и 31°, в София - около 26°, според прогнозата на Националния институт по метеорология и хидрология (НИМХ) при БАН.По Черноморието ще има променлива облачност. Ще духа слаб до умерен северозападен вятър. Максималните температури ще са 28–30°. Температурата на морската вода е 23–24°, на север от н. Калиакра – около 20°. Вълнението на морето ще е 1–2 бала.Над планините ще има разкъсана облачност, но само отделни места, главно в Стара планина, ще превали дъжд. Ще духа умерен вятър от запад-северозапад. Максималната температура на височина 1200 метра ще е около 20°, на 2000 метра – около 12°.", "date": "2017.09.13", "title": "Слънчево, до 31 градуса днес"}
{"url": "https://offnews.bg/futbol/seriozno-vereia-vze-40-godishna-legenda-na-sauditska-arabia-665005.html", "text": "Верея направи един от най-причудливите трансфери в историята на футбола ни! Скромният тим от Стара Загора взе защитника Хюсеин Омар Абдулгани Сюлеймани.Той е истинска легенда в Саудитска Арабия със 108 мача за националния отбор. Сюлеймани защитава цветовете на своята страна в периода 1997 - 2009 година, като успява да отбележи три гола.Футболистът играе на позицията ляв бек и е роден, забележете, преди 40 години. Договорът на Сюлеймани с Верея е за срок от една година.Треньорът Илиан Илиев обаче си го е харесал, тъй като ветеранът се намира в отлична форма и показва отлична фигура - той е висок 174 см и тежи 70 кг.От Саудитска Арабия са поискали 90 фланелки на Верея с името и номера на футболиста. Ръководството се чуди как да изпълни молбата на арабите.", "date": "2017.09.13", "title": "Сериозно! Верея взе 40-годишна легенда на Саудитска Арабия"}
{"url": "https://offnews.bg/kultura/filmat-slava-e-balgarskoto-predlozhenie-za-oskarite-665040.html", "text": "„Слава“ е тазгодишното предложение на България за филм, който да се бори за Оскар в категорията за чуждоезичен филм.Филмът е посветен на история за честност и измама. Кантонер намира милиони на влаковите релси и ги предава в полицията. Заради честността си, кантонерът получава от държавата часовник, който впоследствие се оказва фалшив. Пиарката на Министерството на транспорта загубва стария му часовник модел „Слава“, който е семейна реликва и мъжът се впуска в стремглаво търсене на часовника.Режисьори на филма са Петър Вълчанов и Кристина Грозева. Сценарият е написан от двамата с участието на Дечо Таралежков. Актьори във филма са Стефан Денолюбов, Маргита Гошева,  Китодар Тодоров, Милко Лазаров, д-р Георги Стаменов, Иван Савов, Христофор Недков, Мира Искърова и дуги, а лентата е подкрепена от НФЦ, БНТ, Гръцки Филмов Център и ЦКС.Кристина Грозева и Петър Вълчанов са завършили НАТФИЗ и са членове на Европейската филмова академия.", "date": "2017.09.13", "title": "Филмът 'Слава' е българското предложение за Оскарите"}
{"url": "https://offnews.bg/futbol/livarpul-i-totnam-s-tezhki-testove-tazi-vecher-664964.html", "text": "Най-престижната клубна надпревара - Шампионска лига ни предлага нова порция грандиозни мачове. Днес от 21:45 часа ще се изиграят останалите осем мача в турнира.В група \"Е\" Ливърпул посреща Севиля на \"Анфийлд\". Началото на новата кампания за \"мърсисайдци\" е повече от обещаващо. Тимът отстрани Хофенхайм в плейофите на Шампионската лига след 2 победи с 2:1 и 4:2, докато във Висшата лига постигна успехи над Кристъл Палас с 1:0 и Арсенал с 4:0. През изминалия уикенд обаче допусна катастрофална загуба с 0:5 срещу Манчестър Сити. Севиля пък все още няма загуба през сезона във всички турнири след 3 победи и 2 равенства. Последната им среща с Ливърпул бе спечелена от испанците с 3:1 във финала на Лига Европа през 2016-та година, а и сега очакваме интересен сблъсък с много попадения. В другия мач Марибор ще премери сили със Спартак Москва, където играе българският национал Ивелин Попов.Манчестър Сити гостува на Фейенорд в двубой от група \"F\". Обновената защита на \"гражданите\" ще бъде подложена на изпитание, тъй като холандците демонстрират страхотен успех в нападение, вкарвайки 12 попадения в последните 4 мача от първенството. В другия сблъсък от групата Шахтьор Донецк посреща Наполи.В група \"G\" германският вицешампион РБ Лайпциг, който направи фурор миналия сезон с представянето си в първенството, ще дебютира в Шампионската лига с домакинство на френския шампион Монако. Въпреки продажбата на Мбапе атакуващата мощ на \"монегаските\" е доста респектираща – 18 отбелязани гола в последните им 6 мача във всички турнири. В другия двубой от групата Порто приема Бешикташ.Настоящият носител на трофея от Шампионската лига Реал Мадрид започва защитата на титлата си в група \"H\" с домакинство на АПОЕЛ Никозия, където играе българинът Живко Миланов. Футболистите на треньора Зинедин Зидан имат шанс да постигнат немислимото, като се опитат да спечелят най-големия клубен трофей за трети пореден път.В другия двубой Тотнъм посреща Борусия Дортмунд на \"Уембли\" заради продължаващият строеж на новия им стадион. Последните два сблъсъка между двата тима бяха само преди година и бяха спечелени от немците с 3:0 и 2:1, което ни кара да очакваме интересен и резултатен сблъсък.", "date": "2017.09.13", "title": "Ливърпул и Тотнъм с тежки тестове тази вечер"}
{"url": "https://offnews.bg/obshtestvo/v-chasti-ot-ovcha-kupel-gorna-bania-i-studentski-grad-bez-voda-dnes-664937.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Заради направа на връзки на улични водопроводи на ул. „Монтевидео“ в „Овча купел“ се налага спиране на водоподаването от 9:00 до 21:00 часа на ул. „Монтевидео“, ул. „Букет“, ул. „Народен герой“, ул. „Арх. Франк Лойд Райд“, ул. „Маестро Кънев“. Във връзка с подмяна на уличен водопровод на ул. 756 в „Горна баня“ се налага спиране на водоподаването от 9:00 до 21:00 часа по ул. 757 от ул. „Дон“ до ул. „Гръстниче“; по ул. 756 от ул. 757 до ул. 755.Монтаж на спирателен кран на ул. „Проф. Боян Каменов\" в „Студентски град“ налага спиране на водоподаването от 10:00 до 18:00 часа на ул. „Росарио“, ул. „Проф. Георги Брадистилов“, ул. „Проф. Боян Каменов“, ул. „Никола Габровски“, бул. „Доктор Г.М.Димитров“, бул. „Свети Климент Охридски“, ул. „8-ми декември“.", "date": "2017.09.13", "title": "В части от Овча купел, Горна баня и Студентски град без вода днес"}
{"url": "https://offnews.bg/sviat/pustosh-sled-irma-1-4-ot-domovete-sa-razrusheni-665002.html", "text": "Завръщащите се след евакуацията жители на Флорида ще заварят около 1/4 от домовете си разрушени. Ураганът Ирма е срутил къщи с поривите си до 192 км/ч.Спасителни екипи претърсват най-лошо засегнатите райони, като носят храна и вода за евентуално оцелели хора, предава Би Би Си.С Ирма се свързва смъртта на 18 души в САЩ, 12 от които - във Флорида. Ураганът остави близо 6.9 милиона къщи без ток във Флорида, Джорджия, Северна Каролина, Южна Каролина и Алабама.От 12-те жертви във Флорида Броят на загиналите в американския щат достигна 12 души, съобщиха местните власти, цитирани от Асошиейтед прес. Шестима души са загинали в автомобилни катастрофи, четирима са участвали в подготовка за връхлитането на урагана, един е бил ударен от ток и един е получил сърдечен удар.Около 90-те хиляди жители, които се връщат у дома, са предупредени, че повечето бензиностанции остават затворени, че телефонните разговори също могат да бъдат проблем поради липса на връзка.По пътя си ураганът отне живота на общо 55 души. 37 души са убити от урагана в Карибите, четирима в щата Южна Каролина и двама в Джорджия, добавя АП.", "date": "2017.09.13", "title": "Пустош след Ирма: 1/4 от домовете са разрушени"}
{"url": "https://offnews.bg/bojni/arestuvaha-mma-boetc-za-bankov-obir-665008.html", "text": "ММА боецът Серхио Да Силва го закъса здраво. Той беше арестуван за банков обир, извършен на 24 август.Серхио участва в Белатор през юни и е сравнително добре познат в средите. Той има общо 15 професионални боя, сред които личат тези срещу звездите Мат Рицо и Алджамейн Стърлинг.31-годишният боец нахлул в клон на Ситибанк в Куинс, Ню Йорк. Според запознати е успял да отмъкне около 50 000 долара.Той прескочил стъклата и размахал пистолет. Заплашил, че ще убие всеки, който мръдне. После избягал с кеша.Серхио бил със ски маска, но оставил отпечатъци. Именно по тях бил хванат. Полицаи го заключили в квартирата му, която се намирала на същата улица в Куинс.", "date": "2017.09.13", "title": "Арестуваха ММА боец за банков обир"}
{"url": "https://offnews.bg/obshtestvo/koj-e-badeshtiat-upravitel-na-noi-ns-izslushva-edinstvenia-kandidat-z-665007.html", "text": "Единственият кандидат за поста управител на Националния осигурителен институт Ивайло Иванов ще бъде изслушан днес от парламентарната комисия по социална политика.Ивайло Иванов е кандидатура на управляващите. Иванов е зам.-министър на труда и социалната политика и се очаква да поеме управлението на НОИ, след като предишният управител - Бисер Петков, стана социален министър.Иванов е магистър по финанси и кредит от Стопанската академия „Димитър Ценов“ в Свищов. Магистър по право е от ЮЗУ „Неофит Рилски“ в Благоевград. От 2003 г. работи в Агенцията за социално подпомагане. От септември 2009 година до средата на 2016 г. е изпълнителен директор на Агенцията. Назначен е за зам.-министър на 3 юни 2016 г.", "date": "2017.09.13", "title": "Кой е бъдещият управител на НОИ? НС изслушва единствения кандидат за поста"}
{"url": "https://offnews.bg/temida/prodalzhava-deloto-sreshtu-akusherkata-emilia-kovacheva-665006.html", "text": "Днес продължава делото срещу акушерката Емилия Ковачева. Тя е обвинена в опит за убийство на 4-дневната Никол.Софийската градска прокуратура изправи пред съда акушерката по обвинение в опит да умъртви бебето умишлено.В досъдебното производство са разпитани 31 свидетели, изготвени са и експертизи.На предходното заседание стана ясно, че не са готови две експертизи. Тогава адвокатът на Ковачева Владислав Янев поиска съдът да гледа делото без присъствието на журналисти, но то беше отхвърлено.Ковачева бе освободена под парична гаранция 1500 лева през юли 2016 г.Акушерката твърди, че е невинна.", "date": "2017.09.13", "title": "Продължава делото срещу акушерката Емилия Ковачева"}
{"url": "https://offnews.bg/obshtestvo/speshno-zasedanie-v-nzok-zaradi-stotitcite-milioni-dupka-v-biudzheta-665011.html", "text": "Назорният съвет на Националната здравноосигурителна каса се събира на спешно заседание днес в опит за изход от кризата с бюджета. Дефицитът е близо половин милиард лева, което застрашава разплащанията с аптеките, предава bTV.Планира се 340 милиона лева от резерва на Касата да се насочат за покриване на част от дълговете, като покрият разходите за специализирана, болнична и дентална помощ, както и за медицински изделия.Още 100 млн. да се намерят от по-висока събираемост на осигуровки, планират в НЗОК. Как ще се осигури тя, не става ясно. С тези пари трябва да се разплатят дълговете към аптеките.Ако тези мерки поработят, недостигът ще се свие до 35 милиона лева.", "date": "2017.09.13", "title": "Спешно заседание в НЗОК заради стотиците милиони дупка в бюджета"}
{"url": "https://offnews.bg/stil/koj-se-grizhi-za-viziata-na-parvata-dama-664928.html", "text": "Кой се грижи за визията на съпругата на президента? Преди време Десислава Радева сама повдигна завесата, като благодари на три дами – Илияна Алипиева, Павлина Ковачева и дизайнерката Невена. Това се случи веднага след първата й официална международна изява на високо ниво в Брюксел за срещата на върха на НАТО, когато за пръв път Радева бе в компанията на съпругите на световните лидери – редом до Брижит Макрон и Мелания Тръмп.От кандидатпрезидентската кампания досега всяка публична изява на Десислава Радева е бурно дискутирана, а модният й избор – подлаган на безмилостна дисекция. Според някои, опонентите на Румен Радев са взели присърце задачата да атакуват президента чрез съпругата му. Според други тя сама предизвика тези нагласи със свои изказвания.Синята рокляВероятно затова първата дама все още е пестелива в изявите си, а детайлите по всяка една от тях са внимателно обмислени. Така бе и при първото й домакинство – когато на 26 август посрещна Брижит Макрон при визитата на френския президент във Варна, а синята й рокля с бели копчета на „Долче и Габана“ стана повод още веднъж всички да обсъдят гардероба й. Роклята Десислава Радева подбира заеднос с Илияна Алипиева. За хората в модния бранш името й няма нужда от представяне. За останалите ще кажем само, че тя е човекът, благодарение на когото на българския пазар присъстват световни модни брандове като Баленсиага, Макс Мара, Живанши, Гучи, Долче и Габана, Джими Чу, Александър Макуин, Кензо, Бенетон и много други. Над 20 години Алипиева е представител на модни марки от висок клас и е един от водещите ритейлъри у нас с верига от над 10 бутика в София и страната.„В момента, в който Десислава Радева се появи в двореца Евксиноград със синята рокла, получих над 200 покани за приятелство във фейсбук“, смее се Илияна Алипиева. Тя е убедена, че тоалетът е бил перфектен избор за повода – среща навън, близо до морския бряг. Дрехата винаги трябва да е в контекста на събитието, тя не може да съществува извън повода, за който е предназначена. В предварително одобрената от френска страна програма имало обяд на открито в Ботаническата градина в Балчик, разходка на плажа и в Двореца в Балчик. Тоалетът бил подбран за светлата част от деня, съобразен с температурите и терена. „По-скоро ме учудиха високите токове на Брижит Макрон, тя едва пристъпяше на тях и дори се спъна, а Радева я улови да не падне. Така дефектът се превърна в ефект\", казва Илияна Алипиева.Роклята на „Долче и Габана“ паснала идеално на първата дама. Тя е висока над 1,80 м и с много стройна и пропорционална фигура. Всяка дреха веднага й приляга като направена по мярка, без да има нужда от корекции, споделя Алипиева.Двете се запознават покрай общи приятели и започват да работят заедно – колкото на професионални, толкова и на приятелски начала. Защото Радева няма официален пост на първа дама в президенството, няма и свой бюджет и екип. От нея се очаква да е винаги представителна и на ниво, а тези разходи президентското семейство трябва да покрие само. Затова някои от тоалетите са предоставени от фирмите майки при специални условия.Протокол и стилЗа работата си с президентшата Алипиева споделя: „Аз не съм ѝ ментор, не ѝ налагам мнението си за това какво да облича. По-скоро и помагам да се види в ролята на първа дама. Имам известен опит и това е от голяма помощ при избора на визия. Пътят към подходящия стил на първата дама е процес, не просто разходка до бутика за най-красивата рокля.\" За президентшата това е изцяло ново амплоа, тъй като досегашната й работа в Министерството на отбраната не предполага събития от такъв ранг. По време на визитата във Варна мнозина забелязаха, че Радева е променила цвета на косата и прическата си. Преди тя бе в махагонов цвят, а сега е с по-актуалния и естествен нюанс на светъл кестен.В протокола вече няма строги правила, стереотипите са разчупени. Допускат се и голи рамене, и ниски обувки например. Важно е да изглеждаш добре и адекватно на повода. Дрехите са послание. Човек има 40 секунди да направи първо впечатление и не бива да ги пропилява, отбелязва Алипиева.Според нея Десислава Радева има данни да стане една от най-стилните първи дами. Президентшата обикновено се вслушва в съветите на екипа си, дори когато й предложат нещо неочаквано. Често отговаряла със „Слушам“, шегувайки се с етикета „генерал Деси“, който публиката й постави.Тя е непринудена, с много свежо чувство за хумор и автохумор. Освен това двамата със съпруга й имат изключително красива връзка. Понякога е наистина вдъхновяващо да ги наблюдаваш“, казва Илияна Алипиева.Въпреки критиките за визията й във Варна, много модни специалисти я оцениха високо. \"Беше на снимка в дневните визии на \"Воуг\" за най-добър тоалет! Това опонентите и не забелязаха някак.\" Самата Десислава Радева била много щастлива, че срещата с Брижит Макрон минала по вода, успели да създадат личен контакт отвъд протокола и френската първа дама дори я поканила да ѝ гостува в Елисейския дворец.За гардероба на съпругата на Радев двете често подбират тоалети на Макс Мара, Долче и Габана и др. В изчистена черна рокля с болеро на „Долче и Габана“ Радева бе на държавния прием за Трети март. Няколко рокля от „Макс Мара“ вероятно ще са в гардероба й за предстоящото посещение в Ню Йорк за годишната асамблея на ООН в края на годината, където на две от вечерите се очаква да е и президентът на САЩ Доналд Тръмп. „Не зная какво ще избере тя на място, каквото и да е, ще я представи чудесно. Големите дизайнери са големи поради това, че правят дрехата комплимент към фигурата\", казва стилистката.По нейна идея Радева облича белия гащеризон на „Макс Мара“ на приема за 80-годишнината на Симеон Сaкскобурготски в резиденция „Врана“. Според Алипиева тоалетът стоял перфектно на фигурата на първата дама, за която много жени могат само да мечтаят. „ Беше ослепителна! Тогава я обвиниха, че е без бельо. Добре че на един неин кадър в профил истината дискретно се показваше от деколтето\".За първата си голяма изява в Брюксел Десислава Радева избира рокля на работещата в Лондон българска дизайнерка Невена. Тя крои висша мода и има клиенти дори сред висшето общество в Кралството. Нейни рокли носеха част от гостите на сватбата на Пипа Мидълтън. Радева бе избрала рокля в сребриста дантела за първата си среща с президентските съпруги. Широко препоръчаната идея Десислава Радева да промотира български дизайнери досега не се увенчава с успех. Според специалистите трудно малка страна с кратка история в модата може да предложи продукт на световно ниво. Изисканост и финес в тоалетите е най-важната характеристика на гардероба на една първа дама. За да си добър, трябва да имаш критична маса клиенти, които да ти помогнат да се развиеш и да израснеш като дизайнер. Поради липсата на пазар у нас този вид индустрия трудно ще се развие. Радева не е направила нито един моден гаф. Освен това е много комуникативна и бързо преодолява преградите, умее да създава бързо приятелски отношения. А това е изключително важно и дори много по-съществено за ролята, която тя ще има за следващите пет години, коментира Илияна Алипиева.", "date": "2017.09.13", "title": "Кой се грижи за визията на първата дама"}
{"url": "https://offnews.bg/politika/samo-deputatite-shte-pochivat-na-15-septemvri-665015.html", "text": "Първият учебен ден - 15 септември - петък, който е и работен ден, ще бъде почивен само за българските депутатите. Днес те гласуваха и решиха да не ходят на работа този петък, за да посветят цялото обществено внимание на децата.Все пак народните представители решиха да си отработят почивката и другата седмица ще работят четири вместо три дни - от вторник до петък включително.Решението е взето на председателски съвет на Народното събрание, съобщи председателят на парламента Димитър Главчев.", "date": "2017.09.13", "title": "Само депутатите ще почиват на 15 септември"}
{"url": "https://offnews.bg/obshtestvo/uvolnenata-direktorka-na-fonda-pratih-bebe-za-lechenie-v-germania-vs-665013.html", "text": "Уволненият преди ден директор на Фонда за лечение на деца доктор Тинка Троева обяви в интервю за БНТ, че е почтен човек, не е извършила нарушения и е готова да се защити в съда по казуса, заради който бе отстранена на поста.Вчера стана ясно, че здравният министър я уволнява заради \"системни нарушения\", като чашата - по думите му - преляла, когато разбрал, че Фондът е изпратил за лечение в Германия дете, което според наши специалисти можело да бъде трансплантирано и в българска болница.Д-р Троева е категорична, че случаят, за който е уволнена, е решен според правилата и отхвърли обвиненията за лични връзки с германската клиника.\"Не очаквах министерството и лично министърът на здравеопазването да стигне до тук, така че съм си потърсила адвокат и ще правя изявление само с негово съгласие. (...) Разбира се, че ще се защитавам. Досега съм живяла почтен живот. Това, което каза министърът, мога да го оборя\", заяви тя.Бившият вече директор бе защитен и от Обществения съвет към фонда.\"Уволнението на шефа на фонда за лечение на деца доктор Тинка Троева е твърде тежка мярка и поражда неспокойство сред родителите, които очакват лечение за техните деца\", заяви Пенка Георгиева от Обществения съвет. Тя призна, че е имало административни нарушения. Според нея обаче министърът на здравеопазването проф. Николай Петров е трябвало да разговаря с доктор Троева. Доктор Троева не е взела еднолично решение за изпращане на детето в Германия, лекарите във Фонда бяха категорични, че това дете трябва да замине за лечение в чужбина, добави Георгиева.Министърът на здравеопазването проф. Николай Петров обаче коментира пред БНТ, че случаят с изпратеното за трансплантация в Хамбург дете \"прелял чашата на неговото търпение\".\"Аз съм пред дилема дали да не подпиша правен формуляр S2 в нарушение на закона\", обясни той. Според него нищо не налагало това дете да бъде трансплантирано в чужбина, защото такива трансплантации се правят в болница \"Лозенец\". Директорът на тази болница, както и на ВМА, не са били уведомени за случая, обяви проф. Петров. \"Ако някой може да каже, че тази трансплантация не може да се направи в България, това са само тези лекари, а те не са знаели. Доктор Троева също нямаше отговор на този въпрос\", каза той.Въпреки скандала детето ще бъде трансплантирано в Германия, където то вече е заминало. В противен случай животът му може да бъде застрашен, а министърът посочи, че иска на детето да бъде помогнато.", "date": "2017.09.13", "title": "Уволнената директорка на фонда: Пратих бебе за лечение в Германия, всички бяха съгласни с това решение"}
