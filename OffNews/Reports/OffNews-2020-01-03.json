{"url": "https://offnews.bg/sviat/politciata-v-parizh-zastrelia-napadatel-kojto-ubi-chovek-i-namushka-d-718662.html", "text": "Парижката полиция е застреляла нападател с жителка с експлозиви, който опита да намушка няколко души в парк. Преди да бъде открит, нападателят успял да рани сериозно четирима души. Те са били откарани в болница, където единият е почиунал.Мъжът е атакувал случайни граждани в парка „Parc des Hauts de Bruyères” в градчето Вилжуиф, което се намира на 7 км от Париж. Мотивът му не е известен. След полицейско рпследване, той е бил прострелян смъртоносно.От местната полиция предупредиха гражданите да избягват района веднага след получаването на сигнала.Кметът на Вилжуиф съобщи, че починалият е 56-годишен мъж, който бил на разходка в парка със съпругата си и загинал в опит да я предпази.Полицията все още не е установила самоличността на извършителя.", "date": "2020.01.03", "title": "Полицията в Париж застреля нападател, който уби човек и намушка други (обновена)"}
{"url": "https://offnews.bg/zimni/norvezhetc-specheli-kvalifikatciata-v-insbruk-zografski-ne-startira-718678.html", "text": "Мариус Линдвик спечели квалификацията за предпоследното състезание от \"Четирите шанци\" в Инсбрук, Австрия.Норвежецът, победител от Гармиш-Партенкирхен, записа постижение от 131.5 метра, а българинът Владимир Зографски изобщо не стигна до опит заради проблеми със състезателния гащеризон.Линдвик завърши квалификацията със 138.9 точки, а втори остана австриецът Щефан Крафт със 136.8 точки от опит на 132.5 метра. Германецът Карл Гайгер скочи на 131.5 метра за 134.9 точки и трето място.Лидерът в класирането на \"Четирите шанци\" Рьою Кобаяши от Япония завърши пети със скок на 130 метра за 134 точки.", "date": "2020.01.03", "title": "Норвежец спечели квалификацията в Инсбрук, Зографски не стартира"}
{"url": "https://offnews.bg/temida/dvama-lekari-ot-gotce-delchev-na-sad-zaradi-smartta-na-16-godishno-mom-718666.html", "text": "Окръжна прокуратура – Благоевград е внесла за разглеждане в съда обвинителен акт срещу д-р П.Ш., специалист по ортопедия и травматология, началник „Отделение по ортопедия и травматология“ в МБАЛ „Иван Скендеров“ – Гоце Делчев и д-р И.К., специалист по хирургия, ординатор в „Хирургично отделение“ в МБАЛ „Иван Скендеров“ – Гоце Делчев за извършено от тях престъпление по чл.123, ал.1, предл.2 от НК. Това съобщиха от пресцентъра на прокуратурата.На 29.06.2013 г. шестнадесетгодишната М.Т. претърпяла травма - карайки велосипед, паднала и се наранила в областта на дясното бедро и пубиса. На следващата сутрин момичето, придружавано от майка си, посетило Филиал за спешна медицинска помощ в гр. Гоце Делчев. След поставена предварителна диагноза дежурният лекар изпратил пациентката за консултация със специалист.В МБАЛ „Иван Скендеров“ ЕООД - гр. Гоце Делчев Т. била прегледана от д-р П.Ш. и приета в отделението по ортопедия и травматология. В приемния ден (неделя) по отношение на пациентката не били извършени никакви лечебни дейности. След изследвания и консултации със специалисти, на 02.07.2013 г. лекарският екип в състав д-р Ш. (оператор) и д-р К. (асистент) оперирал болната под местна анестезия.Майката на момичето, която стояла неотлъчно с нея, била силно обезпокоена от състоянието на дъщеря си. С всеки изминал ден то се влошавало, момичето вдигало температура, оплаквало се от силни болки, краката му променяли цвета си, но д-р Ш. я уверил, че всичко е наред.На 05.07.2013 г. на пациентката по спешност била извършена оперативна интервенция, след което било уговорено превеждането ѝ в детска хирургия в УМБАЛСМ „Н. Й. Пирогов“ - гр. София за по-нататъшно лечение. Един час по-късно детето било изписано от болницата в гр. Гоце Делчев, без да е отразено състоянието му, с влошени параклинични показатели и без осигурен специализиран транспорт с придружаващ медицински персонал.При постъпването в столичната болница М.Т. била в крайно тежко общо състояние. След проведено лечение детето било изписано на 09.08.2013 г. при подобрена параклиника. Оперативните рани били заздравели първично, момичето се предвижвало с две патерици. Поставената от лекарите окончателна диагноза била „Сепсис. Посттравматичен флегмон на дясното бедро. Остра дихателна недостатъчност. Дълбок некротичен фасциит в областта на дясната седалищна област и дясното бедро и в дясната част на корема“.На 23.08.2013 г., поради оплаквания М.Т. отново била приета и лекувана в УМБАЛСМ „Пирогов“. Шест дни по-късно, на 29.08.2013 г., детето било намерено от майката в безсъзнание. Лекарите предприели реанимационни действия, без поява на сърдечна дейност. В 06:50 ч. бил регистриран летален изход.В хода на досъдебното производство са били назначени и извършени няколко експертни изследвания, които установяват, че смъртта на пациентката е настъпила в резултат от „хеморагичен инфаркт на белия дроб и кръвоизливи в надбъбречните жлези, довели до внезапен срив на сърдечно – съдовата система“. Забавяне на антибиотичното лечение и неизвършване на изследвания при обработка на раната е констатирания съществен пропуск, който е в пряка причинна връзка с настъпилите усложнения и смъртен изход при М.Т.П.Ш. и И.К. са обвинени за причиняване на смъртта й, поради немарливо изпълнение на правно-регламентирана дейност – упражняване на медицинска професия. Лекарите не осъществили адекватно диагностициране и лечение на пациентката.Д-р Ш. не изпълнил в пълен обем изискванията за изследване на болната. Наред с това не осигурил консултация със специалист уролог при постъпване на Т. в болницата за търсене на травматични увреждания на тазовото дъно, във връзка със съобщените данни за неконтролируемо изпускане на урина. Още в деня на хоспитализацията не започнал широкоспектърна емпирична антибиотична терапия, с цел превенция на възпаление на травмираните меки тъкани в областта на таза. Не назначил извършване на микробиологично изследване на раневи секрет, с цел търсене на причинител на възпалението и евентуална корекция на лечението по антибиограма, покриващо и анаеробни микроорганизми.Д-р К. не съобразил действията си с обективното състояние на пациентката, като предприел зашиване на раната на същата. То следвало да се отложи, тъй като затварянето на раната е предпоставка за развитие на анаеробна инфекция. Освен това не взел необходим материал от раната преди зашиването и при ревизията й, във връзка с идентифициране на причинителя на инфекцията и назначаване и провеждане на антибиотична терапия.В хода на досъдебното производство били констатирани неистински документи в пациентското досие на пострадалата Т., поради което с постановление на ОП – Благоевград тези материали по делото са били отделени и изпратени по компетентност на РП – Гоце Делчев.Предстои съдът да насрочи дата за началото на процеса.", "date": "2020.01.03", "title": "Двама лекари от Гоце Делчев на съд заради смъртта на 16-годишно момиче"}
{"url": "https://offnews.bg/sviat/pompejo-sasht-likvidiraha-kasem-siulejmani-za-da-osuetiat-neposreds-718667.html", "text": "Американският държавен секретар Майк Помпейо заяви пред телевизия Си Ен Ен, че решението на САЩ да убие Касем Сюлеймани е целяло да осуети \"непосредствена атака\", организирана от него, предаде БТА.Помпейо заяви, че Сюлеймани активно е заговорничел в региона за предприемане на действия или на един голям акт, който е щял да изложи на риск живота на десетки, ако не и на стотици американци\".Пред Си Ен Ен държавният секретар каза, че решението за ликвидиране на Сюлеймани е било взето въз основа на оценка на риска, базирана на разузнавателни данни. Помпейо не уточни къде и кога е трябвало да бъде извършена атаката.По-рано днес пред телевизия Фокс Нюз той заяви, че в тази атака са щели да загинат много мюсюлмани, иракчани, както и хора от други страни. По думите му Касем Сюлеймани активно е заговорничел в региона за предприемане на действия или на един голям акт, който е щял да изложи на риск живота на \"десетки, ако не и на стотици американци\".Междувременно президентът на Ирак Бархам Салих призова целия свят към сдържаност след убийството на иранския генерал Касем Сюлеймани в Багдад. Генералът беше ликвидиран с американски въздушен удар. Призивът бе отправен в момент, в който много проирански командири призоваха силите си да са в готовност, за да отговорят на убийството на генерала, предадоха Франс прес и Ройтерс.", "date": "2020.01.03", "title": "Помпейо: САЩ ликвидираха Касем Сюлеймани, за да осуетят 'непосредствена атака'"}
{"url": "https://offnews.bg/politika/kornelia-ninova-v-panikata-si-borisov-otkri-belene-718670.html", "text": "Днес, в паниката си от ескалиращата криза с водата и боклука, министър-председателят Борисов откри “Белене “, но не атомната централа. Той каза: “Ако има хора, които са нарушили закона, тук наблизо е Белене, където да завършат кариерата си. Това е борба с корупцията.\"Това коментира във фейсбук профила си лидерът на левицата Корнелия Нинова.\"Очевидно премиерът в безсилието и паниката си губи връзка с реалността и тръгва на хаотична саморазправа с цел собственото си спасение и прехвърляне на отговорност. Разрешенията за внос, складиране и преработка на боклук са отговорност на Министерството на околната среда и водите чрез неговите агенции. Ето ви един виновен министър. ВиК дружествата се управляват от Министерството на регионалното развитие и благоустройството- втори виновен министър. Третият май трябва да е самият премиер. Защото: “министър-председателят ръководи общата политика на правителството и координира дейността на членовете на Министерския съвет по нейното осъществяване.” Тоест, имаме поне трима кандидати за новия ”курс” за борба с корупцията\", продължава Нинова.", "date": "2020.01.03", "title": "Корнелия Нинова: В паниката си Борисов откри 'Белене'"}
{"url": "https://offnews.bg/obshtestvo/veche-mozhem-da-izchislim-onlajn-danaka-za-mps-718664.html", "text": "\"Информационно обслужване\" АД въведе новите параметри в електронния калкулатор, чрез който всеки собственик на моторно превозно средство в София може да изчисли какъв данък ще дължи за автомобила си за 2020 г.Формулата, по която се формира данъкът за автомобилите, включва годината на производство, мощността и екологичният стандарт на колата. С промени в Наредбата за местните данъци, приети от Столичния общински съвет на 30 декември м.г., бяха повишени ставките за автомобили с по-ниски евростандарти - от 0 до Евро 4, както и за мощност над 74 kW /над 100 конски сили /.Коефициентът за година на производство на автомобила е определен от Закона за местните данъци и такси, който е в сила от 2019 г. и не може да се променя от общините.В калкулатора за регистрираните в София автомобили са заложени всички коефициенти, които формират данъка за МПС. Данните за колата, които трябва да се нанесат в калкулатора, за да се изчисли нейният данък, са вписани в документите за автомобила - в малкия талон /за по-новите МПС/ или в големия талон /за МПС, регистрирани по-отдавна/:Под индекс В е записана годината на първа регистрация, по която се изчислява възрастта на колата.· Индекс P.2 e за мощността на автомобила в киловати.· Срещу индекс V.9 e записан екологичният стандарт на колата /от Евро 2 до Евро 6/. При най-старите коли такъв екостандарт обикновено няма и срещу този индекс в документите на колата не пише нищо.Калкулаторът е на адрес: /Чрез него всеки собственик може да се ориентира какви стойности на данък МПС се получават за автомобила му.На две от публикуваните снимки е посочено къде в документите на колата са записани трите компонента, от които се формира данъкът. На третата е самият калкулатор, посочват от пресцентъра на столичната община.", "date": "2020.01.03", "title": "Вече можем да изчислим онлайн данъка за МПС"}
{"url": "https://offnews.bg/obshtestvo/kapitanat-na-koraba-stara-planina-shte-pravi-vatreshno-razsledvane-z-718673.html", "text": "Капитанът на кораба \"Стара планина\" ще прави вътрешно разследване за нещастния инцидент, при който двама моряци паднаха зад борда и изчезнаха в открито море.Разследването за инцидента се води от Малтийската морска администрация, тъй като корабът плава под малтийски флаг. Капитанът ще проведе и свое разследване, за да установи защо в бурно време моряците са излезли на открита палуба необезопасени.Двамата българи са паднали зад борда вчера сутринта. След седемчасово издирване с хеликоптери спасителната акция по издирването им бе прекратена. Норвежките власти са преценили, че при толкова лоши метеорологични условия и бурно море двамата мъже не биха могли да оцелеят без допълнителна екипировка повече от няколко часа. До 14 ч днес \"Стара планина\" също е обхождала района, но без резултат. След това корабът е отплавал за румънското пристанище \"Констанца\".Семействата на моряците, чиито имена не се съобщават, вече са уведомени за тежкия инцидент.Според специалисти трагедията вероятно се е случила, след като при аварийна ситуация двамата моряци се е наложило да излязат на палубата. Ако двамата мъже не бъдат открити, те ще бъдат обявени за безследно изчезнали.", "date": "2020.01.03", "title": "Капитанът на кораба 'Стара планина' ще прави вътрешно разследване за изчезналите моряци"}
{"url": "https://offnews.bg/obshtestvo/podozrenia-za-afrikanska-chuma-v-svinekompleks-v-severna-balgaria-718661.html", "text": "Има съмнение за наличие на зараза от африканска чума по свинете в голям свинекомплекс в страната, потвърдиха от Българската агенция по безопасност на храните (БАБХ), предаде БНР.Пробите са взети тази сутрин и резултатите от тях ще бъдат готови в понеделник.Става въпрос за голям свинекомплекс в Северна България, който до момента не беше засегнат от заболяването. По неофициална информация свинефермата е в Шуменско.Миналата година чумата по свинете порази няколко големи индустриални ферми, които осигуряват близо 1/3 от месото на пазара у нас. Принудително бяха унищожени близо 150 хиляди свине.", "date": "2020.01.03", "title": "Подозрения за африканска чума в свинекомплекс в Северна България"}
{"url": "https://offnews.bg/futbol/deian-sprintira-po-stapkite-na-zlatan-718674.html", "text": "Първите дни на новата 2020 година бяха особено интересни на трансферния пазар в Италия. Ювентус и Милан се подсилиха с две звезди с балкански корени – първата е изгряваща, втората незалязваща, но и двете са със забележителни истории.След седем години във Франция, Англия и САЩ вчера в Италия се завърна шведската легенда Златан Ибрахимович. 38-годишният голмайстор подписа договор с последния му италиански клуб – Милан, с който спечели Скудетото през 2011 година.На 2 януари 2020 година договор с Ювентус подписа още един швед с балканска кръв – 19-годишният офанзивен полузащитник на Аталанта Деян Кулушевски. Той е роден през 2000 г. в Стокхолм, а родителите му са македонци от охридско.В историята на двамата играчи има множество съвпадения и само бъдещето ще покаже дали младият Кулушевски ще се окаже истински наследник на легендарния Ибрахимович.Бащата на Златан е Шефик Ибрахимович, босненски мюсюлманин, роден в Тузла, а майка му е Юрка Гравич, хърватска католичка, родена в Задар. Икономически емигранти от вълната предвоенни югославски гастербайтери, те се срещат и женят в Швеция. Ибрахимович израства в Русенгорд (Rosengård – „Градината на розите“), квартал на Малмьо, известен със своите имигрантски общности.Започва да играе футбол на 8-годишна възраст за местния детски клуб Малмьо Анадолу Б.И. На 10 години той преминава в редиците на градския съперник – ФБК Балкан, чийто участници се състояли от босненски и сомалийски имигранти от Русенгорд, с две години по-големи от Златан. И точно тогава неговата звезда започва да блести. В мач между отборите на Балкан и Велинг резултатът на полувремето е 0:4, но след почивката Златан влиза в игра и отбелязва цели осем гола, за да донесе победата на своя отбор с крайния резултат от 8:5. Впоследствие успешно завършва 9-ти прогимназиален клас и, въпреки че е трябвало да продължи обучението си в Малмьо, той прекъсва образование си, за да се съсредоточи изцяло върху футболната си кариера.Родителите на Деян напускат Македония през 90-те години на миналия век. Оставят близкото до Охрид село и започват работа в Стокхолм. Синът им Деян се ражда на 25 април 2000 г. Семейството живее в квартал Брома на шведската столица. Деян започва да тренира в близкия клуб Идротсфьоренинген Бромапойкарна и играе за него от 2006 до 2015 година. Той с успех играе за ИФ Бромапойкарна в елитната шведска дивизия до 15 г. В този период записва и по два мача за юношеския национален отбор на Швеция (U15) и Македония (U16).През август 2015 година Кулушевски преминава в италианския Аталанта. Бергамаските плащат 165 хил. евро и взимат таланта под носа на Арсенал, чиито скаути също са забелязали огромния потенциал на този швед с македонски корени. Първият сезон играе за юношите на Аталанта до 17 години, а във втория, само на 16 вече е в Примаверата на клуба (U19). За юношите до 17 има 17 гола и 15 асистенции, а през сезон 2017/18 той играе в 26 мача за Примаверата на черно-сините, в които вкарва 5 гола и подава за още десет. В края на 2018 г. Кулушески продължава договора си с Аталанта до 2023 година, а на 21 януари 2019 дебютира за мъжете с 20 минути при гостуването на Фрозиноне. Аталанта побеждава с 5:0, а Деян има 100% успеваемост на подаванията – 14 от 14.Златан Ибрахимович играе за Малмьо от 12-годишен. В периода 1995 – 1999 е част от юношеските отбори на клуба, а през 1999 дебютира за мъжете с 6 мача и 1 гол до края на сезона, в който отборът изпада във Втора дивизия. Там Златан се развихря с 12 гола и помага за завръщането в елита. През 2001 година изиграва 12 мача, в които бележи 3 гола и вече е готов за трансфер. Първи на опашката за подписа му е босът на Арсенал Арсен Венгер, който го кани на проби. С изречението „Златан не ходи на проби“ Ибрахимович постава началото на серията си от крилати фрази и отваря вратата за втория кандидат – техническия директор на Аякс Лео Бенхакер. Той разумно не иска нападателят да премине пробен период в Амстердам – за него е достатъчно да го гледа в приятелския мач с втородивизионния норвежки ФК Мос. На 22 март 2001 година Златан подписва с Аякс, а в касата на Малмьо влизат 7,8 млн. евро – тогавашен рекорд за най-скъп играч от шведски клуб.Ибрахимович играе 4 сезона за Аякс, в които записва 110 мача и 48 гола. На 31 август 2004 година той подписва договор с Ювентус, а холандския гранд печели 16 млн. евро. За Юве има два сезона с 92 мача и 26 гола, които завършват със скандала Калчополи и изваждането на отбора от Серия А. Златан не е съгласен да играе във втора дивизия за друг клуб освен Малмьо и иска трансфер. Следващата крачка е Интер, който плаща 24,8 млн. евро. Нови три сезона в Серия А, пет трофея със 117 мача и 66 гола подготвят преминаването му в Барселона. Каталунците държат и рекорд за най-много пари платени от един клуб за Ибрахимович – 46 млн. евро.На 19 години Деян Кулушевски има едва 20 мача в мъжкия футбол: 3 за Аталанта и 17 като преотстъпен в Парма. Именно есента при жълто-сините му осигури фантастичния трансфер в Ювентус. В тези 17 мача той вкара 4 гола и подаде за още 7. Това се оказа достатъчно, заедно с интереса към него от страна на конкурента в битката за титлата Интер, както и на Ман Юнайтед, за да накара Старата госпожа да даде за него 35 млн. евро. Договорът му е до 2024 година, а с бонусите Аталанта може да вземе още 10 млн. евро. Юве реши да остави Кулушевски в Парма до края на сезона, след което да започне налагането му в отбора на Маурицио Сари.Докато Деян все още играе за детските отбори на ИФ Бромапойкарна, Златан продължава да вършее пред чуждите врати и на трансферния пазар. 46 мача и 22 гола за Барселона, конфликт с треньора Гуардиола и трансфер в Милан за 24 млн. евро. Следват нови 85 мача и 56 гола в Серия А, украсени с титла за Милан. Последният му, засега, трансфер е в ПСЖ за 20 млн. евро през 2012 г., с което общата сума платена от клубове за него става 171 млн. евро, а годишната му заплата в Манчестър Юнайтед, в който отива като свободен агент достига до около 17 млн. евро на сезон. Вчера той подписа с Милан за 3 млн. евро до края на първенството, а ако остане и за следващото ще вземе още около 5 млн. Дотук шведът е спечелил 32 трофея с шест клуба.Деян Кулушевски се договори с Ювентус за заплата от 2,5 млн. евро. За играч на 19 години с неговата скромна, до момента, визитка това би трябвало да е повече от добре. След преминаването на медицинските прегледи в Торино Деян заяви: „Много съм щастлив. 2020 година не можеше да започне по-добре. Това беше много важен ден за мен, за моите родители, приятели и за всички, които са работили с мен. Когато се появи шансът да подпиша с Ювентус, не мислих два пъти“.В националния отбор на Швеция Ибрахимович остави цяла епоха със 116 мача и 62 гола, сред които и доста шедьоври.Въпреки настояването на Горан Пандев да избере Македония, Деян Кулушевски решава да играе за страната, в която е роден и започнал да тренира футбол. За националните отбори на Швеция до 17, 19 и 21 години той има 38 мача и 10 гола. През лятото на 2020 година той най-вероятно ще играе на Европейското първенство за мъжкия национален отбор на своята родина.Кулушевски ще завърши сезона в Парма и през това време Маурицио Сари трябва да измисли на коя позиция да го използва. \"Сари е фантастичен треньор. Изучавах стила му. Сигурен съм, че ще науча много неща при него. Винаги играя за победата, ако имам възможност шутирам, а ако има играч в по-добра позиция от мен му подавам, за да вкара. Не играя за голове и асистенции, а за победата\", каза 19-годишният талант при представянето си като футболист на Юве.Преди началото на сезона Кулушевски си постави за цел да стигне 15 точки по системата гол+пас. 11 стигнаха за трансфер при \"Старата госпожа\". И попитан дали сега започва най-трудната част за него, той отговори за изненада на всички: \"Трудно? Сега започва най-готиното!\".Безспорно един от тези готини моменти в предстоящите месеци ще е срещата Милан – Парма, която ще се играе на 22 април. Тогава за първи път и то на „Сан Сиро“ един срещу друг ще се изправят номер 21 от домакините и номер 44 от гостите – миналото и бъдещето на шведския футбол, от което всички фенове на Балканите се интересуват повече от обикновено.", "date": "2020.01.03", "title": "Деян спринтира по стъпките на Златан"}
{"url": "https://offnews.bg/tenis/duetat-dimitrov-lazarov-donese-pobeda-za-balgaria-nad-velikobritania-v-718671.html", "text": "България успя да направи сензационен обрат и записа победа срещу Великобритания с 2:1  в битката от Група С на новия турнир ATP Cup.В решаващия мач на двойки, най-добрият ни тенисист Григор Димитров и Александър Лазаров надвиха с 2:1 сета Джейми Мъри и Джо Солсбъри със 7:6(5), 6:7(2), 11:9. Първоначално на корта трябваше да излязат Адриан Андреев и Лазаров, но Гришо реши да замени Андреев.По-рано днес , а  и само няколко минути по-късно се включи в решаващата битка при двойките.Секунди след победата Григор заяви, че Лазаров е героят на вечерта, а младокът призна, че е било удоволствие да играе рамо до рамо с Димитров.\"Загубих дъха си, нямам глас, но нищо нямаше да е възможно бе Григор. Невероятно е да споделя корта с него, щастлив съм, че се представих така, както днес. Не съм играл такива мачове. Невероятно е да го видя да играе така, както преди мача на двойки и след това да играе с мен\", сподели Лазаров.Димитров пък от своя страна заяви, че победата е сладка, но по-важни са емоциите на момчетата от отбора, които са доказателство за българския отборен дух.\"Отборната надпревара винаги е специален момент за всеки играч. Растейки, за мен е било много важно да усетя подобни емоции рано в своята кариера. Когато бях на техните години, емоциите бяха невероятни. Аз съм професионалист вече от 10-11 години, но тези емоции не дават да остарееш. Вижте, тези момчета плачат, това е нещото, което търся. Победата си е победа, но това е, което търся\", завърши Димитров.Победата над Великобритания остава широко отворена вратата на нашия тим за класиране към четвъртфиналите. В неделя България ще се изправи срещу Молдова, а във вторник срещу Белгия в последния си мач от групата.", "date": "2020.01.03", "title": "Дуетът Димитров-Лазаров донесе победа за България над Великобритания в ATP Cup"}
{"url": "https://offnews.bg/zimni/frenska-figuristka-izgarmia-s-kokain-718675.html", "text": "Обещаващата френска фигуристка Лорин Льокавалие се провали на допинг тест. В кръвта на звездата на леда беше открит кокаин. Лорин направи силно впечатление по време на Евро 2019, когато завърши на пето място.Тя представи много жива програма, с хубави скокове и пируети, бързина, темпо, като заслужи овациите на зрителите. От миналото лято французойката се готви в Италия, но от септември насам не е участвала в състезания.Според публикация на \"Екип\" причината е, че девойката се е провалила на проверка за допинг.Заради наказанието, което тече, тя пропусна шампионата на Франция и няма да вземе участие на европейското през януари.", "date": "2020.01.03", "title": "Френска фигуристка изгърмя с кокаин"}
{"url": "https://offnews.bg/sviat/ubijstvoto-na-kasem-siulejmani-kakvo-sledva-718676.html", "text": "Убийството на влиятелния ирански генерал Касем Сюлеймани окупира челните заглавия в световните медии. Генералът бе ликвидиран с дрон от САЩ в иракската столица Багдад. Последва яростен отговор от Иран, който се закани да отмъсти за покушението. Допълнителната ескалация на напрежението между САЩ и Иран предизвика вълна от споменаване на \"Третата световна война в мрежите\". Хаштагът WWIII (съкращение от World War III) стана най-популярният в Туитър. Наред с него се споменава и името на Франц Фердинанд - австро-унгарският престолонаследник, чието покушение води до серия от събития, стартирали Първата световна война.Защо бе убит Сюлеймани (Солеймани) и какво следва?Убийството на иранеца - главнокомандващ на елитните части \"Ал Кудс\" на Иранската революционна гвардия, представлява драматична ескалация на тлеещия конфликт между САЩ и Иран, която може да има значими последствия, пише дипломатическият и военен анализатор на Би Би Си Джонатан Маркъс.\"Очаква се да последва отмъщение. Серия от действия и репресии може да доведе до приближаването на двете страни до пряк сблъсък. Бъдещето на Вашингтон в Ирак може да бъде поставено под въпрос. А стратегията на президента Тръмп за региона - ако има такава - ще бъде тествана както никога досега\", добавя анализаторът.Филип Гордън, координатор на Белия дом за Близкия изток и Персийския залив в администрацията на президента Обама, определя убийството на Сюлеймани като близко до „обявяване на война“ на Иран от американците.Силите, които Сюлеймани командваше, са клонът на силите за сигурност на Иран, отговарящ за операциите в чужбина. От години, независимо дали е в Ливан, Ирак, Сирия или другаде, Сюлеймани е ключов подбудител за разширяване и разширяване на влиянието на Иран чрез планиране на атаки или укрепване на местните съюзници на Техеран, допълва Би Би Си.\"За Вашингтон той беше човек, изцапал ръцете си с американска кръв. Но в самия Иран е изключително популярен. На практика води борбата на Техеран срещу широката кампания за натиск и наложени от САЩ санкции.Това, което е най-изненадващо, не е, че Сюлеймани е бил в полезрението на президента Тръмп, а защо САЩ трябва да го ударят сега\", пише Маркъс.Поредица ракетни атаки с срещу американските бази в Ирак бяха приписани на Техеран. В тях загина цивилен американец, работещ за армията като външен изпълнител. Без директен отговор от САЩ останаха по-ранни ирански операции - срещу танкери в Персийския залив; свалянето на американски безпилотен летателен апарат; дори голямата атака срещу саудитски петролен обект, припомня авторът.Обяснявайки решението да убие Солеймани, Пентагонът посочи не само предишните му действия, но и че ударът е предназначен да предотврати готвена атака - срещу американски дипломати и военни в Ирак и региона.Големият въпрос е какво ще последва.Президентът Тръмп ще се надява, че в един драматичен екшън той е разгромил Иран и е доказал пред своите все по-неспокойни съюзници в региона като Израел и Саудитска Арабия, че американскaта отбрана все още има зъби. Почти немислимо е обаче, че няма да има стабилен ирански отговор, дори и да не е незабавен, пише анализаторът на Би Би Си. Той припомня, че в Ирак, където бе ликвидиран Сюлеймани, има 5000 американски военни, които са потенциална мишена. Същото важи и за други традиционни мишени за Иран. А първоначално, най-вероятно, атаката ще се отрази на цената на петрола.САЩ и съюзниците им пък ще се обърнат може да увеличат защитата си и военното присъствие в региона.Но е също толкова възможно отговорът на Иран да е асиметричен - пише анализаторът. Не удар за удар. Иран може да избере да играе с широката подкрепа, която има в региона - чрез прокситата, които самият Сюлеймани изгради и финансира. Възможно е, например, да поднови обсадата на американското спосолство в Багдад, поставяйки иракското правителство в трудна ситуация, и да постави под въпрос американското военно присъствие там. Може да предизвика демонстрации, като ползва атаката за повод, пише Би Би Си.", "date": "2020.01.03", "title": "Убийството на Касем Сюлеймани: какво следва?"}
{"url": "https://offnews.bg/politika/po-1-lev-za-chas-noshten-trud-da-poluchavat-politcaite-predlaga-mvr-m-718679.html", "text": "Заплащането на нощния труд на служителите на реда да бъде увеличено от 25 стотинки на час на 1 лев на час.Това предлага вътрешният министър Младен Маринов в проект, публикуван за обществено обсъждане. Проектът е за заповед за размера на възнагражданията за научна степен, за полагане на труд между 22:00 и 6:00 ч, за работа по време на официални празници и за времето, в което полицаите са на разположение.Заповедта няма да доведе до отнемане на привилегии или ощетяване на служителите, на които се изплащат допълнителни възнаграждения, се посочва в мотивите. Допълва се, че новите размери на допълнителните възнаграждения са съобразени с фактическия брой на служителите на МВР и с бюджета на ведомството за новата година.Предвижда се добавката за научна степен \"доктор\" да стане 60 лева, а за \"доктор на науките\" - 90 лева.Нощното възнаграждение ще бъде увеличено на 1 лев на отработен час (вкл. част от часа). Възнаграждението за празнични дни и удвоен размер на основното месечно възнаграждение, независимо дали става въпрос за извънреден труд или не.Размерът на допълнителното възнаграждение за времето на разположение за всеки час или част от него да е 0,10 лв., предлага министър Маринов. Ако бъде прието предложението му, промените ще важат от 1 февруари 2020 г.", "date": "2020.01.03", "title": "По 1 лев за час нощен труд да получават полицаите, предлага МВР министърът"}
{"url": "https://offnews.bg/volejbol/tedi-salparov-dokato-ima-i-na-teoria-shansove-da-se-klasirame-nie-sh-718639.html", "text": "Либерото на българския национален отбор по волейбол Теодор Салпаров е категоричен, че въпреки че не са фаворити, \"трикольорите\" ще се борят до последно. Той говори при заминаването на тима за Берлин. В Германия от 5 до 10 януари ще се проведе олимпийския квалификационен турнир за Токио 2020.\"Мотивацията е голяма. Не всеки ден се ходи на Олимпиада. Въпреки че сме в супер тежка група, отиваме да се бием и да се пробваме да се класираме за Олимпийските игри в Токио 2020.Това е мечта на всички момчета. Не можеше да направим уникален синхрон за 10 дни, но надявам се, че всички играем в клубните си отбори и бързо ще се сработим. Реалисти сме.Знаем, че фаворити са други - Сърбия и Франция, а Холандия играе много силно през последните години. Докато има и на теория шансове да се класираме, ние ще се бием\", каза Салпаров.", "date": "2020.01.03", "title": "Теди Салпаров: Докато има и на теория шансове да се класираме, ние ще се бием"}
{"url": "https://offnews.bg/zdrave/niakolko-produkta-s-neochakvano-dobar-efekt-pri-mahmurluk-718656.html", "text": "Специалистите по хранене и диететика посочват няколко продукта, които са много ефективни след препиване. Освен че помагат да се почувстваме по-добре, те ефективно лекуват махмурлука, пише специализираното издание Тhe Health Site.com, цитирано от Medik Forum.Обикновено в подобно състояние само мисълта за храна може да предизвика неприятни усещания. Но точно храната подпомага бързото възстановяване. \"Когато сте с махмурлук, последната ви мисъл е да хапнете нещо. Но правилно избраната храна може да ви помогне да се почувствате значително по-добре, а някои продукти напълно ще ви избавят от последствията на препиването\", твърдят експертите.Какво препоръчват да се хапва?Яйца. Те съдържат аминокиселини (като аминокиселината цистеин), които са полезни за възстановяването на черния дроб. Консумацията на яйца облекчава симптомите на махмурлук, отбелязват специалистите.Доматен сок. Той не само снабдява организма с течности, които в подобно състояние са особено нужни, но и му доставя витамини, които компенсират загубата на полезни вещества при прекомерна употреба на алкохол. Наличието на фруктоза в напитката спомага да се избавим от остатъците алкохол в организма.Мед. Наричат го супер средство против махмурлук. Голяма порция мед след тежка алкохолна нощ има бърз възстановяващ ефект върху организма.Шоколад. Още един неочакван боец срещу махмурлука. Неочакван, но много полезен. Шоколадът съдържа калий, който ефективно елиминира последствията от алкохола. Изяжте един шоколад блокче по блокче и ще възстановите формата си.", "date": "2020.01.03", "title": "Няколко продукта с неочаквано добър ефект при махмурлук"}
{"url": "https://offnews.bg/obshtestvo/novo-ognishte-na-afrikanska-chuma-v-s-nikola-kozlevo-v-kompleks-s-24-718677.html", "text": "Констатирано е ново огнище на африканска чума по свинете в индустриална ферма в шуменското с. Никола Козлево, съобщи БАБХ.Положителният резултат от пробите е потвърден в късния следобед днес, 3 януари 2020 г. от Националната референтна лаборатория в Националния диагностичен научноизследователски ветеринарномедицински институт в София. В засегнатия свинекомплекс се отглеждат 24 000 животни.Предприети са мерките за контрол и ликвидиране на заболяването съгласно правилата на европейското и националното законодателство и Плана за спешни действия при контрол на АЧС, допълват от агенцията.Определена е трикилометрова предпазна зона около огнището, в която влизат селата Каравелово и Пет могили, общ. Никола Козлево, обл. Шумен. А също и десеткилометрова наблюдавана зона, в която влизат населените места: гр. Никола Козлево и селата Красен дол, Хърсово, Вълнари, Цани Гинчево, Векилски в община Н. Козлево, и с. Писарево, общ. Нови пазар.Предстои умъртвяване по хуманен начин и обезвреждане на всички заразени и контактни свине в засегнатия обект.Свиква се областна епизоотична комисия утре, 4 януари 2020, в 10 часа в Областна администрация-Шумен, на адрес бул. „Славянски“ № 30.", "date": "2020.01.03", "title": "Ново огнище на африканска чума в с. Никола Козлево в комплекс с 24 000 свине"}
{"url": "https://offnews.bg/evropa/premierat-na-severna-makedonia-zoran-zaev-podade-ostavka-718641.html", "text": "Премиерът на Северна Македония Зоран Заев внесе оставката си в парламента, съобщи агенция МИА.Оставката ще бъде доставена на президента Стево Пендаровски, който след това трябва да уведоми председателя на парламента Талат Джафери за номинирането на нов служебен премиер. След това Джафери трябва да насрочи заседание, на което да се констатира оставката на премиера и на другите членове на правителството и да бъде гласуван съставът на служебното правителство.Според споразумението на политическите партии премиер на служебното правителство ще бъде досегашният министър на вътрешните работи Оливер Спасовски, а по предложение на опозиционната партия ВМРО-ДПМНЕ министри на вътрешните работи и на труда и социалната политика ще бъдат Наке Чулев и Рашела Мизрахи.Съставът на служебното правителство трябва да бъде гласуван в парламента до полунощ днес. Служебното правителство се формира 100 дни преди предсрочните парламентарни избори на 12 април.Заев предрече на 26 декември, че ако воденият от него Социалдемократически съюз изгуби предсрочните избори, властите в Скопие ще се скарат както с албанците, така и с правителствата на България и Гърция.Междуетническите отношения в държавата са под сериозен риск. Безспорно е, че за вас ще гласуват нула албанци - обърна се тогава Заев към депутатите от ВМРО-ДПМНЕ, най-голямата опозиционна партия в западната ни съседка.Той е на мнение, че ако ВМРО-ДПМНЕ отново стане управляваща партия, \"веднага ще започнат кавгите с Мицотакис и Борисов, ново вето за ЕС, ново затъване в калта\". Заев е убеден, че ще получи нов мандат за премиер.До извънредния вот се стигна след като Европейския съюз не определи дата за стартиране на преговори за присъединяване на страната заради вето от Франция.", "date": "2020.01.03", "title": "Премиерът на Северна Македония Зоран Заев подаде оставка"}
{"url": "https://offnews.bg/obshtestvo/otkriha-tialoto-na-3-godishno-dete-v-kanal-v-plovdivsko-718642.html", "text": "Тялото на 3-годишно дете, изчезнало на 2 януари, е намерено от служители на РУ-Хисаря в напоителен канал в землището на село Граф Игнатиево, съобщи бТВ. Вчера следобед е подаден сигнал за изчезнало дете от неговата майка, според която то е в неизвестност от 2 часа. 25-годишната жена, родом от село Стряма, е заявила, че е оставила двете си деца сами за няколко минути пред дома им. 3-годишното дете е открито на километри от село Дълго Поле, където семейството живее. Няма данни за насилствена смърт. Започнато е досъдебно производство за извършено престъпление по чл. 127 ал 1 от НК - за подпомагане или склоняване към самоубийство на непълнолетно лице. ", "date": "2020.01.03", "title": "Откриха тялото на 3-годишно дете в канал в Пловдивско"}
{"url": "https://offnews.bg/tenis/istoricheska-parva-zaguba-za-balgaria-v-novia-turnir-atp-cup-718636.html", "text": "България записа загуба в първото си участие в новия турнир по тенис ATP Cup, след като Димитър Кузманов се бори геройски, но отстъпи на представителя на Англия Камерън Нори с 2:6, 6:3, 2:6.Нашето момче започна по-сковано срещата и загуби първия сет, в който допусна два пробива. В същото време пловдивчанинът не успя по никакъв начин да затрудни британеца при негов начален удар.Кузманов се възползва от отпускането на англичанина и успя да го пробие за преднина 3:0 във втория сет. До края на сета Мико не допусна колебания при свой сервис и заслужено стигна до успех с 6:3.В третия сет Нори стартира с пробив за 2:0, но Мико веднага направи рибрейк. За съжаление серията от брейкове продължи, а печеливш от нея излезе англичанина, който поведе с 4:1 гейма и до края на срещата не позволи на Мико дори да мисли за обрат.По този начин Великобритания поведе в резултата с България в Група С, където са още отборите на Белгия и Молдова. След малко суперзвездата ни Григор Димитров ще се изправи срещу Даниел Еванс.По-рано тази сутрин отборът на Канада стана първият тим, който печели двубой в първото издание на новия турнир. Северноамериканците се наложиха над Гърция с 3:0 победи в Бризбън и оглавиха своята група, в която са още отборите на Германия и Австралия.Турнирът започна отлично за канадците с голяма победа на тяхната звезда Денис Шаповалов над шампиона от финалите на ATP през миналата година Стефанос Циципас. Шаповалов стигна до престижния успех след 7:6(6), 7:6(4) срещу световния №6.Организаторите на турнира пък допуснаха сериозен гаф. Вместо да зазвучи химнът на Молдова, на корта в Сидни преди мача им с Белгия се разнесе химнът на Румъния - тяхната съседка, с която се намират в сложни отношения.\"В началото на мача между Молдова и Белгия допуснахме грешка с химните и пуснахме грешен такъв, когато трябваше да бъде изпълнен химнът на Молдова. Дълбоко съжаляваме и се извиняваме на тима на Молдова\", обявиха от ATP. ", "date": "2020.01.03", "title": "Историческа първа загуба за България в новия турнир ATP Cup"}
{"url": "https://offnews.bg/politika/ministar-avramova-uspokoi-che-niamalo-da-ima-voden-apokalipsis-718643.html", "text": "\"Спекулации са появилите се в последните дни данни, че в страната има водна криза. Воден апокалипсис в България не се задава\". Това каза министърът на регионалното развитие и благоустройството Петя Аврамова, която заедно със зам.-министъра си Николай Нанков даде пресконференция за състоянието на язовирите в страната. \"И ако някои се опитва да всее страх, използвайки създалата се ситуация в Перник това е непочтено. Разбирам, че в криза темата се използва политически. Вероятно БСП се готви за дебатите в парламента и вероятно подгрява, но не е редно това да става със заиграването с тази тема\", каза Аврамова.\"В някои населени места има режим на водоподаване, основно в села. Предприети са мерки от ВиК, следи се за да може да се реагира своевременно. Режим на вода има села в Габрово, Ловеч, има вероятност и в София да се наложи ограничаване на ползването на вода\", добави Аврамова цитирана от \"Фокус\". Като проблем в страната Петя Аврамова посочи, че битовите абонати дължат на ВиК дружествата над 80 млн. лева, а общите дългове са за над 100 млн. лв.Според информацията, която тя изнесе язовир „Тича“ (снабдяващ Шумен и Търговище) разполага с вода за 30 месеца. „Тя ще стигне за това време само ако водата се използва за питейно-битови нужди“, подчерта Аврамова. В \"Камчия\" (Варна и Бургас) има вода за 10 месеца, а в \"Асеновец\" (област Сливен) за четири месеца и половина.„Нивото на водата в язовир „Бебреш“, който захранва Ботевград, се следи всекидневно от „Напоителни системи“ и към момента там има вода за 3 месеца“, каза още министърът.Вчера премиерът Бойко Борисов се срещна с кмета на Ботевград Иван Гавалюгов. След срещата Борисов нареди на аграрния министър Десислава Таневада да провери дали местният ВЕЦ „Бебреш“ работи извън обхвата на своето разрешително, издадено от „Басейнова дирекция“. Регионалният министър Петя Аврамова пък получи задача да окаже съдействие на местната управа на Ботевград по отношение на ВиК мрежата.Перник е на воден режим от началото на декември, тъй като язовир \"Студена\" е почти празен.В \"Студена\" има вода за 56 дниПо повод ситуацията в Перник министърът посочи, че след въвеждането на едноразовото спиране на водата авариите са намалели от 14 на 6 на ден, което беше отчетено като добра новина. Заместник-министърът на регионалното развитие Николай Нанков каза, че в момента в язовир \"Студена\" има 3.8 млн. кубика вода общо, която би стигнала за един месец и 25 дни. Продължавало обаче търсенето на варианти за увеличаване на притока.", "date": "2020.01.03", "title": "Министър Аврамова успокои, че нямало да има воден апокалипсис"}
{"url": "https://offnews.bg/politika/bojko-borisov-s-helikopter-nad-balkanski-potok-shte-izpratia-kadrit-718646.html", "text": "Балкански поток се строи с пълна мощност, краят на трасето не се вижда в едната и в другата посока. Да видят хората какви огромни съоръжения се правят. По над 5 км на ден се работи. Това заяви министър-председателят Бойко Борисов при инспекцията на изграждането на газопреносната инфраструктура „Балкански поток\" в участъка от кранов възел Горни Дъбник до кранов възел Селановци. Трасето на газопровода преминава през територията на 11 области, а в момента се работи по участък с дължина 45,2 км, разположен на територията на област Плевен. Към момента са доставени тръби за 215,20 км.Премиерът Бойко Борисов изтъкна, че се работи впечатляващо бързо и че строителните дейности се изпълняват в график по всички български и европейски процедури. „България спазва всички процедури като член на ЕС - обжалвания, търгове, всичко мина. От първия ден досега по над 5 км на ден се работи. Неслучайно го наричаме и така сме го презентирали в Брюксел - газов хъб Балкан – защото той ще обслужва Балканите\", акцентира още Бойко Борисов. „ 45 минути летим над изграден газопровод. Вече на много места тръбите са под земята, заваряват се по американска технология\", отбеляза министър-председателят Борисов. По думите му по проекта са доставени 18 хиляди тръби общо, а допълнително 3700 са на бургаското пристанище. Премиерът Борисов подчерта, че сроковете за изпълнението за изграждането на „Балкански поток\" ще бъдат спазени и цялото трасе ще бъде готово в края на май.\"Ще ги пратя на президента Путин тези кадри, да знае какво се прави в България\", каза Борисов по повод отправената преди време забележка на руския президент, че България умишлено бави изграждането на газопровода \"Турски поток\" на своя територия.„Ние имаме геостратегически интерес да си останем в газопреносната мрежа. България е регионален стратегически газоразпределителен център на Балканите. Това означава, че тук ще идва газ от много страни, а България ще получава транзитни такси\", отбеляза премиерът Борисов. Той добави, че заедно с изграждането на интерконектора с Гърция страната ни ще постигне реална газова диверсификация.", "date": "2020.01.03", "title": "Бойко Борисов с хеликоптер над 'Балкански поток': Ще изпратя кадрите на Путин"}
{"url": "https://offnews.bg/sviat/ustanoveni-sa-oshte-ognishta-na-ptichi-grip-v-polsha-718647.html", "text": "Установени са общо 5 огнища на вируса H5N8, птичи грип, в Полша, съобщават местни медии, цитирани от \"Ройтерс\".Властите в Източна Полша съобщиха, че птичи грип е отговорен за смъртта на най-малко 25 000 пуйки в птицеферма до границата с Украйна и Беларус, информира Асошиейтед прес. Полските ветеринарни органи планират избиването на десетки хиляди птици край град Любартов - голям район с птицеферми. Полицията е блокирала достъпа до района за жители, които не са местни.Вирусът е намерен в три ферми за птици в провинцията Любелски и в още два района в страната, отдалечени един от друг.В поредния случай в Източна Полша са засегнати 13 000 токачки. Огнище на същия щам бе потвърдено и в Западна Полша при пилета - 65 000 са заразените птици.Според ветеринарният лекар Павел Пиотровски, ако след дезинфекция на районите не бъдат установени нови източници на птичи грип в рамките на 40 дни, районите ще бъдат обявени за свободни от вируса. Пиотровски е категоричен, че вирусът H5N8 е виновен за смъртта на пуйки в две ферми в село Стари Усимов, което се намира на 45 километра от границите с Украйна и Беларус.Полша е най-големият производител на птици в Европа според данни на Евростат, от 2017 г. досега страната не е регистрирала птичи грип. ", "date": "2020.01.03", "title": "Установени са още огнища на птичи грип в Полша"}
{"url": "https://offnews.bg/kultura/aktior-snimal-s-al-pachino-i-dzhoni-dep-v-18-sivo-718649.html", "text": "Утвърдени европейски актьори взимат участие в най-новия филм на Виктор Чучков – син, „18% сиво“, по едноименната книга на Захари Карабашлиев. Сред тях е ветеранът на британската театрална сцена, Рон Кук, който има и 94 роли в киното, сред които участва в заглавия като сериалът „Чернобил“ на Йохан Ренк, „Венецианският търговец“ където си партнира с Ал Пачино и Джеръми Айрънс, „Шоколад“ с участието на Джони Деп и Жулиет Бинош, „Тайни и лъжи“ и „Topsy Turvey“ на Майк Лей и много други.„Рон е разнообразен и многолик актьор. Много сме щастливи, че прие да вземе участие във филма. Самият той споделя, че с всяка следваща роля успява да изненада дори себе си, сигурен съм, че с ролята си на Чарли ще изненада и зрителите“, споделя Виктор Чичков – син.“На първо четене сценарият ме привлече с чистия интерес, който събуди в мен, да разбера какво се е случило и какво се случва на Зак и Стела. И докъде ще доведе това. Смятам, че филмът говори на аутсайдерите. На тези, които са изгубени по толкова много различни начини. Това реално сме всички ние в един или друг момент от животите си. Харесвам начина, по който сценарият се разгръща между настоящето и миналото, постепенно въвличайки и разкривайки чрез свoята странна и любопитна Одисея. Наслаждавах се на това да играя Чарли. И двамата сме деца на 60-те. Дали той е гадател-аматьор, който разпознава състоянието на Зак, или просто един самотен и емоционално повреден алкохолик?”, разказва повече за ролята си Рон„Снимахме със страхотни европейски актьори, които са големи имена в държавите си и не приемат всяка роля. Щастливи сме, че харесаха сценария и проекта и се включиха в него. Историята на филма се развива в Европа, главният герой преминава през няколко държави и държахме хората, които среща Зак да са автентични. В следващите седмици ще представим и останалите ни актьори, които също са адски интересни“, споделя Борислав Чучков, продуцент.Филмът разказва за влюбените Захари и Стела, които следвайки своята мечта, се преместват от Варна в Лондон. Но оцеляването в новата страна не е толкова лесно, и когато жена му го напуска, Захари се отправя на лудо пътешествие от Лондон до Берлин, по време на което среща поредица от необикновени хора. Това е пътуване, което разкрива истината за неговата изгубена любов, и в крайна сметка го довежда до неудобни открития за самия него.", "date": "2020.01.03", "title": "Актьор снимал с Ал Пачино и Джони Деп в '18% сиво'"}
{"url": "https://offnews.bg/obshtestvo/promeni-za-kandidat-shofiorite-litcevo-razpoznavane-elektronno-zadad-718680.html", "text": "Важни промени при провеждането на курсовете и изпитите за кандидат-шофьорите предлага Изпълнителна агенция \"Автомобилна администрация\". Целта е да се намалят възможностите за злоупотреби и да се повиши качеството при оценяването.Проектът за промени в наредба 38 () бе публикуван за . Мнения по него могат да се изпращат до 29 януари 2020 г.Първата промяна е, че кандидатите сами ще могат да подават заявления за явяване на теоретичния изпит. В момента след преминаване на теоретичното обучение кандидатите задължително се представят на теоретичен изпит от учебния център. Освен в регионалното звено на Изпълнителна агенция „Автомобилна администрация“, на територията на която желаят да се явят на изпит, кандидатите ще могат да подават заявление и по електронен начин.За да се избегнат злоупотреби, теоретичният тест ще започва с лицево разпознаване на кандидата. След това ще има проверка дали в залата не са вненеси електронни устройства за подсказване.Друга промяна е изпитът за категории С1, С, D1, D и С1Е, СЕ, D1Е, DЕ да се извършва и извън населени места.Проектът предвижда и промени относно оборудването на помещенията, в които се провеждат теоретичните изпити. Там трябва да има технически устройства за проверка за наличието на метални/електронни устройства в кандидатите - стационарна рамка и преносимо устройство, устройство за проверка за наличието на радиоизлъчвания.Друга ключова промяна цели да ограничи субективният фактор при избор на маршрут от провеждащия изпита и за навременно подаване на указанията за посоката, в която да продължи движението си кандидатът. Предложението е този маршрут предварително да се генерира по електронен път. Използването на навигационна система по време на изпита ще осигури и възможност да бъде оценено умението на кандидата за взимане на самостоятелни решения по време на управлението. В проекта е предвидена възможност за преглед на записа от видеонаблюдението в учебен център, като кандидатът се идентифицира с номера на ваучера от проведения изпит и възможност за преглед на грешките, които председателят е маркирал по време на изпита.За да се ограничат некоректни действия от страна на определени учебни центрове, в проекта на наредба се предлага да се допусне за първо явяване на практически изпит кандидатът да бъде представен от учебен център, различен от учебния център, където е обучен. Това може да стане само по искане на кандидата, за което е подал заявление в съответното регионално звено на Изпълнителна агенция „Автомобилна администрация“.В проекта е предвидено кандидати, вписани в група за изпит, организирана от регионалното звено, да могат да бъдат отписани само след подаване на заявление до ръководителя на съответното регионално звено до 4 дни преди изпита. Заявлението трябва да се подава лично от заявителя или упълномощен негов представител, като при подаване на заявлението пълномощникът представя нотариално заверено пълномощно или адвокатска карта. С предложението се цели да се ограничат случите на записване за изпит на кандидати без тяхното знание, с цел да се запазят дати за кандидати, които все още не са приключили обучението си.Предвидена е възможност за оспорване на резултатите от практическият изпит.Определени са и конкретни изисквания, на които да отговарят камерите в помещенията за теоретичния тест.", "date": "2020.01.03", "title": "Промени за кандидат-шофьорите: Лицево разпознаване, електронно зададен маршрут, проверка за е-устройства"}
{"url": "https://offnews.bg/zdrave/parvi-sluchaj-na-smart-ot-grip-na-balkanite-718650.html", "text": "Един човек е починал, а 78 са официално регистрираните случаи на грип в Хърватска, съобщава Хърватският институт за обществено здравеопазване, цитиран от БТА.Смъртният случай е регистриран в Клиниката по инфекциозни болести в Загреб. Лекарите имат съмнения за още 4 смъртни случая, но за тях все още не е потвърдено, че са причинени от грип.В клиниката са хоспитализирани 20 пациенти с потвърдена диагноза, петима са на интензивно лечение и двама са на изкуствено дишане, посочват още от Загреб. Очаква се пикът на епидемията да настъпи в края на януари и през февруари.У нас пикът на грипната епидемия се очаква в края на февруари. По думите на директора на Националния център по заразни и паразитни болести проф. Кантарджиев до момента са потвърдени по два случая на грип в Бургас и София. Все още преобладават риновирусите, които предхождат грипната вълна, закъсняла тази година заради необичайно топлото време.", "date": "2020.01.03", "title": "Първи случай на смърт от грип на Балканите"}
{"url": "https://offnews.bg/izbori/30-uchastnitci-v-mestnite-izbori-ne-sa-podali-otcheti-v-smetnata-palat-718645.html", "text": "Сметната палата публикува отчетите за приходите, разходите и поетите задължения за плащане във връзка с предизборната кампания за изборите за общински съветници и кметове на 27 октомври 2019 г., представени от участниците в тях.В Сметната палата са представили отчети общо 598 участници в местните избори, а 30 участници не са изпълнили задължението си, предвидено в Изборния кодекс.Всички 57 политически партии и 7 коалиции от партии, които участваха в изборите, подадоха своите отчети.По окончателни данни в изборите са участвали 283 местни коалиции. От тях 278 са подали отчетите си, а 5 - не са представили отчети.От 281 инициативни комитета, участници в изборите, отчети са подали 256, а 25 инициативни комитета не са представили отчети.Отчетите на участниците в изборите са публикувани в Единния регистър по Изборния кодекс (ЕРИК). След като се влезе в регистъра, се кликва на „2019“, след това – „Избори за общински съветници и за кметове на 27 октомври 2019 г., „Регистрирани участници“, „Регистрирани участници в ЦИК“ и „Регистрирани участници в ОИК“. При избор на даден участник се клика на „Данни“, след това – „Финансови отчети“ и накрая на колонка „Отчет“ (конкретният отчет е обозначен с „кламер“ за прикачен файл).Съгласно Изборния кодекс, при непредставяне на отчет, на лицето, което представлява партията или инициативния комитет, или лицата, които представляват коалицията, се налага глоба от 2000 до 10 000 лв.В съответствие с изискванията на Изборния кодекс Сметната палата публикува и предоставената информация от доставчиците на медийни услуги, социологически и рекламни агенции и агенции за връзки с обществеността, предоставили услуги на участниците в местните избори. Сметната палата ще извърши одит за съответствие на участниците в местните избори на 27 октомври, в случаите, когато декларираните приходи и извършените разходи във връзка с предизборната им кампания са над 1000 лв.", "date": "2020.01.03", "title": "30 участници в местните избори не са подали отчети в Сметната палата"}
{"url": "https://offnews.bg/futbol/ibrahimovich-otriazal-kup-oferti-zaradi-milan-718648.html", "text": "Шведската суперзвезда Златан Ибрахимович разкри, че е получил много оферти, но е избрал да се върне в Милан, защото обича клуба и има специални отношения с феновете на \"росонерите\".38-годишният нападател бе представен като нов футболист на тима днес. Ибрахимович призна, че не е искал да напуска клуба през 2012 година.\"Усещам ентусиазма на феновете, че пак съм тук. Имам страхотни взаимоотношения с тях, много позитивни. Тяхната подкрепа е много важна за мен, за отбора. Ако я имаме, нещата стават много по-лесни.Готов съм да играя още днес. След последния ми мач с ЛА Галакси Паоло Малдини ми се обади и поговорихме. Имах много оферти. Имах нужда от адреналин. Говорих доста и с Бобан. Решението не беше трудно.Не исках да напускам Милан през 2012-а. Не бях съгласен с трансфера. Важното обаче е, че сега отново съм тук и ще направя всичко възможно, за да подобря нещата. Милан е моят клуб. Обичам го!Трябва да мислим мач за мач и да видим какво ще се случи. Този състав може повече, защото има качества. Сезонът е дълъг. Трябва да работим здраво и да вярваме. Трябва да подобрим представянето си на терена. Затова съм тук. Никога не съм губил страстта си в това, което правя.Милан винаги ще си е Милан. Историята не се променя. Много неща се случиха, след като Берлускони си тръгна. Аз обаче съм футболист и трябва само да мисля за това, което се случва на терена. Ако не вярвах в този проект, нямаше да се върна.Ще играя, докато мога. Имам огромно желание. Ясно е, че не мога да играя така, както го правех на 28 години. Но аз знам много добре какво мога. Никой на 38 не подписва с клуб като Милан. Ако съм го направил, то е защото все още мога да дам нещо важно. В противен случай нямаше да ми се обадят.Дали ще остана след шест месеца? Човек никога не знае. Възможно е. Ако и след шест месеца мога да донеса нещо положително, ще продължа\", каза Ибрахмович.", "date": "2020.01.03", "title": "Ибрахимович отрязал куп оферти заради Милан"}
{"url": "https://offnews.bg/obshtestvo/mitnichari-zadarzhaha-30-000-markovi-oblekla-i-aksesoari-718653.html", "text": "Служители на Агенция \"Митници\" са задържали близо 30 000 облекла и аксесоари с обозначения на световноизвестни марки, съобщиха от пресцентъра на Агенцията.Стоките са открити при проверка на 16 декември м.г., а част от артикулите не са фигурирали в документите. \"Марковата\" стока пристигнала със сухопътен транспорт от Турция. По-голяма част иззетите артикули са чорапи с фигуративни изображения и надписи на известни спортни марки. 25 629 артикула не са декларирани и на практика са контрабанда. Служителите са задържали общо 27 047 артикула, от които  21 600 чифта чорапи, 2110 портфейла, 1299 чифта боксерки, 520 колана, 450 блузи, 8 якета и 870 метални елементи. ", "date": "2020.01.03", "title": "Митничари задържаха 30 000 'маркови' облекла и аксесоари"}
{"url": "https://offnews.bg/sviat/naj-malko-44-dushi-sa-se-razboleli-ot-nepoznat-vid-pnevmonia-v-kitaj-718655.html", "text": "Най-малко 44 души са се разболели от неизвестна форма на пневмония в град Ухан, провинция Хубей в Китай, предаде ТАСС, цитирана от БТА.11 души са в тежко състояние, а 121, контактували със заразените, са под лекарско наблюдение, съобщават местните здравни власти. Всички инфектирани са настанени в изолатори в местни болници. Издирват се още хора, които са били в контакт с болните.В Хонконг 2 жени са били приети в болница със симптоми на пневмония след пътуване до Ухан. Състоянието им е стабилно.Проверява се връзка с местния пазар за морски дарове в града, който вече е затворен. В повечето от случаите болните се оплакват от треска и затруднено дишане. Рентгенови снимки показват и увреждане на белия дроб, вследствие на болестта. Вестник \"Женмин жибао\" цитира източници от градските медицински среди, според които е възможно болестта да е нова форма на тежка пневмония. При подобна епидемия от атипична пневмония през 2003 г. в цял свят починаха общо 774 души, припомня ТАСС.", "date": "2020.01.03", "title": "Най-малко 44 души са се разболели от непознат вид пневмония в Китай"}
{"url": "https://offnews.bg/tenis/istinski-lider-grigor-dimitrov-osiguri-parvi-uspeh-za-balgaria-na-atp-718657.html", "text": "Най-добрият ни тенисист Григор Димитров донесе първата победа на България в новия турнир ATP Cup. Нашата гордост стигна до труден успех над Даниел Евънс с 2:6, 6:4, 6:1.Така Гришо изравни резултата за България срещу Великобритания на 1:1 в Група С. Преди това Димитър Кузманов изигра много равностоен сблъсък срещу 370 позиции по-напред класирания Камерън Нори и дори не бе далеч от победата, но отстъпи с 2:6, 6:3 2:6.В първия сет Димитров спаси само една от четирите точки за пробив, пред които се изправи, като имеше проблеми с придвижването по корта, заради което направи и необичайно много непредизвикани грешки.През втората част Григор започна да намира играта си, реализирайки брейк за 4:2. При 5:3 сервираше за изравняване, но допусна пробив, преди да сложи точка на частта от посрещане.Така се стигна до решителен трети сет, в който българската звезда в тениса имаше пълно превъзходство и не позволи британския си опонент да стигне нещо повече в тази среща.\"\", кaза Димитров секунди след победата.Изходът на дуела между България и Англия ще бъде решен след мача на двойки, който започва след малко. Адриан Андреев и Александър Лазаров, които ще имат тежката задача да срещнат Джейми Мъри и Джо Солсбъри.Българската двойка няма особен опит като тандем, докато при техните противници е точно обратното. Мъри и Солсбъри са едни от най-добрите при дуети, като Джейми е двукратен шампион от \"Големия шлем\" при двойките и бивша първа ракета в света при тях.", "date": "2020.01.03", "title": "Истински лидер! Григор Димитров осигури първи успех за България на ATP Cup"}
{"url": "https://offnews.bg/politika/borisov-izgrazhdaneto-na-hemus-e-neobratim-protces-718658.html", "text": "„Всичко, което е необходимо за автомагистрала „Хемус“, сме го осигурили, така че изграждането й да е необратим процес. Ще видите като стане готова, в Северна България каква разлика и развитие ще има“.Това заяви министър-председателят Бойко Борисов, който инспектира изграждането на АМ „Хемус“ в участъка от Търговище към Шумен.„Много ни е красива България, но е много трудна за изграждане на пътища. Това, което най-много ме радва е, че в момента няма участък от магистралите, по който да не се работи, макар и на различни етапи“, акцентира премиерът Борисов. Той добави, че когато „Хемус“ бъде изградена, магистрала „Тракия“ ще се облекчи, което още повече ще благоприятства развитието на туризма.По време на инспекцията министър-председателят Борисов отбеляза напредъка по строежа на огромните мостови съоръжения по трасето. „След 2 месеца като дойдем, тук вече ще има поставен чакъл“, категоричен бе премиерът.„От скалата път се прави! И пак - бързо се строи, няма празници, няма делници, работи се много усърдно. От Търговище до Белокопитово вече може да се минава по чакъл“, каза министър-председателят Бойко Борисов. Той изтъкна, че по време на строежа на магистралата, археолозите са открили уникални находки, които вече са в музеите.Изграждането на отсечката от п. в. „Белокопитово“ до п. в. „Буховци“ започна през 2018 г., но строителството се забави заради обжалване на отчуждителните процедури. Работеше се в участък от близо 1,5 км, където строително-монтажните работи са вече изпълнени на 95%.Очаква се сериозен напредък и в оставащите близо 15 км от трасето. За тях бе получено разрешение за строеж в края на 2019 г. и в момента се правят насипи, изкопи, укрепване на откоси, бетонови, кофражни, армировъчни работи. Извършва се реконструкция на водопровод. Работи се и по големите съоръжения. През 2019 г. държавната фирма „Автомагистрали“ започна строителството и на новите 134 км от магистралата в участъка от п. в. „Боаза“ до пресичането с първокласния път Русе-Велико Търново. Очаква се АМ „Хемус“ да е готова през 2023 г.", "date": "2020.01.03", "title": "Борисов: Изграждането на 'Хемус' е необратим процес"}
{"url": "https://offnews.bg/zdrave/proveriavat-lekarstvo-protiv-akne-sled-signali-za-samoubijstva-718665.html", "text": "Националният регулатор по лекарствата (MHRA) на Великобритания започва проверка за безопасността на популярното лекарство срещу тежки форми на акне – Роакутан (изотретиноин) на фармацевтичната компания Рош, съобщи The Guardian, цитиран от Medik Info. Поводът са регистрираните 10 случая на самоубийства през миналата година, които се свързват с употребата на този продукт.Препаратът се назначава при проблемно акне (с риск от постоянни белези), което не се повлиява от стандартното лечение с антибиотици и други видове медикаменти. Листовката за пациента включва солиден списък от нежелани лекарствени реакции.Изданието отбелязва, че броят на регистрираните в MHRA фатални случаи е 5 пъти по-голям от предходната година и е най-високият, откакто се води статистиката за медикамента, т.е. от 1983 г. В същото време от регулатора посочват, че е възможно реакцията на Роакутан да се е случила в друга година, но да е докладвана през 2019 г.Официално случаите на самоубийства, огласени от медиите на Острова, не се свързват с лечението с този медикамент, но причината остава неизяснена. В публикацията се посочва, че роднини и близки на самоубилите се са съобщавали за странно поведение след като са започнали да приемат Роакутан.Медията цитира и официалната позиция на фармацевтичната компания, в която се казва, че милиони пациенти по света приемат изотретиноин и че \"подобно на повечето медикаменти, той може да предизвика странични ефекти\".От Рош са заявили, че препоръчват много да се внимава, когато се назначава продуктът, да се взема предвид дали пациентът е имал депресивни епизоди в миналото и да бъде внимателно наблюдаван по време на лечението.В Обединеното кралство продуктът се приема от около 30 000 пациенти годишно. Националната служба за обществено здравеопазване NHS съобщава за рязко увеличаване на лекарските предписания за последните 10 години - от 34 283 през 2008 г. на 69 040 през 2018 г. От лекарствения регулатор обаче обясняват, че системата им за известяване на подозрителни случаи все още не е доказателство за нежелани реакции, а единствено съмнение, че причината може да е лекарството.Експертна група на Острова е проверявала медикаментите с изотретиноин през 2005 г. и 2014 г. През 2018 г. е приключили Европейският одит за оценка на риска от неврологични и психиатрични заболявания след прилагането на изотретиноин. Заключението е, че информацията за пациента, за възможни странични ефекти върху психичното му състояние, отразява известното към този момент.", "date": "2020.01.03", "title": "Проверяват лекарство против акне след сигнали за самоубийства"}
{"url": "https://offnews.bg/112/mvr-v-gotovnost-za-intenzivnia-trafik-v-kraia-na-seriata-ot-pochivni-d-718654.html", "text": "Във връзка с очаквания интензивен трафик в края на поредицата почивни дни е създадена организация за осигуряване безопасността на движението по основните пътни артерии на територията на ОДМВР - София, извършване на контрол над водачите на МПС, неспазващи ЗДвП и неизпълняващи разпорежданията на контролните органи, както и недопускане на движение на МПС в лентата за аварийно спиране на автомагистралите. Това съобщиха от пресцентъра на МВР.От днес до края на неделния ден по автомагистралите „Хемус“ и „Тракия“ и главните пътища на обслужваната територия ще бъдат разположени максимален брой полицейски екипи, в това число и служители на дирекция „Жандармерия“. Те ще подпомагат движението и ще следят за недопускане на автомобилни колони в участъците с въведена временна организация на движението.В пътните участъци със стеснения поради ремонтни дейности също ще има полицейски екипи, които ще обезпечават пропускателната възможност.Служителите, работещи по контрол на пътното движение, ще бъдат ангажирани приоритетно към подпомагане и регулиране на движението, контрол на водачите с рисково поведение /неправилно изпреварване, неправилни маневри, отнемане на предимство/, както и на водачите с опасно и демонстративно управление без необходимата дистанция, които извършват рискови маневри, изпреварване или преминаване от една лента в друга, създавайки непосредствена опасност за останалите участници в движението. Засилен ще е контролът и по отношение спазването на скоростните режими, управлението на МПС след употреба на алкохол и от неправоспособни водачи.Сформирани са мобилни групи по всички основни направления, които ще документират пътната обстановка и извършените нарушения от водачите.С превантивна цел ще се извършват и обходи на трасетата в района на прилежащите търговски обекти и бензиностанции.С цел недопускане образуването на автомобилни колони и създаването на тапи, при необходимост ще се въвежда временна организация на движението чрез въвеждането на реверсивно движение на магистралите. Предприемането на тази мярка ще е съобразно интензивността на трафика и в двете посоки.От МВР обръщат внимание на водачите, че санкцията за движение в аварийната лента при първо нарушение е в размер на 1000 лева и 3 месеца лишаване от правоуправление спрямо водача. Санкцията за нарушаване на забраната за движение на МПС над 12 тона е в размер на 300 лева и 1 месец лишаване от правоуправление спрямо водача и спиране на МПС от движение за 1 месец спрямо собственика. ОДМВР- София информира, че ще бъде прилагана нулева толерантност към всички нарушители. Водачите, които с рисковото си поведение на пътя застрашават своята безопасност и тази на останалите участници в движението, ще бъдат санкционирани с цялата строгост на закона!", "date": "2020.01.03", "title": "МВР в готовност за интензивния трафик в края на серията от почивни дни"}
{"url": "https://offnews.bg/sviat/es-prizova-vsichki-strani-za-maksimalna-sdarzhanost-sled-smartta-na-si-718681.html", "text": "Външнополитическият представител на ЕС Жозеп Борел призова всички замесени страни и техните партньори да проявят максимална сдържаност след смъртта на иранския генерал Касем Сюлеймани при американски удар в Багдад.В изявлението, цитирано от Франс прес и БТА, Борел призова за \"отговорност в този критичен момент\".Той заяви, че ЕС е готов да продължи да работи с всички страни за намаляване на напрежението и за избягване на криза, която \"рискува да изложи на опасност години на усилия за стабилизиране на Ирак\". ", "date": "2020.01.03", "title": "ЕС призова всички страни за максимална сдържаност след смъртта на Сюлеймани"}
{"url": "https://offnews.bg/futbol/zinedin-zidan-niama-da-e-proval-ako-ne-spechelim-trofej-prez-tazi-go-718660.html", "text": "Треньорът на Реал Мадрид Зинедин Зидан изненадващо сподели, че ако \"белия балет\" не спечели трофей през 2020 година, това няма да се счита за провал.Специалистът говори преди мача между испанския гранд и Хетафе от 19-ия кръг на Ла Лига. През идната седмица пък на Реал предстои участие в турнира за Суперкупата на Испания, който ще се проведе по нов формат с четири участника - Барселона, Валенсия и Атлетико Мадрид. Те ще спорят за отличието в Джеда (Саудитска Арабия) между 8 и 12 януари. \"Няма да е провал, ако не спечелим трофей през този сезон. Провал би било, ако не се опитаме да го направим, давайки всичко от себе си. Трябва да тренираме здраво всеки ден.Загубихме точки и затова не сме на върха на класирането в Ла Лига. Трудно е винаги да бележиш, защото и съперниците умеят да играят добър футбол.Най-важното е ние винаги да се стараем да бележим. Засега можем да сме щастливи от това, което правим. Но искаме да се развиваме и ще се постараем да го направим през 2020\", каза Зидан.", "date": "2020.01.03", "title": "Зинедин Зидан: Няма да е провал, ако не спечелим трофей през тази година"}
{"url": "https://offnews.bg/sviat/turska-aviokompania-karlos-gon-e-izbiagal-s-pomoshtta-na-sluzhitel-718683.html", "text": "Турска авиокомпания за частни полети обяви, че за мистериозното бягство на арестувания бивш шеф на \"Нисан\" Карлос Гон е помогнал техен служител мошеник. За секретната операция е използван самолет на компанията без нейно знание, а служителят е действал без съучастници.Това е поредната версия в отговор на големия въпрос как топ охраняваният в Япония подсъдим под домашен арест успя да избяга в Ливан.Известно е, че Гон е пристигнал в Ливан с полет през Турция в навечерието на Нова година. Авиокомпанията MNG съобщи, че един от служителите ѝ е фалшифицирал документацията и е ангажирал два полета за Карлос Гон под две различни имена. Компанията добавя, че е подала сигнал до властите за деянието, съобщава Би Би Си.В Япония Гон бе пуснат под гаранция при строги условия и мерки за сигурност. Той има три паспорта и три националности - бразилска, френска и ливанска. И трите паспорта са у адвокатите му, затова не е ясно с какви документи той е напуснал страната и е стигнал до Ливан. Научавайки за бягството му, японските му адвокати коментираха, че са \"втрещени\".Първоначално се появи версията, че Гон е избягал в калъф на музикален инситрумент на група, която свирила в дома му. По-късно семейството му обяви това за измислица.Японската телевизия NHK, цитирайки източници от разследващия екип, обяви, че камери са заснели как Гон напуска дома си в Токио сам в неделя по обед. Поставянето на камери е било едно от условията за освобождаването на арестанта под гаранция. Не е ясно обаче дали те са били наблюдавани непрекъснато.Смята се, че бившият автомобилен бос е отлетял от Осака до Истанбул, а оттам - до Бейрут, Ливан.Турската авиокомпания MNG е отдала под наем два самолета на двама различни клиенти - единият пътуващ от Дубай през Истанбул за Осака, а другият - от Истанбул до Бейрут. Двете поръчки видимо нямали общо една с друга, а името Гон не присъствало в документацията, посочват от MNG.\"Един служител на компанията, когото властите разследват, призна, че е фалшифицирал данните\", добавят отам. Служителят признал също, че е действал без знанието на работодателите си.В момента Карлос Гон, когото Япония съди за крупни финансови злоупотреби, е на практика беглец в Ливан. Ливан, от своя страна, няма правна спогодба за екстрадиция с Япония.Ливанските власти съобщиха, че Гон е влязъл законно в страната - с френския си паспорт. Според японската телевизия NHK беглецът е използвал дубликат на паспорта, тъй като документът действително се пази при адвокатите му. Някои държави позволяват издаването на два валидни паспорта за удобство за хора, които пътуват често. Така съдържателят на паспорта може да пътува с единия, докато с другия кандидатства за виза. Или да избира с кой паспорт да влезе в политически чувствителни региони - като например Близкия изток. Някои държави могат да не допуснат или да разпитват допълнително влизащите, ако в паспортите им има печати от страни, с които са в конфликт.В същото време Япония съобщи, че граничните власти не са регистрирали Гон на излизане от страната. Охранител на летището за частни полети в Осака, откъдето най-вероятно е излетял арестантът, споделя пред местна медия, че вероятно би разпознал характерното лице на Карлос Вон. Охранителите обаче нямали практика да оглеждат лицата на пасажерите. Дискретността е едно от нещата, които богаташите харесват при нас, обяснява служителят.", "date": "2020.01.03", "title": "Турска авиокомпания: Карлос Гон е избягал с помощта на служител"}
{"url": "https://offnews.bg/zdrave/kak-da-pazim-sartceto-prez-zimata-718652.html", "text": "Студеното време крие рискове за хората със сърдечносъдови заболявания, пише Times Now News и цитира препоръките на Американската кардиологична асоциация. Специалистите посочват, че особено внимателни трябва да са хората с исхемична болест на сърцето, които често страдат от стенокардия (болки в гърдите, дискомфорт).Ниските температури влияят негативно на сърцето и кръвообращението, но някои мерки могат да помогнат да съхраним здравето си. Ето какви са препоръките на кардиолозите от асоциацията:1. Обличайте се многослойно, ако се налага да излизате навън - няколко слоя дрехи по-добре запазват топлината на тялото.2. Избягвайте прегряването - то може да доведе до разширяване на кръвоносните съдове и да предизвика понижаване на кръвното налягане, особено при хора с хронични сърдечни болести. Когато артериалното налягане рязко пада, рязко намалява кръвоснабдяването в сърцето, което създава предпоставки за сърдечен пристъп.3. Избягвайте алкохола, цигарите, кофеина, тъй като те имат способността да свиват кръвоносните съдове, което може да създаде проблем за сърцето.4. Хранете се с топлия ястия и напитки, тъй като те доставят необходимата енергия за поддържане на топлината на тялото.5. Запознайте се със симптомите на сърдечния пристъп - задушаване, неритмичен пулс, гадене, виене на свят, болки в гърдите, гърба или челюстите.6. Почивайте и се хранете пълноценно, особено ако сте с вирусна инфекция. Незабавно потърсете медицинска помощ, ако забележите някой от споменатите симптоми.7. Проверете състоянието на сърцето си и обсъдете с лекаря си какви са рисковете за сърдечното ви здраве в студените дни.8. Научете се да оказвате първа помощ на човек със сърдечен пристъп, съветват от асоциацията. Адекватната намеса утроява шансовете на пострадалия да оживее.", "date": "2020.01.03", "title": "Как да пазим сърцето през зимата"}
{"url": "https://offnews.bg/obshtestvo/napusna-ni-dimitar-arnaudov-sekretar-na-prezidenta-po-vanshna-poli-718644.html", "text": "На 61-годишна възраст внезапно почина секретарят на президента по външна политика Димитър Арнаудов. Професионалният му път започва през 1986 г. в Министерството на външните работи, където заема различни постове в дипломатическата си кариера. Бил е трети и първи секретар в посолството ни в Атина, Гърция, съветник и временно управляващ посолството ни в Дъблин, Ирландия.В периода 2012 г. - 2017 г. е извънреден и пълномощен посланик на Република България в Република Албания.Президентът Румен Радев поднася искрените си съболезнования на семейството, близките и приятелите на Димитър Арнаудов. „Трудно е да повярваме, че един толкова деликатен, ерудиран човек и професионалист си тръгна от нас завинаги. Ще го запомним като любящ баща и съпруг, добър колега и приятел, отдаден на кариерата дипломат“, заявява държавният глава Румен Радев.Погребението ще бъде днес, 3 януари, петък, от 15.00 ч. в родния град на дипломата - Гоце Делчев.", "date": "2020.01.03", "title": "Напусна ни Димитър Арнаудов – секретар на президента по външна политика и бивш български посланик"}
{"url": "https://offnews.bg/kultura/plovdiv-predava-titlata-evropejska-stolitca-na-kulturata-na-irlandia-718659.html", "text": "Точно година по-късно, на датата, в която Пловдив откри Европейска столица културата, в града под тепетата ще се проведе символично предаване на щафетата към следващите градове, на които им предстои да носят престижната титла през 2020-а година.Специално за случая от фондация „Пловдив 2019“ са подготвили послание към градовете Риека (Хърватия) и Голуей (Ирландия), което ще бъде подарено на техни представители на тържествена церемония на 12 януари в Дом на културата „Борис Христов. Посланието е гравирано върху специално изработена пластика, която символизира мотото на Пловдив 2019 и което гласи: „Да останем заедно“.Изработката на символа е дело на именития пловдивски художник Атанас Хранов и представлява парче от историята от града, част от седмото тепе. За автора парчето сиенитна скала е запечатало не само хилядолетието на града, но и историята за разрушаването на хълма и засипването на улиците в града с множеството павета, изработени от него. „Тук са следите от стъпките на стотици граждани, политици, артисти и общественици, оставили своя непреходен отпечатък върху българската и световна култура“, споделя още той. Фигурата символизира още разтворена книга, в която е поместено и посланието.Цялата церемония по предаване на щафетата ще се излъчва в реално време на 12 януари от 19.00 часа през лайв стрийминг платформи на уебсайта и официалната фейсбук страница на Пловдив 2019. Режисурата на събитието е поверена на директора на Държавна опера, Пловдив – Нина Найденова. Програмата е обединена от четирите годишни времена на Вивалди, които символизират и четирите основни платформи на Пловдив 2019 - Сливане, Трансформиране, Възраждане, Релаксиране. В церемонията ще се включат и пловдивски деца - лауреати на музикални конкурси, камерен оркестър към операта с гост-солист виртуозната Лия Петрова.Пловдивските музеи, Градска художествена галерия Пловдив, Дирекция „Култура и културно наследство“ и ОИ „Старинен Пловдив“ се включват с богата програма от събития в дните от 10 до 12 януари.Повече информация за закриващия уикенд може да намерите .", "date": "2020.01.03", "title": "Пловдив предава титлата 'Европейска столица на културата' на Ирландия и Хърватия"}
{"url": "https://offnews.bg/zvezdi/kameran-dias-stana-majka-na-47-718682.html", "text": "Актрисата Камерън Диас и партньорът ѝ Бенджи Мадън обявиха, че са станали родители на дъщеричка.Новината бе публикувана в Инстаграм профила на холивудската звезда.В съобщението се казва, че семейство Мадън посреща новата година и новата декана с нов член - дъщеря им Радикс (Raddix) Мадън. Камерън споделя, че тя и съпругът ѝ са очаровани от бебето и че предпочитат да запазят личното си пространство, като не публикуват снимки на Радикс. Казват само, че малката е \"много, много сладка, някои биха казали дори РАДикално сладка\", написа звездата от \"Ангелите на Чарли\" и \"Маската\".Камерън и Бенджи, който е част от бандата Good Charlotte, се ожениха през 2015 г.", "date": "2020.01.03", "title": "Камерън Диас стана майка на 47"}
{"url": "https://offnews.bg/obshtestvo/sv-malahij-predskazva-idvaneto-na-sv-joan-predtecha-718441.html", "text": "Църквата почита днес св. пророк Малахия и св. мъченик Гордий. Св. пророк Малахия, написал последната пророческа книга на Стария Завет, е един от \"12 малки пророци\". Юдейското предание го нарича \"печат на пророците\".Той живял 400 г. преди Христа. През това време се породили големи безредици всред евреите и техните свещеници, които малката книжка на Малахия (само 4 глави) изобличава. Предмет на строги нападки е упадъкът на нравите сред целия израилски народ. предсказал идването на Св. Йоан Предтеча, който ще подготви пътя на Христос. Предсказал и идването на Исус Христос, когото нарича „слънце на правдата\".Книгата на пророк Малахия наистина представлява приключване на старозаветните пророчества (\"печат на пророците\") и започване на благодатвата история на тяхното изпълнение.", "date": "2020.01.03", "title": "Св. Малахий предсказва идването на Св. Йоан Предтеча"}
{"url": "https://offnews.bg/tehnologii/testovete-na-offroad-bulgaria-com-perforator-pbh-800-a1-718597.html", "text": "Живеем в света на less-нотията, wireless, cordless, brushless, и купища други \"less\".И аз, виден хомо-динозаврус, като наизвадя разклонители, кабели и удължители, първата ми работа е да ги направя на спагети и... докато ги разплитам, си спомням всички 18+ песнички за мама.Блага работа са less-ните машини. Най-благи са work-less, ама това не е за нас, нали.Въпреки това, за кабелни машини има, и още дълго време ще има, място в ръцете и на домашния хобимазохист, и на ултра-хипер-дупер-профи-контрактора.Дори и заради това, че акумулаторен такъв е по-скъп, по-тежък и все му пада \"настроението\" точно в най-неподходящия момент.За работа на около и под -10С да не говорим. е учудващо компактна, огромен плюс, когато се налага да се разнася насам-натам или да се качва по етажи. За куфар с размери 35х30 см навсякъде има място, дори и в съвременна студиониера от новото строителство, където трудно се събират едновременно и двете ми чехли + зарядното за телефона, а тоалетната е под мивката. също е и от най-леките в класа - само 2,2 кг без кабела.Кабелът е наистина качествен и с дължина 3 метра.Въпреки компактните размери, на куфара всеки от инструментите си има място, закопчалките са метални и солидни.Прави добро впечетление с удобни дръжки и превключватели.Регулирането на оборотите е безстепенно от 0 до 1650 об./мин.По-скромната енергия на удар 1,2J се компенсира донякъде с по-голямата честота на ударите при максималните обороти - цели 7500 бода.Машината е учудващо тиха.Удобна екстра е позицията на превключвателя за настройка ъгъла на секача.Самият превключвател е с голям заключващ бутон, удобен за работа с ръкавици.Подвижната дръжка е достатъчно голяма за майстори с по-големи горни копитца, масивна и противоплъзгаща, добре обира вибрациите.Тествах я с включените в комплекта свредла за бетон и секач. Съответно в бетон и в едно хубаво парче гранит. И машината, и инструментът се справят.В камъка я бях оставил забита и включена, да си рита и тропа белким се разтропа…Можете да видите целият тест и видео като последвате линка:.", "date": "2020.01.03", "title": "Тестовете на OFFRoad-Bulgaria.com: Перфоратор PBH 800 A1"}
{"url": "https://offnews.bg/obshtestvo/polovinata-ot-nastanenite-za-godina-v-doma-v-gorsko-kosovo-sa-pochinal-718628.html", "text": "Почти половината от настанените през миналата година в дома за възрастни хора с деменция в село Горско Косово са починали - 24-ма от 57 души. Това заяви пред bTV омбудсманът Диана Ковачева. „Притесни ни факта, че има висока смъртност в този дом. Вероятно хората са възрастни, но това не означава, че трябва да умират. Няма как да кажем каква е точно причината и затова сме сезирали прокуратурата”, каза омбудсманът. Според нея въпросът засяга не само домовете за хора с деменция, а психиатричната помощ в България като цяло, която е в много тежко състояние. „Очевидно е, че материалната база е остаряла. Таванът не пада върху главите на хората, но трябва ли да чакаме това да се случи. Радвам се, че след нашия сигнал нещата се раздвижват и ще има нов проект за дома”, каза още Диана Ковачева. Тя обясни, че е била сезирана от жена, чийто близък е бил настанен в дома и е починал бързо. Преди това жената е сезирала Агенцията за социално подпомагане, но от там са отказали с мотивите, че вече са правени проверки и тъй като лицето е починало, информацията може да бъде манипулирана и няма как да се установи какво се е случило. „Смятам, че не е редно да се отказва, дори и под предлог, че скоро е правена проверка. Тук става въпрос за конкретен случай”, каза Ковачева. През 2013 г. В дома е правена проверка и са направени препоръки. През 2017 г. в годишния си доклад Агенцията за социално подпомагане посочва, че стаите и санитарните помещения не отговарят на изискванията за качество. „Нашата проверка установи пренаселеност на дома, което означава, че площта не позволява вътре да живеят нормално 57 души. Има девет стаи с по шест души и още две малки стаи, в които има по трима. Масите за хранене са в коридора. Има един души и две тоалетни. Не смятам, че това са добри условия”, заяви Диана Ковачева.", "date": "2020.01.03", "title": "Половината от настанените за година в дома в Горско Косово са починали"}
{"url": "https://offnews.bg/sviat/iran-obeshta-otmashtenie-na-sasht-sled-likvidatcia-na-eliten-general-718623.html", "text": "Върховният духовен лидер на Иран аятолах Али Хаменей обеща „тежко отмъщение\" на убийството на генерал Касем Сюлеймани, който беше убит при ракетен удар на САЩ в близост до летището в Багдад тази сутрин. Сюлеймани беше командващ на елитните части \"Ал Кудс\" на Иранската революционна гвардия. „Мъченичеството е наградата за непрестанните му усилия през всичките тези години“, написа Хаменей в своя профил в социалната мрежа „Туитър“. Той обяви тридневен национален траур. „С неговата кончина, по Божията воля, неговата дейност и пътят му няма да бъдат спрени, тежък отмъщение очаква престъпниците, които окървавиха нечестивите си ръце с кръвта на Сулеймани и други мъченици в снощния инцидент\", закани се Хаменей. За удара бе съобщено от иракската държавна телевизия, след което министерството на отбраната на САЩ потвърди, че е убило Солеймани, за да предотврати нови удари и плановете на Иран за бъдещи атаки.\"По нареждане на президента американските военни предприеха решителни отбранителни действия за защита на американските служители зад граница като убиха Касем Солеймани, ръководител на корпуса \"Ал Кудс\" на Иранската революционна гвардия, който САЩ обяви за чуждестранна терористична организация\", се казва в съобщението на Пентагона. \"Ген. Солеймани разработваше планове за нападения срещу американски дипломати и служители в Ирак и района. Той и неговите части \"Ал Кудс\" са отговорни за смъртта на стотици американци и техни партньори от международната коалиция, както и за раняването на още хиляди хора. Той оркестрира нападенията срещу бази на коалицията в Ирак през последните няколко месеца, включително на 27 декември, в които загинаха и бяха раени американци и иранци. Той е одобрил и нападението срещу американското посолство в Багдад тази седмица.\" Иранската телевизия потвърди малко преди 5 часа сутринта българско време, че Солеймани е станал жертва на ракетни удари на американски хеликоптери. Сред загиналите е и Абу Махди ал Мухандис (боен псевдоним на Джамал Джафар Мохамед Али Ебрахими), зам.-командир на Хашд ал Шааби - подкрепяни от Иран шиитски милиции в Ирак.Ликвидирането на ген. Солеймани, смятан за ръководна сила зад множество задгранични операции на Техеран, на чужда територия, създава безпрецедентна с неизвестностите си ситуация в Близкия изток. Това може да предизвика масово кръвопролитие - от акции на отмъщение по цял свят до избухване на гражданска война в Ирак, опасяват се анализатори. Касем Солеймани е архитектът на стратегията на Иран за т.нар. прокси конфликти чрез подкрепата, въоръжаването и финансирането за проирански милиции в целия район. Той бе и вероятно най-важният ирански фактор в Близкия изток през последните 30 години.  САЩ правят тази стъпка в момент, когато атаките срещу посолството им в иракската столица бяха прекратени, шиитските милиции се оттеглиха и се очакваше фаза на преговори. Късно в четвъртък министърът на отбраната Марк Еспър каза, че САЩ няма да приемат атаки срещу техни служители в района и обвини Иран за насилието при посолството. \"Атаките срещу нас ще бъдат посрещнати с ответни реакции във време, по начин и на място, което ние изберем. Настояваме режимът в Иран да прекрати зловредната си дейност\", се казва още в изявлението му.", "date": "2020.01.03", "title": "Иран обеща отмъщение на САЩ след ликвидация на елитен генерал"}
{"url": "https://offnews.bg/obshtestvo/ledena-sutrin-posle-slantce-718629.html", "text": "Със сутрешни температури в порядъка от минус 7-минус 8 градуса по Целзий започна днешният трети януари.По-късни през деня се очаква слънчево време, като дневните температури ще се покачат до 5-10 градуса.На места по обед - в низините и котловините - синоптиците на НИМХ прогнозират облачност и мъгла.", "date": "2020.01.03", "title": "Ледена сутрин, после слънце"}
{"url": "https://offnews.bg/futbol/tcska-podgotvia-transferen-udar-718627.html", "text": "Халфът на Царско село – Уесли Ната е на крачка от трансфер в ЦСКА, съобщава \"24 часа\".Предстоят финални преговори, като единствено трябва да се договори какъв процент от следващ трансфер ще влезе в касата на сегашния му клуб.Ната пристигна в София от бразилския Шапекоензе, и бързо се превърна един от най-добрите вътрешни полузащитници в първенството.ЦСКА започва подготовка на 6 януари, като до момента няма яснота нито за контролите, нито за евентуалните нови попълнения, като бе представен единствено нападателят на Дунав Ахмед Ахмедов.Милан Крушчич е дал желанията си точно какви играчи да бъдат привлечени през паузата, като от входящите трансфери зависят и изходящите. Твърдо в отбора остава Божидар Чорбаджийски, защото няма как да бъде продаден или пратен под наем.Все още се търси и кой да вземе Едвин Джеси, който се провали във ФК Далас и не успя да си извоюва постоянен трансфер при американците.", "date": "2020.01.03", "title": "ЦСКА подготвя трансферен удар"}
{"url": "https://offnews.bg/futbol/silen-interes-kam-despodov-ot-italia-718630.html", "text": "Три клуба от италианската Серия Б имат силен интерес да закупят българския стрелец Кирил Десподов през идващия зимен трансферен прозорец, информира Гонг.Киево, Пескара и Кротоне са триото от втородивизионни клубове, които желаят да се възползват от услугите на Десподов. От трите клуба Кротоне е най-напред в таблицата, заемайки третата позиция след 19 кръга с актив от 31 точки, на 3 зад даващото право на директна промоция в Серия А второ място.Киево и Пескара се намират на 11-та и 9-та позиция съответно, като и двата само на точка зад местата, даващи право на плейоф.Десподов в момента играе в състава на австрийския Щурм Грац, под наем от летящия високо в Серия А Каляри. Българинът се възползва максимално от шанса си в Щурм, отбелязвайки 9 гола и записвайки още 3 асистенции във всички турнири през първия полусезон на кампанията.Пред завръщане в Италия е и Валери Божинов, който е желан от последния в Серия Б Ливорно.", "date": "2020.01.03", "title": "Силен интерес към Десподов от Италия"}
{"url": "https://offnews.bg/futbol/edin-ot-naj-skapite-veterani-v-sveta-igrae-v-razgrad-718624.html", "text": "Лудогорец притежава в състава си един от най-скъпите футболисти в света над 35 години. Това е звездата на разградчани Марселиньо. Той попадна в елитна класация на няколко испански и украински медии, цитирани от Спортал. Те подредиха топ 10 на най-скъпите ветерани в днешния футбол и бразилецът с български паспорт е поставен на 8-ото място с цена от 2,5 милиона евро.Марселиньо попада в доста елитна компания с играчи като Тиаго Силва, Златан Ибрахимович, Джорджо Киелини, Андрес Иниеста, Франк Рибери и др. Класацията е направена според оценката на елитния сайт за футболни трансфери Transfermarkt.Ето топ 10 на най-скъпите играчи над 35 години:1. Тиаго Силва (ПСЖ) - 6 милиона евро2. Самир Ханданович (Интер) - 6 милиона евро3. Джорджо Киелини (Ювентус) - 5 милиона евро4. Андрес Иниеста (Висел Кобе) - 4 милиона евро5. Санти Касорла (Виляреал) - 4 милиона евро6. Франк Рибери (Фиорентина) - 4 милиона евро7. Златан Ибрахимович (Милан) - 3,5 милиона евро8. Марселиньо (Лудогорец) - 2,5 милиона евро9. Андрий Пятов (Шахтьор Донецк) - 2,5 милиона евро10. Карлос Санчес (Сантос) - 2,5 милиона евро", "date": "2020.01.03", "title": "Един от най-скъпите ветерани в света играе в Разград"}
{"url": "https://offnews.bg/obshtestvo/registratcia-na-firma-kakvo-triabva-da-znaete-i-za-kakvo-da-vnimav-718651.html", "text": "Първата стъпка за всеки нов собствен бизнес неминуемо е регистрация на фирма, за да може да функционирате легално и според законите на страната. Много предприемачи все още не са наясно, какви са изискванията за откриването на една нова фирма, колко струва регистрацията и колко време отнема, необходимо ли е да се уведомяват държавни институции и още купища въпроси, за които ще ви дадем полезна информация днес в този материал. Необходима документация за регистрация на фирма, цени, срокове и вид търговски дружестваКогато желаете да откриете нова фирма е наложително да подадете попълнени документи с данни за вас и за фирмата към Агенцията по вписвания и съответно към Търговски регистър. Трябва да знаете, че тези документи се различават, в зависимост от типа юридическа форма, под която сте решили да регистрирате фирмата / дружеството си. Едноличният търговец (ЕТ) е тип фирма, която изисква за своята регистрация най-опростена документация, но при нея собственикът, макар и да не внася начален капитал в учредителна сметка, отговаря със собственото си имущество за задължения на фирмата си.През последните години, най-предпочитаният тип регистрация на фирма е юридическо лице от типа на ООД или ЕООД. При дружеството с ограничена отговорност или едноличното такова, има специфични изисквания за попълване на документация, за подаване към Агенция по вписвания. Тук трябва да се учреди търговски капитал за дружеството (минималният е в рамките на 2лв.). Разкрива се набирателна сметка на фирмата, в която се внася капитала и ако дружеството с ограничена отговорност не е еднолично, то се попълва и информацията за всички съдружници в него. Много е важно информацията попълнена за учредяването на фирма да е коректна, за да не доведе до невалидна регистрация.Когато става въпрос за цената по регистрация на фирма трябва да се вземе предвид следното:- На първо място какъв тип фирма желаете да регистрирате ( най-ниските държавни такси и адвокатски такива са за регистрация на ЕТ)- Ако ще регистрирате ЕООД или ООД имате допълнителни банкови и нотариални такси. Освен това държавните такси на Търговски регистър за регистрация на този тип дружества са по-високи, но пък има облекчения за направата на онлайн регистрация. Ако се чудите, кой и къде най-добре ще регистрира онлайн новата ви фирма – посетете сайта на  -   и ще решите проблемите си.- Ако ползвате услугите на адвокат, който да извърши регистрацията на вашата фирма, тогава разходите за регистрация на ООД са по-високи заради повечето документация и включения адвокатски хонорар.- Добре е да предвидите и промени в бъдещето за вашата регистрирана вече фирма, като промяна на седалище, предмет на дейност на дружеството или пък промяна на обстоятелствата около дружествените дялове.Срокът, в който вашата фирма ще бъде регистрирана, зависи най-вече от бързината на избраният от вас посредник за целта. Голдън вижън обработват подадените към тях документи в рамките на два дни и ги подават към държавните институции. Можете да се възползвате и от онлайн експресна услуга за 24 часа. Срокът за регистрация в Търговския регистър отнема до 5 работни дни, но подадените онлайн заявки се обработват доста по-бързо.Регистрация на фирма – задължително ли е ДДС-регистрация и какво представлява регистрацията в НАП?Търговският закон в страната задължава регистрацията до ДДС (Данък добавена стойност) да бъде обезателна за фирми с облагаем оборот от 50 хиляди лева поне година, преди текущия данъчно облагаем месец. При тези обстоятелства налице, регистрираната фирма трябва до 7 работни дни да подаде документи за регистрацията си по ДДС. Освен това всяка българска фирма с регистрация в други Европейски страни, внасяща облагаеми стоки у нас, също подлежи на задължителна регистрация. Фирмите с оборот над 20 хиляди лева от внос на стоки от други страни в Европа, също подлежат на задължителна регистрация по ДДС. Има още други законови постановления, които задължават фирмите да се регистрират за данък добавена стойност, но за тях е по-добре да се консултирате със специалисти.Трябва да знаете, че когато  не се дължат нито банкови, нито държавни такси. Но специален набор от документи биват попълнени и подадени към регистъра. Ако решите да регистрирате фирмата си по ДДС още при учредяването ѝ това ще ви струва до 100 лева, но ако го направите на по-късен етап сумата ще е двойна, понеже и документацията ще е много повече за вече утвърдена, действаща фирма. Регистрацията по ДДС зависи най-вече от прогнозните ви генерирани доходи и обстоятелствата около дейността на дружеството ви. Добрата новина е, че НАП и Агенцията по вписване вече са свързани системи и регистрацията в НАП става автоматично.След регистрация на фирма ви очаква още много работа, преди да започнете дейност:- Подаване на заявление за фирмен печат;- Заявяване на електронен подпис (освен ако не ползвате услугите на голяма счетоводна кантора, което е по-добрият вариант);- Подписване на договор за наем на помещението, от където ще упражнявате дейността си;- Разрешителни за обекта, от където ще упражнявате дейност;- Набавяне на касов апарат;- Регистрация в НАП (като самоосигуряващо се лице, ако искате да плащате по-ниски данъци)За да стартирате бизнеса си добре, потърсете за вашата регистрация на фирма Голдън вижън и за последващите услуги по упражняване на дейност. Те могат да ви помогнат по всички изброени стъпки за сигурния старт на бизнеса ви.", "date": "2020.01.03", "title": "Регистрация на фирма – какво трябва да знаете и за какво да внимавате"}
{"url": "https://offnews.bg/ikonomika/koj-iade-ot-banitcata-na-horata-718608.html", "text": "Тези дни гледаме рекламни клипове по ТВ, четем платени публикации в медиите, четем авторски материали на „независими“ енергийни и прочие експерти, слушаме лекции, които ни казват колко хубави, чисти и потребни са т.нар. американски централи, как без тях не можем и как в никакъв случай не трябва да се прекратяват/променят договорите за дългосрочно изкупуване на електроенергия на преференциални цени! Че цените не са чак толкова високи (има и по-високи), че трябва да сме им вечно благодарни, че са инвестирали в такова лошо и опасно място като България и т.н.Ето малко исторически факти:1. Договорите (за изграждане на едната и рехабилитация на съществуващата друга ТЕЦ) са подписани в последните дни от управлението на Иван Костов. Те гарантират възвръщането на инвестициите на инвеститорите с добра печалба отгоре, като прехвърлят ВСИЧКИ рискове от оскъпяване по всякакви поводи и причини върху българския потребител. Нещо повече – колкото по-разточителни са в харчовете инвеститорите, толкова по-добре за тях и респективно по-зле за България, т.к. се увеличава базата, а от там и общият размер на печалбата, която трябва да им заплатим при една и съща норма на възвращаемост!Тук оставям настрана много неудобни въпроси като: Защо в последния момент (по информация от очевидци) е променена същността на единия договора от “Изгради, Експлоатирай, Прехвърли за един долар“ в „ Изгради, Експлоатирай, Запази“? Или пък защо при обновяване на съществуваща централа държавата от 100% дял остава едва с 27% при положение, че обновяването е направено на практика с кредит, гарантиран от съществуващата централа и договора с държавата, а мощността е повишена едва със 7% (от 850 на 908 МВт)? Защо и от кого са закупени държавни активи от частни лица и препродадени на централите в пъти по-скъпо? И т.н., и т.н. От глупост или от корист. Или и от двете? Така или иначе, прокуратурата, сезирана от 4-те представителни организации на работодателите (АИКБ, БСК, БТПП и КРИБ), не откри престъпления. Корупция се доказва трудно, а глупостта не е криминализирана.2. Всички правителства след това са имали възможност да прекратят или предоговорят условията на договорите с по-изгодни за България разпоредби (главно поради неспазване на срокове за реализиране на инвестициите), но вместо това договорите бяха променени в полза на инвеститорите, като бяха добавени допълнителни обезпечения. В интерес на истината трябва да отбележим, че правителство на ГЕРБ предоговори по-добри за България цени, които плащаме на централите, когато не работят, но въпреки това те останаха в пъти по-високи от цените за студен резерв.3. Няма други такива договори в ЕС. Имаше в Полша и Унгария, но бяха прекратени, след като страните станаха членове на ЕС, т.к. това е недопустима държавна помощ. Противоречи на правото на ЕС. Прекратени са отдавна и успешно за държавите.Обратно към действителността.Но нека да оставим историята и да се върнем към настоящето. Нека „да гледаме напред“, както беше казал един наш състезател, след като беше загубил с нокаут.Нека да разгледаме ценовото Решение № Ц-19 от 01-07-2019 г. на КЕВР за регулаторния периода 01.07.2019г. – 30.06.2020 г.: На стр. 19 КЕВР на база фючърси от съседни борси и др. информация мотивирано определя прогнозната годишна пазарна цена за базов товар за периода 01.07.2019 г. – 30.06.2020 г. в размер на .На стр. 50 и 51 КЕВР е определила/изчислила въз основа на съществуващите нормативни документи и Споразуменията за Изкупуване на Електроенергия (СИЕ) от т.нар. „американски централи“ (а те са „така наречени“, защото, макар и с американски мажоритарни собственици, са български юридически лица) количествата електроенергия и цените, по които общественият доставчик НЕК АД следва да изкупи от централите, а именно:От „Ей И Ес – 3С Марица Изток 1“ ЕООД - 2 840 850 MWh по ;От „КонтурГлобал Марица Изток 3“ АД - 4 427 416 MWh по .Само за справка - определената цена, по която общественият доставчик да закупува електроенергия от „АЕЦ Козлодуй“ ЕАД, е 53,90 лв./MWh, а за ВЕЦ, собственост на НЕК, е 70,40лв./MWh. За да не бъдем упрекнати, че премълчаваме част от истината, макар и да няма отношение към темата, ще споменем, че КЕВР задължава обществения доставчик НЕК да закупува известно количество електроенергия и от ТЕЦ „Марица изток 2“ ЕАД, вследствие на заповед на министъра на енергетиката, в размер 1 752 000 MWh по 135,30 лв./MWh. Цената е сметната от КЕВР, а количеството – определено в заповедта на МЕ.Мотивите/основанието за над прогнозната цена са свързани с „регулиране на електроенергийната система за осигуряване на сигурността на снабдяването“. В интерес на истината, това е производството само на един от осемте енергоблока на ТЕЦ МИ2, която е по-голяма и от двете т.нар. американски централи взети заедно. Централата е ключов елемент на електро енергийната ни система и осигурява както основен товар за консумация, така и пълноценно участие в регулирането на честотата в системата при най-ниска себестойност между останалите топлоелектроцентрали. Държавната ТЕЦ МИ2 е единствената централа, която има връзка с трите нива на напрежение на EEC на Република България – 110, 220 и 400 kV, което я прави основен фактор за устойчивата работа на ЕЕС, за ограничаване на разпространението на тежки аварии и подпомагане бързото възстановяване на системата.Пак по същите съображения за пълнота на информацията ще споменем, че КЕВР определя и други по-високи цени за два вида производители на електроенергия – за Централи с комбинирано производство на електрическа и топлинна енергия (когенерации) и за възобновяеми източници (ВЕИ). И за двата вида има европейски еко политики. Правото на ЕС и българско законодателство предвиждат допустима държавна помощ. Съвсем друг въпрос и достоен за отделна статия е за цените, количествата и времето на изграждане ВЕИ-та и защо ни трябваше „да преизпълняваме петилетката предсрочно“, ако днес можеше да ги изградим при цена под 30 евро за мегаватчас (по света се печелят търгове при цени под 20 евро, а рекордът в Португалия е под 17 евро). Ние ги изградихме и преизпълнихме дела на потребяваната енергия от ВЕИ-та 7-8 години предсрочно, но при цени, достигащи 10 пъти! над тези, ако бяхме изпълнили ангажимента си през 2019/20 г.!Тези грешки всички плащаме чрез Задължения към Обществото и/или чрез Фонд „Сигурност на електроенергийната система“. Но за това – друг път. То е минало непоправимо. Нека сега да се задоволим с факта, че това е позволена от правото на ЕС държавна помощ. И за да не пострада електроинтензивната европейска индустрия от високите цени на електроенергията, причинени от тази позволена държавна помощ за ВЕИ и когенерации, има позволена държавна помощ за елекроинтензивните предприятия за компенсиране на това увеличение. Няма такава позволена държавна помощ обаче за компенсиране на високите цени от т.н. „американски централи“, защото държавната помощ, осигурявана за тях чрез СИЕ, е НЕПОЗВОЛЕНА. И затова тя не е и не може да бъде нотифицирана и респективно компенсирана. Нека сега да видим на стр. 57 от горецитираното решение на КЕВР какъв е размерът на непозволената, неправомерна, ненотифицирана държавна помощ за т.нар. „американски централи“:- За ТЕЦ „Ей И Ес Марица Изток 1“ – 400 724 000 лева- За ТЕЦ „КонтурГлобал Марица Изток 3“ - - 300 933 000 леваОБЩО: - 701 657 000 лева.Тези близо 702 млн. лева само за текущия едногодишен регулаторен период (от 01-07-2019 до 30-06-2020 г.) всички ние НАДПЛАЩАМЕ на двете централи чрез „Задължения към Обществото“ – надбавка в цената на електроенергията, която пряко оскъпява цената както за индустрията, така и за бита и чрез Фонд „Сигурност на електроенергийната система“, което косвено оскъпява цената отново за всички.С колко се оскъпява цената на електроенергията с тази неправомерна държавна помощ? Лесно всеки може да сметне: като раздели тези 701 657 000 лева на потреблението в България от 33 523 428 мегаватчаса (числото е взето от същото решение), ще получи 20,93 лв. за мегават час. Защо делим САМО на потреблението в страната? Ами защото тази непозволена държавна помощ не може да се изнася. Тя си е само за наша консумация. Или – скъпият ток е за нас, евтиният – за износ. Евтиният е за нашите конкуренти. И понеже после ще сравняваме цени с тях – нека да го превърнем в евро: 20,93 лв./1,95583 = 10,70 EUR за мегаватчас.Някой ще каже: „Стига сте плакали, ние имаме много евтин ток!“. Да, ама не! Това за индустрията е абсолютно невярно. За 2019 г., например, средната цена на БНЕБ на референтния и представителен за пазарната цена сегмент „Ден напред“ е 47,46 евро (92,82 лева) лева за мегаватчас. Към тях трябва да прибавим 10,70 евро (20,93 лева) за мегава час, които НАДплащаме на т.нар. американски централи, които плащаме ние и не плаща никой друг в Европа, и получаваме 58,16 евро (113,75 лева) за мегаватчас. А, честито – това е втората (след Гърция) най-висока цена в Европа!!! И да ни стане съвсем приятно, ще споменем само факта, че предприятията в Гърция плащат много по-ниска цена за електроенергията от същите предприятия в България. Това е така, защото гърците са се изхитрили да включват в борсовата си цена и някои такси, които другите страни не включват, а плащат в борсовата цена, а заплащат отделно.Ето ги усреднените цени на пазара „Ден напред“ в Европа за 2019 г.: Опитвам се да обясня, че българските предприятия плащат най-скъпия ток. Това влошава тяхната конкурентноспособност и задържа ръста на доходите (повече пари за ток – по-малко пари за заплати). Много голям „принос“ за това имат ТЕЦ „Ей И Ес Марица Изток 1“ и ТЕЦ „КонтурГлобал Марица Изток 3“!Следващият мит гласи: тъй като тези централи са ни нужни, трябва да им плащаме тези пари, тази държавна помощ, макар и да не е позволена от правото на ЕС, защото толкова струва заради квотите и т.н., защото иначе ще фалират, ще затворят и какво ще правим тогава?! Това категорично не е вярно. Достатъчно е да погледнете финансовите им отчети – има ги в Търговския регистър. Приемаме, че всички разходи са необходими и присъщи. Ами за последните отчетени три години (2016, 2017 и 2018 г.) ТЕЦ „Ей И Ес Марица Изток 1“ има по 397 милиона лева средно годишно Нетен паричен поток от оперативна дейност. А за ТЕЦ „КонтурГлобал Марица Изток 3“ сумата е по 220 милиона годишно. Обръщам внимание на факта, че тези отчети не включват текущия регулаторен период, в който им надплащаме 702 милиона лева общо. Отчетът за 2018-та включва половината от предходния – от 01-07-2018 до 30-06-2019 г., когато сме им надплатили 548 милиона лева и половината на периода от 01-07-2017 до 30-06-2018 г., когато сме надплатили 486 милиона лева. Т.е. включват периоди, когато сме надплащали по-малко. Всяка година ние надплащаме по силата на СИЕ все по-вече и повече!Ето колко надплащаме на двете централи по регулаторни периоди в млн. лева:А ето какви са печалбите на двете централи преди данъци, лихви и амортизации (EBITA) в млн. лева: 2. Годишният регулаторен период започва от средата на годината, а годишните финансови отчети са за календарна година. Затова няма достатъчна съпоставимост при едногодишен период. Ето защо разглеждаме 3-годишен период. Макар и дефазиран с половин година.Добре се вижда, че оперативната печалба (EBITA) на централите е напълно съпоставима с неправомерната държавна помощ, която те получават. Или казано по-ясно - чрез високите цени на електроенергията, която българските потребители заплащат, двете централи непазарно изземват чрез механизмите на неправомерна държавна помощ стотици милиони лева от всички нас и така непазарно се обогатяват потискайки доходите на хората и конкурентоспособността на индустрията. Влошават конкурентоспособността на предприятията на истинските инвеститори и предприемачи, на тези, които инвестират на свой риск и отговорност, без държавни гаранции, без държавна помощ, а още по-малко – неправомерна такава!Какво да се прави? Представителните организации на работодателите - АИКБ, БТПП и КРИБ и на синдикатите – КНСБ посочиха в обща позиция от края на миналата година: За да продължи (макар и най-вероятно само още 5 години) използването на въглищни електроцентрали в България, е необходимо да разработим, а Брюксел да одобри механизъм за осигуряване на капацитети, по който да се проведе търг. Право за участие ще имат както български, така и чуждестранни производители на енергия. Квоти за недостигащите без въглищни централи капацитети (правомерна държавна помощ) ще получат тези, които предложат по-ниски цени. Това са правилата в ЕС. Но двете централи не искат да ги спазват. Конкуренцията е за другите, не и за тях! Върховенството на закона е за другите, не и за тях!Нека Бог да ни пази от такива инвеститори, които с помощта на държавата ни бъркат дълбоко в джоба! От разбойниците сами ще се пазим. Но не е луд този, който яде зелника. Луд е този, който му позволява!Ако държавата няма волята и куража да прекрати тази неправомерна държавна помощ, този грабеж, нека да я заплаща тя от бюджета, а не да товари потребителите със скъп ток. А не да способства за влошаване конкурентоспособността на почтения бизнес и да потиска икономическия растеж и доходите на хората. И понеже държавата няма свои пари (тя ги събира от нас данъкоплатците), може да ги набави, като посъкрати малко раздутата държавна и общинска администрация и ограничи кражбите.", "date": "2020.01.03", "title": "Кой яде от баницата на хората?"}
{"url": "https://mamaninja.bg/%D0%B7%D0%B0%D0%B1%D0%B0%D0%B2%D0%BD%D0%BE/item/3904-horoskop-za-2020", "text": "", "date": "2020.01.03", "title": null}
{"url": "https://offnews.bg/sviat/posolstvoto-na-sasht-v-bagdad-prizova-amerikantcite-da-napusnat-nezaba-718635.html", "text": "Посолството на Съединените американски щати призова американските граждани \"незабавно да напуснат\" Ирак заради опасения от ответна реакция след въздушните удари, при които бяха убити висши ирански и иракски командири, предаде Франс прес.\"Гражданите на САЩ трябва да замина със самолети, докато това е възможно, а ако не успеят, до други страни по суша\", се казва в официалното изявление. \"По нареждане на президента американските военни предприеха решителни отбранителни действия за защита на американските служители зад граница като убиха Касем Солеймани, ръководител на корпуса \"Ал Кудс\" на Иранската революционна гвардия, която САЩ обяви за чуждестранна терористична организация\", се казва в съобщението на Пентагона.След ликвидирането на генерал Касем Сюлеймани, . В страната е обявен тридневен траур.Ликвидирането на ген. Солеймани, смятан за ръководна сила зад множество задгранични операции на Техеран, може да предизвика масово кръвопролитие - от акции на отмъщение по цял свят до избухване на гражданска война в Ирак, опасяват се анализатори.Касем Солеймани е архитектът на стратегията на Иран за т.нар. прокси конфликти чрез подкрепата, въоръжаването и финансирането за проирански милиции в целия район. Той бе и вероятно най-важният ирански фактор в Близкия изток през последните 30 години.САЩ правят тази стъпка в момент, когато атаките срещу посолството им в иракската столица бяха прекратени, шиитските милиции се оттеглиха и се очакваше фаза на преговори. Късно в четвъртък министърът на отбраната Марк Еспър каза, че САЩ няма да приемат атаки срещу техни служители в района и обвини Иран за насилието при посолството. \"Атаките срещу нас ще бъдат посрещнати с ответни реакции във време, по начин и на място, което ние изберем. Настояваме режимът в Иран да прекрати зловредната си дейност\", се казваше още в изявлението му.", "date": "2020.01.03", "title": "Посолството на САЩ в Багдад призова американците да напуснат незабавно Ирак"}
{"url": "https://offnews.bg/zimni/natcionalite-s-parvi-trenirovki-v-bansko-za-2020-718631.html", "text": "Националите в алпийските ски направиха първите си тренировки за 2020.Най-добрите ни състезатели Алберт Попов, Камен Златков и останалите от А, В, С и женитге, имаха възможност да тренират при отлични условия в ски курорт №1 в страната Банско.Специално за тях още вчера треньорския щаб на националите воден от Ивайло Борисов, Сергей Комаров и екипа на домакините от \"Юлен\" АД подготвиха трасето като за Световната купа.От Банско Алберт пътува за Загреб, където на 5 януари ще кара в първия слалом за световната купа за календарната 2020.Камен Златков пък отива във Вожани (Франция), където на 4 и 5 януари ще кара в слаломите за Европейската купа. Попов и Златков ще се съберат в Мадона ди Кампилио за слалома за световната купа на 8 януари.", "date": "2020.01.03", "title": "Националите с първи тренировки в Банско за 2020"}
{"url": "https://offnews.bg/sviat/sudanski-voenen-samolet-se-razbi-zaginaha-18-dushi-718634.html", "text": "18 души, включително 4 деца, са загинали, след като судански военен самолет се разби в Дарфур, съобщи БТА.Суданската армия заяви, че самолетът се е разбил 5 минути след излитането си от Ел Генеина, столица на щата Западен Дарфур.„Загинали са всички на борда - седем души екипаж, трима съдии и осем цивилни, сред които четири деца“, обяви армията. Самолетът е карал хуманитарна помощ в Дарфур и е превозвал ранени при племенен конфликт хора за лечение в Хартум.Според местния Червен полумесец най-малко 48 души са били убити, а над 240 са били ранени в неделя и понеделник при боеве между арабско и африканско племе в Дарфур.", "date": "2020.01.03", "title": "Судански военен самолет се разби, загинаха 18 души"}
{"url": "https://offnews.bg/futbol/iurgen-klop-ne-triabva-da-priemame-uspehite-za-dadenost-718637.html", "text": "Мениджърът на Ливърпул Юрген Клоп сподели след победата над Шефилд Юнайтед (2:0), че мърсисайдци все още не са изпълнили целите си. Снощи отборът от града на Бийтълс постигна 11-и пореден успех.Ливърпул вече е без загуба в първенството точно от една календарна година. За последно \"червените\" паднаха на 3 януари 2019 година с 1:2 от Манчестър Сити.\"Очевидно е, че това е добро постижение. Но целта ни срещу Шефилд не беше да удължим серията, а да победим. Момчетата се представиха невероятно и контролирахме мача напълно.Щастлив съм и се гордея с отбора. Не трябва да приемаме успехите за даденост. Още не сме изпълнили целите си\", каза Клоп.", "date": "2020.01.03", "title": "Юрген Клоп: Не трябва да приемаме успехите за даденост"}
{"url": "https://offnews.bg/obshtestvo/italianskite-otpadatci-v-pleven-niamalo-da-badat-goreni-ili-deponirani-718638.html", "text": "Отпадъците, внесени от Италия в депото в Плевен, няма да бъдат използвани за горене в ТЕЦ-Плевен и няма да се депонират в общинското депо за преработка на отпадъци. Това обеща кметът на Плевен Георг Спартански пред bTV за откритите 9 000 тона отпадъци в имот в града.  Спартански каза, че не е възможно боклукът да бъде горен за нуждите на ТЕЦ-Плевен тъй като централата работи на газ. Кметът на Плевен призова да не се спекулира по темата, защото първите информации били още по време на предизборната кампания и се използвали като като внушения. Това, което Георг Спартански е направил, е да изпрати служители на общинския инспекторат, а те направили снимки с разрешение на охраната. Градоначалникът на Плевен обаче не знае на какво правно основание РИОСВ е стигнала до извода, че няма проблем с отпадъците.Боклуците са внасяни в продължение на 1 година Окръжният прокурор на Плевен Таня Савова каза, че дали има престъпление, ще да стане ясно в края на разследването, което започна на 30 декември 2019 г. Извършени са следствени действия, като от тях са установени видимо нарушени изискванията относно съхранения на отпадъци по Закона за управление на отпадъците. Отпадъкът не е пакетиран, а е в разпръснато състояние, в обекта няма ток и вода и машини за преработка на отпадъка.  Извикани са на разпит 4 служители от РИОСВ Плевен във връзка с констативните протоколи, че в обекта всичко е наред. През следващите дни ще бъде назначена и още една експертиза, с която да се установи характерът на отпадъците.Отпадъците се намиран на регламентирана площадка на \"Феникс Плевен\" ЕООД, което има разрешително за третиране на неопасни отпадъци от 2013 г.В първите дни на тази година беше проведена мащабна полицейска операция във връзка със стотиците тонове италиански боклук, предназначен за внос в България. Акцията е част от ", "date": "2020.01.03", "title": "Италианските отпадъци в Плевен нямало да бъдат горени или депонирани"}
{"url": "https://offnews.bg/temida/prokuraturata-iska-kmetat-na-nesebar-da-bade-ostranen-ot-dlazhnost-718633.html", "text": "Специализираната прокуратура внесе в Специализирания наказателен съд искане за отстраняване от длъжност на кмета на Община Несебър Николай Димитров. Той е обвинен като ръководител на организирана престъпна група за престъпления срещу изборните права на гражданите, съобщиха от пресцентъра на Апелативна специализирана прокуратура.На 23 декември 2019 г. съдът измени мярката за неотклонение на Димитров от „Задържане под стража“ и бе пуснат под гаранция от 50 000 лева. Съдът определи, че не е налице опасност той да се укрие, отпаднала е и опасността да извърши ново престъпление, доколкото са събрани значителен обем доказателства по досъдебното производство. На 27 декември 2019 г. определената на Николай Димитров парична гаранция е внесена и от 2 януари 2020 г. той отново изпълнява функциите на кмет на Община Несебър.Специализираната прокуратура поиска отстраняването му от длъжност до приключване на досъдебното производство, тъй като в качеството си на кмет той е основен работодател на голям брой фирми и лица в общината и разполага с възможности да повлияе на свидетели.Николай Димитров беше задържан на 23 октомври, заедно с още четирима души - кандидати за общински съветници. Димитров беше избран за кмет на Несебър още на първи тур, въпреки че се намираше в ареста.", "date": "2020.01.03", "title": "Прокуратурата иска кметът на Несебър да бъде остранен от длъжност"}
{"url": "https://offnews.bg/futbol/levski-i-tiam-sblizhavat-pozitciite-si-za-nov-dogovor-718626.html", "text": "Левски и Хали Тиам се приближават до споразумение за подписването на нов договор. Настоящият контракт между двете страни изтича в края на сезона.Това позволява на сенегалския дефанзивен полузащитник вече да разглежда оферти от други отбори и да преговаря за трансфер като свободен агент през лятото.От “Георги Аспарухов” направиха крачки за нов договор на играча още в края на есенния полусезон.Тогава обаче Тиам постави високи финансови условия. Той е пожелал немалко увеличение на заплатата, въпреки че и в момента е един от най-добре платените играчи на “Герена”. В последните дни обаче халфът е намалил претенциите си.Двете страни ще продължат преговорите след завръщането на играча от почивка. Той трябва да започне подготовка със столичани следващия четвъртък.", "date": "2020.01.03", "title": "Левски и Тиам сближават позициите си за нов договор"}
