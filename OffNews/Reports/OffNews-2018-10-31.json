{"url": "https://offnews.bg/dw/zashto-bogatite-ruskini-razhdat-v-sasht-691083.html", "text": "Всяка година хиляди бременни рускини заминават за САЩ, за да родят децата си на американска земя и така да им осигурят американски паспорт. \"Бебешкият туризъм\" обаче скоро може да се обезсмисли - заради Тръмп.Усмихнати бебета и майки на фона на прекрасни плажове с фин бял пясък. С примамливи снимки като тази руски фирми набират в интернет кандидатки - бременни жени, които биха желали да родят децата си във Флорида. Само че богатите рускини се решават на тази крачка не заради палмите и искрящото слънце. Много по-важен за тях е американския паспорт, който всяко новородено дете в САЩ получава автоматично.Руският туризъм с цел раждане в САЩ процъфтява от години. Според рекламните клипове на фирмите, всеки ден със самолет към Маями се отправят до около осем бременни рускини. На руския пазар има поне 15 фирми, предлагащи подобна услуга. Антон Ячменьов е представител на една от тях. \"Маями Кеър\" разполага с юристи, медици, преводачи, шофьори и други консултанти - общо десет нейни служители се намират в Маями. Самият Ячменьов работи от Москва - там, където се намира и неговата платежоспособно клиентела: мъжете и техните бременни съпруги. \"Случва се обаче бременните да идват и с любовниците си - ако е необходимо раждането да остане в тайна от съпрузите им\", разяснява Ячменьов.Кой може да похарчи 30 000 долара за три месеца?\"Предлагаме много различни видове услуги. Пакетите са индивидуални и се ориентират в зависимост от потребностите и портмонето на клиентите ни\", казва той. Ячменьов твърди, че работи в сферата на \"глобалния туризъм\", но подчертава, че все пак става дума основно за бизнес. \"А от 2016 година, когато руснаците успяха да преодолеят финансовата криза, бизнесът стана още по-печеливш. Руснаците разполагат с все повече пари\", добавя той.С посредничеството на \"Маями Кеър\" годишно за Флорида заминават до двеста клиентки, т.е. до двеста бременни жени. Там ги очаква пакет от всеобхватни услуги, предоставени на руски език: транспорт, подслон, медицински и юридически консултации. А след раждането, заедно с новородения американски гражданин, те се завръщат обратно в Русия.\"Услугите ни не са евтини\", признава Ячменьов. \"Кой руснак може да си позволи да похарчи 30 000 долара за три месеца?\". Да, кой наистина може да си позволи подобен лукс? \"Повече от половината от нашите клиентки са от Москва, останалите са от цяла Русия - но предимно от руския Север – там, където са петрола и златото.\"Повечето от тях летят за Маями - там било най-евтино, а и средата била най-руска. \"Когато в Холивуд видите жени с детски колички по улиците, да знаете, че всяка втора от тях е рускиня\", казва Ячменьов. В Маями живеят много руски поп-звезди и техните деца са раждани там. \"А това е още един аргумент в полза на това да се доверят именно на нашата фирма\", твърди руският ѝ представител.Колко русначета са родени в САЩ?Никой не знае колко точно са децата, родени от руски майки в САЩ. Няма официални статистики за т.нар. \"бебешки туризъм\". Американският Център за изследване на имиграцията предполага, че ежегодно в страната се раждат по 36 000 бебета от чуждестранни майки. Тенденцията е възходяща.\"Маями Кеър\" едва ли има повод да се тревожи за бъдещето на своя бизнес. \"Тъкмо обратното. През последните 48 часа телефоните ни просто прегряха от обаждания\", казва Ячменьов. \"Цялата истерия около плановете на Тръмп да отмени автоматичното получаване на американско гражданство за новородените в САЩ накара и последните колебаещи се кандидатки да се размърдат. Сега всички те ще потеглят към Маями. От допълнителна реклама просто вече няма никаква нужда\", сигурен е Ячменьов.", "date": "2018.10.31", "title": "Защо богатите рускини раждат в САЩ?"}
{"url": "https://offnews.bg/futbol/guardiola-e-naj-dobriat-trenior-za-2018-godina-691063.html", "text": "Мениджърът на Манчестър Сити Пеп Гуардиола е треньор номер 1 на 2018 година в класацията на елитното списание \"Four Four Two\".Специалистът спечели първата си титла на Острова след историческия сезон на \"гражданите\" във Висшата лига.На второ място остава Зинедин Зидан, който през миналия сезон води Реал Мадрид, но в края на май си подаде оставката и напусна испанския гранд. Трети в класацията е наставникът на Атлетико Мадрид Диего Симеоне.1. Хосеп Гуардиола (Манчестър Сити)2. Зинедин Зидан 3. Диего Симеоне (Атлетико Мадрид)4. Масимилиано Алегри (Ювентус)5. Юрген Клоп (Ливърпул)6. Дидие Дешан (Франция)7. Маурисио Почетино (Тотнъм)8. Маурицио Сари (Челси)9. Юлиан Нагелсман (Хофенхайм)10. Ернесто Валверде (Барселона)", "date": "2018.10.31", "title": "Гуардиола е най-добрият треньор за 2018 година"}
{"url": "https://offnews.bg/politika/zdravniat-ministar-pomoli-patriarha-da-podkrepi-donorstvoto-na-organi-691084.html", "text": "На среща днес в Софийската св. митрополия министърът на здравеопазването Кирил Ананиев отправи молба към патриарх Неофит Българската православна църква \"да насърчи и подкрепи донорството на органи при настъпила мозъчна смърт, за да могат хората, които чакат за трансплантация, да получат шанс да живеят\".В момента в листата на чакащите за трансплантация български граждани са 1137 души, като най-голям е броят на чакащите за трансплантация на бъбрек – 1024.На срещата здравният министър Ананиев е заявил, че \"трябва да се работи за преодоляване на предубежденията и преосмисляне на донорството като начин да се помогне на ближния.\" Затова министерството на здравеопазването търси подкрепата и на Българската православна църква, която да призове миряните да бъдат съпричастни с чакащите за трансплантация и техните семейства.В прессъобщението на здравното ведомство се посочва, че патриарх Неофит е запознал министъра с позицията на Св. Синод на БПЦ-БП по отношение на трансплантацията на органи и донорството, но не се уточнява каква точно е позицията.Кирил Ананиев е поел ангажимент и писмено да отправи молбата си до Св. Синод, която ще бъде разгледана по време на предстоящата зимна сесия.", "date": "2018.10.31", "title": "Здравният министър помоли патриарха да подкрепи донорството на органи"}
{"url": "https://offnews.bg/sviat/donald-tramp-i-melania-posetiha-miastoto-na-strelbata-v-pitsbarg-posr-691059.html", "text": "Американският президент Доналд Тръмп и съпругата му Мелания посетиха синагогата в Питсбърг, където в събота мъж откри стрелба и уби 11 души.Двамата поставиха цветя върху възпоменателните звезди на загиналите и запалиха свещ в храма. След това те посетиха и ранените в болницата. Посещението им съвпадна с погребенията на част от жертвите. Тръмп и съпругата му бяха посрещнати от няколкостотин протестиращи срещу пристигането им. Причината е, че според част от жителите на Питсбърг президентът също има вина за трагедията заради изказванията му против мигрантите. Критиците на Тръмп смятат, че той е отговорен за ръста на расистките и националистическите прояви в САЩ. Според тях критиките му срещу мигранти и особено срещу мюсюлманите в изказванията му водят до разделяне на нацията. ", "date": "2018.10.31", "title": "Доналд Тръмп и Мелания посетиха мястото на стрелбата в Питсбърг, посрещна ги протест"}
{"url": "https://offnews.bg/politika/valeri-simeonov-se-sreshtna-s-ukrainskia-poslanik-691085.html", "text": "Вицепремиерът Валери Симеонов се е срещнал днес в Министерския съвет с извънредния и пълномощен посланик на Украйна у нас Виталий Москаленко, става ясно от съобщение на правителствената пресслужба.По време на срещата Симеонов е заявил, че \"България държи на приятелските контакти с Украйна и държавата ни ще изпълни поетите ангажименти във връзка с осигуряването на сграда за украински културен център в София\".Вицепремиерът е уверил посланик Москаленко, че \"българската страна вече е започнала процеса по осигуряване на подходяща сграда\".Симеонов даже се е наел да посети и инспектира сградата заедно с посланик Москаленко.Изграждането на украински културен център в България беше договорено в началото на месеца - в рамките на отбелязването на 160-годишнината на гимназия „Г.С. Раковски“ в Болград. Тогава България и Украйна се споразумяха и за създаването на българско училище в Одеса.", "date": "2018.10.31", "title": "Валери Симеонов се срещна с украинския посланик"}
{"url": "https://offnews.bg/112/19-godishen-predizvika-tezhka-katastrofa-v%c2%a0draganovo-3-koli-sa%c2%a0smac-691078.html", "text": "Тежка катастрофа стана тази вечер в горнооряховското село Драганово. 19-годишен шофьор се е движил с много над разрешената скорост, на завой е изгубил управлението и е ударил идващия насреща автомобил. След секунди в двете коли се е врязала и трета, съобщава БНТ.При катастрофата са пострадали двама мъже - единият е настанен във великотърновската болница със счупено бедро, а другият е с комоцио.19-годишният младеж не е пострадал сериозно - той е откаран за преглед в горнооряховската болница.И трите автомобила са смачкани до неузнаваемост, а на място се е наложило единият от тях да бъде разрязан от екипи на Пътна полиция, за да бъде изваден мъжът със счупеното бедро.", "date": "2018.10.31", "title": "19-годишен предизвика тежка катастрофа в Драганово, 3 коли са смачкани до неузнаваемост"}
{"url": "https://offnews.bg/obshtestvo/nima-ban-sa-ochakvali-da-ni-prehvarliat-kuh-institut-za-kakvo-sa-%d1%9d-m-691065.html", "text": "Изненадани сме от реакцията на Българската академия на науките за отделянето на Националния институт по метеорология и хидрология. Има решение на Общото ѝ събрание от 10 септември, с което то принципно приема извеждането на Института от структурата му. Това заяви министърът на образованието Красимир Вълчев на спешна пресконференция, след като по-рано днес . Това било незаконно, противоконституционно и нарушавало автономията им. Не можело и подобна промяна да се прави чрез текстове в преходните и заключителните разпоредби на проектобюджета.Министър Вълчев обясни защо промяната се прави чрез закон (бел. ред. - с проектозакона за държавния бюджет за 2019 г.), а не чрез подзаконов нормативен акт - защото това е единственият начин да се гарантира правоприемственост по отношение редица членства, от които зависи дали ще имаме прогноза за времето, или не.По отношение на собствеността министър Вълчев поясни, че собствеността на НИМХ е актувана като публична и че той не може да осъществява дейността си без нея.\"Логично ли е БАН да отказва прехвърляне на публична собственост, използвана за публични цели? БАН отказва да прехвърли метеорологични станции. За какво са му на БАН?\", попита министърът и увери, че не иска да ощетява Академията и че това няма да се случи.В същото време обаче от БАН не отстъпват - по-лошо, вече е решено спешното закриване на НИМХ, което на практика ще го ликвидира, предупреди на брифинга в МОН бившият му директор проф. Христомир Брънзов.Подписал съм писмо, с което предупреждавам БАН за последствията от техните действия - каза още министър Вълчев.", "date": "2018.10.31", "title": "Нима БАН са очаквали да ни прехвърлят кух институт? За какво са ѝ метеорологични станции, пита министър Вълчев"}
{"url": "https://offnews.bg/ikonomika/stachka-bavi-pratkite-ot-i-za-kanada-691066.html", "text": "Канадският съюз на пощенските работници е в стачка от 22 октомври досега. Ситиуацията се отразява на доставките до целия свтя, вкл. у нас.Стачните действия се провеждат на ротационен принцип на различни места в страната, а в засегнатите райони пратки не се приемат и доставят, уведомяват от \"Български пощи\".Канадската поща продължава да работи в останалата част на страната, в която в момента няма стачни действия.Информация за нормализиране на ситуацията ще бъде публикувана на сайта на „Български пощи“ ЕАД.", "date": "2018.10.31", "title": "Стачка бави пратките от и за Канада"}
{"url": "https://offnews.bg/politika/tcvetanov-prizna-osiguriavaneto-na-kvorum-e-predizvikatelstvo-691061.html", "text": "Председателят на парламентарната група на ГЕРБ Цветан Цветанов призна, че осигуряването на кворум от мнозинството в Народното събрание е предизвикателство.По-рано днес за малко заседанието да се провали, защото БСП и ДПС отказаха да се регистрират, а ГЕРБ и \"Обединените патриоти\" на два пъти не успяха да съберат необходимите 121 гласа за начало на работата. При третия опит \"златният пръст\", който осигури кворум, се оказа независимия депутат Спас Панчев, който до юни той беше част от групата на БСП, но напусна коалицията на БСП и той напусна социалистите в парламента. С негова помощ мнозинството събра точно 121 гласа.Той коментира трудностите на ГЕРБ и \"Обединените патриоти\" да осигурят нужните депутати за начало на заседанието и отговори на въпрос дали тази ситуация може да спъне приемането на бюджета.Цветанов подчерта, че някои депутати от ГЕРБ имат основателни причини да не са на работа. \"Тук мога да кажа, че доста дълго време отсъства народният представител Снежана Дукова, на която ѝ пожелаваме всички от сърце да оздравее. Тя е с тежко заболяване и с тежки процедури. Няма как да я принудим да дойде тук. Смятам, че това няма да е човешко. Днес имаме един народен представител, на чиято съпруга е починал баща ѝ“, каза той.Цветанов обясни, че една от мерките, които ще вземат, ще бъде да не се освобождават депутати по лични причини. По повод кворума той каза още, че ГЕРБ в момента разчита на коалиционните си партньори и на \"всички депутати, които възнамеряват да има парламентарен ден, за да се гледат важните закони и предстоящия бюджет\".Цветанов коментира и акцията в Държавната агенция за българите в чужбина (ДАБЧ) и ареста на председателя ѝ Петър Харалампиев, който е предложен за поста от ВМРО. Според него БСП се опитват да създадат политическа интрига от ситуацията с изказванията им, че \"ГЕРБ хвърля малкия си партньор на кучетата\". \"С колегите от „Обединенипатриоти“ нямаме взаимни обвинения\", каза той.", "date": "2018.10.31", "title": "Цветанов призна: Осигуряването на кворум е предизвикателство"}
{"url": "https://offnews.bg/temida/prokuraturata-poiska-postoianen-arest-za-shefa-na-dabch-691069.html", "text": "Прокуратурата е поискала постоянна мярка за неотклонение \"задържане под стража\" на председателя на Държавната агенция за българите в чужбина (ДАБЧ) Петър Харалампиев, главния секретар на агенцията Красимир Томов и един обвинен за посредник, съобщиха от прокуратурата.Според държавното обвинение престъпната схема за подкупи, срещу които се издават удостоверения за български произход, е започнала да действа още от юли миналата година, когато Харалампиев е оглавил агенцията.Сумите, които са искани от кандидатите за гражданство, били между 5 и 8 хиляди евро. По-малката сума била за тези, които имат български произход и документите им трябва да се придвижат по-бързо, а по-голямата - за тези, които нямат български произход, но трябва да докажат такъв.Парите се събирали от посредници, които ги предавали директно на Харалампиев или Томов.Председателят има обвинение за получен подкуп в размер на 5 000 евро на конкретна дата, както има отделно пет вторични обвинения за търговия с влияние за получени суми по 350 евро на човек за по-дребна услуга. А иначе по делото има доказателства за извършвани от него ежеседмични срещи и предаване на суми. Ние тепърва трябва да установяваме хората, да разпитваме, да намираме преписките и да изследваме документите. Става въпрос за една особена рутина, която има определени посредници. Те имат конкретна дата и час за посещение при него в кабинета му и държа да подчертая, че доказателствата по делото сочат, че подкупите и нерегламентирано даваните парични суми са давани директно в служебните кабинети - вътре в Държавната агенция, каза по-рано днес на брифинг наблюдаващият прокурор Ангел Кънев.", "date": "2018.10.31", "title": "Прокуратурата поиска постоянен арест за шефа на ДАБЧ"}
{"url": "https://offnews.bg/obshtestvo/nimh-kam-ban-zagarbihme-egoto-si-i-prekratihme-protesta-proiavete-zd-691073.html", "text": "Работещите в Националния институт по метеорология и хидрология (НИМХ) се обърнаха към колегите си от Българската академия на науките (БАН) чрез писмо, публикувано тази вечер на сайта им.В него те ги призовават да не се оттеглят от споразумението с правителството за отделянето на НИМХ от структурата на БАН и ги уверяват, че начинът, по който това се прави - чрез проектозакона за бюджета за 2019 г. - е \"единственото възможно и правилно\" решение.Ето пълния им текст:", "date": "2018.10.31", "title": "НИМХ към БАН: Загърбихме егото си и прекратихме протеста, проявете здрав разум!"}
{"url": "https://offnews.bg/kultura/ivajlo-stoianov-predstavi-izlozhbata-si-ekvalajzer-ii-snimki-691074.html", "text": "Фотографът Ивайло Стоянов представи изложбата си \"Еквалайзер II\" снощи в галерия \"Аросита\".Изложбата е вдъхновена от страстта на Стоянов към музиката. Около 100 човека се редуваха да разгледат фотографията, докато той стимулира допълнително сетивата им със свой музикален пърформънс.Изобразената на творбата музикална вълна обаче не е от конкретно произведение – Стоянов я определя като \"вътрешна, моя вълна\":\"Аз съм голям фен на аудио техниката – качествената. Благодарен съм на вселената, че мога да притежавам такова нещо. Като си пусна било то касетка, CD, все едно, че този, който го слушам, пее пред мен. Това нещо страшно много ме вдъхновява – да имаш концерт вкъщи е невероятно чувство.\"Той обаче не търси музиката само на обичайните места – за него тя е навсякъде и само чака да бъде открита.\"Това е нещо, което аз го намирам в околната среда около нас. За мен музиката не е само някъде, на някой плейър, тя е тотално около нас – може да бъде фасада на сграда, всичко останало, природата, няма никакви ограничения. Просто човек трябва да го усети и то се случва.\"Стоянов е роден в Карлово, но живее в София. През 2007 г. завършва фотография в Академията за изящни изкуства към университета Йоханес Гутенбер в Майнц, Германия. От 2010 г. е преподавател и основател на специалността Концептуална фотография в Нов български университет, София. Заедно с колегата си Орлин Георгиев Стоянов отваря школа за съвременна фотография на име Photo Concepts. Там той помага на своите студенти да развият творческия си потенциал.Това е втората част на изложбата \"Еквалайзер\", която Ивайло Стоянов представя преди 7 години. На въпроса дали да очакваме още едно продължение той отговаря уклончиво:\"Човек трябва да узрее за тези неща. Не става от днес за утре.\"", "date": "2018.10.31", "title": "Ивайло Стоянов представи изложбата си Еквалайзер II (снимки)"}
{"url": "https://offnews.bg/futbol/levski-izhvarcha-za-kupata-na-balgaria-691079.html", "text": "Миналогодишният финалист Левски изхвърча още в 1/8-финалите на турнира за Купата на България. Грандът от \"Герена\" беше отстранен от Черно море във Варна след 2:2 в редовното време и продълженията и 7:6 за \"моряците\" след дузпите.\"Сините\" се виждаха сигурен 1/4-финалист до 91-ата минута, когато резервата Георги Божилов вкара изравнителния гол и доведе мача до продължения. В тях не се случи нищо интересно, а при дузпите варненци бяха по-концентрирани. При ударите от бялата точка за \"сините\" пропуснаха Филипе Нашименто и Нуно Рейш. Носителят на Купата Славия също отпадна, след като отстъпи пред Лудогорец след изпълнение на дузпи. Двубоят в Разград завърши 2:2 в редовното време и продълженията, а при дузпите \"орлите\" се наложиха след 6:5. Галин Иванов изведе гостите напред в 14-ата минута, а в 35-ата Шверчок изравни. В 74-ата минута \"зелените\" стигнаха до пълен обрат с втори гол на Шверчок, но радостта им бе твърде кратка. Три минути по-късно Галин Иванов изравни и прати мача в продължения.В първия двубой от програмата за сряда Септември (София) елиминира Локомотив (София) с 3:2 в \"Надежда\". Сблъсъкът премина на ниски обороти, но въпреки това предложи на зрителите цели пет попадения. В герой за гостите се превърна бранителят Стилиян Никoлов, който донесе победа с точен изстрел с глава в 84-ата минута.Вчера пък Струмска слава (Радомир) удари с 3:1 Черноморец (Балчик) и си осигури участие на четвъртфиналите в турнира. Локомотив (Пловдив) също взе \"билет\" за следващия етап, побеждавайки Дунав с 2:1 на стадиона в Русе. В късния мач снощи ЦСКА не срещна никакви проблеми като домакин на Витоша (Бистрица). \"Червените\" победиха с 3:1 \"тигрите\".", "date": "2018.10.31", "title": "Левски изхвърча за Купата на България"}
{"url": "https://offnews.bg/sviat/obiaviha-koj-e-mladezhat-vzrivil-bombata-v-arhangelsk-691077.html", "text": "Руските власти са идентифицирали младежа, който взриви бомба в областното управление на руската Федерална служба за сигурност в Архангелск.Младежът влязъл в сградата и извадил от чантата си самоделна бомба, която избухнала в ръцете му. Той беше тежко ранен при взрива и почина от раните си. Пострадаха и трима служители на службата за сигурност. Нападателят е идентифициран като 17-годишния Михаил Жлобицки. Беше разпространена и негова снимка от охранителните камери в областното управление на ФСБ. Младежът е учил в политехнически техникум в Архангелск, съобщи Интерфакс, позовавайки се на свои източници. Бабата на Михаил обяснява пред руската служба на Би Би Си, че знае какво е направил внукът ѝ, но не разбира каква може да е причината за действията му. Тя разказа, че той не пушел и не пиел, ходил редовно на училище. Разследващите определиха взрива като терористичен акт. Мотивите за нападението не са известни. Тази сутрин обаче в чат, използван от анархисти, се е появило съобщение, че ще има взрив в сградата на ФСБ. Съобщението е изпратено от потребител с името \"Валерьян Панов\". \"Причините за вас са напълно ясни. Тъй като ФСБ ... (изнаглява), фабрикува дела и измъчва хора, се реших на това\", написал той. В съобщението се казва, че взривното устройство няма дистанционно управление и трябва да се задейства ръчно. Не е ясно кой точно е пуснал съобщенията. Според Би Би Си \"Валерьян Панов\" е активен в чата поне от септември, като е пускал рецепти за направата на взривни устройства. ", "date": "2018.10.31", "title": "Обявиха кой е младежът, взривил бомбата в Архангелск"}
{"url": "https://offnews.bg/tehnologii/ekspert-ot-fibank-triabva-da-investirame-v-kiber-obuchenie-i-na-sluzh-691062.html", "text": "Основна цел на стратегията по киберсигурност във финансовите и кредитните институции трябва да е установяването на адекватна кибер отбрана и съответни защитни механизми на 3 нива: технологии, процеси, хора. Това заяви Стефан Генчев, Ръководител специализирано звено „Информационна сигурност“ на Fibank (Първа инвестиционна банка).Той изнесе презентация на тема „Преосмисляне на стратегията по киберсигурност за финансови институции“ на конференцията „Предизвикателствата пред киберсигурността на информационните системи на финансовите институции и мобилните им продукти“, организирана от вестник БАНКЕРЪ.Генчев обясни подробно трите нива на защита.Генчев подчерта, че тъй като технологиите вече са неизменна част от ежедневието на съвременния човек, предизвикателствата и проблемите пред киберсигурността са огромни.Една от най-честите трудности и бариери при внедряването или използването на нови дигитални технологии е тяхната евентуална уязвимост към множеството видове хакерски атаки. Сериозността на проблема е акцент вече и на държавно ниво, което доведе до приемането на Национална стратегия за киберсигурност – “Кибер устойчива България 2020”.Банкерите подчертават, че тактиките, използвани от киберпрестъпниците, стават все по-иновативни, все по-сложни и трудно разпознаваеми. Социалното инженерство продължава да е в основата на множество киберпрестъпления, като фишингът е най-често срещаното средство за извършването му. Престъпниците използват социалното инженерство, за да постигнат редица цели: да получат лични данни, да оперират с чужди банкови сметки, да откраднат самоличност, да предизвикат фалит и за други незаконни дейности.", "date": "2018.10.31", "title": "Експерт от Fibank: Трябва да инвестираме в кибер обучение и на служителите, и на клиентите"}
{"url": "https://offnews.bg/obshtestvo/administratciata-spira-da-si-obmenia-dokumenti-na-hartia-ot-1-noemvri-691064.html", "text": "От 1 ноември 2018 г. българската администрация преустановява хартиения обмен на документи, съобщи правителственият пресцентър. Повече от 700 централни, областни и общински структури преминават към изцяло електронен документооборот помежду си.Очаква се мярката да доведе до шесткратно увеличение на ефективността на административния обмен, а освен това годишно да бъдат спестени над 100 тона хартия, посочват от Министерския съвет.Към края на октомври т.г. 719 са реалните участници в Системата за електронен обмен на съобщения (СЕОС), чрез която се осъществява електронният документооборот. Това е първата приложена на национално равнище всеобхватна мярка за премахване на хартиената администрация, както и една от основните за намаляване на административната тежест за гражданите, бизнеса и за самите администрации.Електронният обмен на документи е сигурен и се извършва в контролирана среда, а документите са гарантирани с електронен подпис. Това позволява да бъде проследено точното време на изпращане, получаване и регистриране на документа. По този начин се повишава контролът върху институциите както от страна на потребителите, така и между самите администрации.", "date": "2018.10.31", "title": "Администрацията спира да си обменя документи на хартия от 1 ноември"}
{"url": "https://offnews.bg/obshtestvo/akademichnata-obshtnost-zagubi-zabelezhitelen-uchen-pochina-prof-ale-691080.html", "text": "Академичната общност загуби забележителен български учен: внезапно почина проф. Александър Федотов - дългогодишен преподавател във Факултета по класически и нови филологии на Софийския университет и директор на Центъра за източни езици и култури, съобщи Софийският университет.Поклонението ще се състои на 2 ноември 2018 г. от 11.00 до 13.00 часа в Централното фоайе на Ректората.Екипът на OFFNews изказва съболезнования на близките, приятелите и колегите на проф. Федотов.", "date": "2018.10.31", "title": "Академичната общност загуби забележителен учен: почина проф. Александър Федотов"}
{"url": "https://offnews.bg/futbol/svetovnoto-v-katar-mozhe-da-se-provede-s-48-otbora-691042.html", "text": "Президентът на ФИФА Джани Инфантино не изключи възможността още следващото световно първенство по футбол в Катар през 2022 година да се проведе във формат с 48 отбора.В момента световните първенства са с 32 участника, като този формат влезе в сила през 1998 година и не е променян досега.Решението за увеличаване на броя на страните вече е взето, но се отнася за световното през 2026 година. Думите на Инфантино идват изключително изненадващо.\"Разглеждаме възможността страните да са 48 още през 2022 година. Ако това е реално, защо да не стане? Трябва да проверим дали е реално, вече обсъждаме конкретно с нашите катарски приятели и другите представители от региона и се надяваме, че идеята ще бъде осъществена\", казва Инфантино пред Ройтерс.", "date": "2018.10.31", "title": "Световното в Катар може да се проведе с 48 отбора"}
{"url": "https://offnews.bg/medii/iztrita-publikatcia-vav-fejsbuk-predizvika-lavina-ot-gniav-v-sotcialna-691035.html", "text": "Един изтрит пост от администраторите във фейсбук предизвика истинска лавина от гняв в социалната мрежа. Става дума за публикация на Радина Ралчева, специалист в областта на рекламата и връзките с обществеността, която живее в Берлин.Тя сподели в социалната мрежа своето мнение по повод поредното шокиращо убийство, при което баща уби майката на детето си и собствената си дъщеричка на 1 годинка. Ралчева написа следното:Скоро след публикуването на мнението ѝ обаче текстът на Ралчева е свален от социалната мрежа, тъй като е бил докладван от потребители, които са се почувствали засегнати от него. Подобни практики не са рядкост във фейсбук и често са логични и обосновани, особено за постове прокламиращи насилие, омраза или антидемократична пропаганда. В други обаче това не е така и често правилата на социалната мрежа се използват от откровени тролове, които организирано докладват определени профили, за да заглушат гласа на хората, с които не са съгласни.Преди броени дни чрез прилагането на тролската схема бяха изтрити и трите профила във фейсбук на поета Манол Глишев, който е сред най-активно протестиращите активисти за граждански права в столицата. Повече по тази тема можете да прочетете и в статията на Татяна Кристи Това, което последва изтриването на публикацията на Ралчева, която вероятно не се е харесала на българите с подчертано \"патриотични\" нагласи, обаче е доста рядко явление. След като мнението ѝ изчезна от социалната мрежа, то започна да се споделя лавинообразно от огромен брой други потребители в социалната мрежа без да бъде санкционирано. Така тролската атака не само че не успя да заглуши посланието, а то успя да достигне до много по-широка аудитория във фейсбук.По-късно Ралчева обяви, че е получила \"тонове заплахи, обиди и всякакви гадости по свой адрес, вкл. от хора, които са публични фигури\". Ето какво добави тя по казуса с изтритата си публикация:Брей, какво стана днес. Това не ми се беше случвало за всичките ми години във Facebook.След поредния случай на убити жена и дете от съпруга/ бащата, можех да напиша ред-два, че това е трагедия и толкова. Обаче аз взех, че написах дълъг пост по този въпрос, тъй като дълбоко ме вълнува. Хубав, лош, мой пост, на моята стена, с моите изразни средства и по моя начин. И настанаха пунически войни. Без преувеличение.Отнякъде се появиха някакви профили, които не знаех, че съществуват и упорито започнаха да бълват потресаващи неща. Напълно бях същисана от това развитие. И имам някои изводи за споделяне. Не гарантирам, че ще ви харесат.Вероятно и още изводи могат да се направят, обаче и тези стигат.Е, без да искам днес направих дисекция на родината. И се очертаха безпощадни разделения. Накрая ме докладваха и постът ми беше свален. Но междувременно получих тонове заплахи, обиди и всякакви гадости по свой адрес, вкл. от хора, които са публични фигури.На тези хора имам да кажа нещо. Всички имате право на мнение. Може да не ме понасяте. Може да ме смятате за всякаква. Обаче не може да ме обиждате и заплашвате. Аз не се държа така с вас. И вие не може да се държите така нито с мен, нито с който и да е произволно избран друг човек. Защото в нормална държава за такова поведение ще си имате неприятности с органите на реда. Но най-вече защото нормалните хора не правят така.А, и още нещо. Не знам как ви го кажа, без да прозвучи пренебрежително, обаче с покруса ви известявам, че не ме вълнува какво мислите за мен. И не можете да ме уплашите. Всъщност агресията ви постига обратен ефект, а вие едва ли искате това.И още някалко неща, докато сме на темата. При това убийство не става дума за изолиран случай, нито за изключение. Става дума за гигантски системен проблем, който е облечен едва ли не в недосегаемост заради криворазбрани норми, религия, патриотизъм, традиции и какви ли още не извинения. Става дума за гигантски провал на всички нива. Можете да блокирате постове, да хулите хората, които говорят директно за това и т.н, но това не променя реалността. И тя всеки път ще се връща с все по-брутални напомняния и трагедии.Блокираният пост заживя свой живот, благодарение на десетки познати и непознати хора, които решиха да го споделят. Заради правото на глас. Някои не бяха съгласни с него, но го споделиха именно заради принципа. Много хора ми писаха добри думи. Много нови хора пожелаха да ми станат приятели. Благодаря от сърце на всички тях за океана от подкрепа. Искам да е ясно едно. Не ме вълнуват лайкове и популярност и никога не са ме вълнували. Винаги пиша само за неща, които ме интересуват лично. И само по собствено желание. Който и друг човек да е написал нещо по темата, е толкова важно, ако не и по-важно от моя пост. Дори да не ви харесва кой какво казва, мислете какво казва преди да скачате в крайности. Не знам тоталният антагонизъм някога да е решил дори и един проблем.И последно - благодаря на всички, които ме обиждаха, хулеха и заплашваха. Просто ми показвате какво не искам да виждам и ми помагате да държа осевата линия.А иначе за една жена и едно дете нищо от това вече няма значение. Поне да има поука в този ужас, ми се иска.", "date": "2018.10.31", "title": "Изтрита публикация във фейсбук предизвика лавина от гняв в социалната мрежа"}
{"url": "https://offnews.bg/ikonomika/dnes-izticha-srokat-za-plashtane-na-mestnite-danatci-691040.html", "text": "Днес изтича крайният срок за плащане на много от местните данъци - като данъците за имоти, за автомобили и такса смет.От утре върху дължимия данък ще се начислява лихва.В много общини, включително в София, плащането на данъка може да стане по електронен път. Това става чрез специален ПИК код. Плащането става и в районните администрации.", "date": "2018.10.31", "title": "Днес изтича срокът за плащане на местните данъци"}
{"url": "https://offnews.bg/futbol/mishel-platini-s-interesen-izbor-za-zlatnata-topka-691053.html", "text": "Френската футболната легенда и бивш президент на УЕФА Мишел Платини няма никакви колебания относно това кой трябва да спечели \"Златната топка\".Изборът му е доста изненадващ на пръв поглед, след като той подкрепи защитника на Реал Мадрид и \"петлите\" Рафаел Варан.\"Надявам се французин да вземе \"Златната топка\". На мен не ми е трудно да посоча кой я заслужава най-много. Това е Рафаел Варан.Той е единственият, който спечели и световната титла, и Шампионската лига. Варан е отличен играч и постиженията му са красноречиви. Всичко останало е субективно\", каза Платини.", "date": "2018.10.31", "title": "Мишел Платини с интересен избор за Златната топка"}
{"url": "https://offnews.bg/politika/balgaria-se-stopila-s-novi-50-hil-dushi-za-godina-bebetata-namaleli-691044.html", "text": "С повече от 50 хил. души се е стопило населението на страната за година. Това показват данните в отчета за изпълнението на стратегията за демографско развитие, който беше приет от правителството в сряда.По данни на НСИ към 31 декември 2017 г. населението на България е 7 050 034 души, което представлява 1.4% от населението на Европейския съюз. В сравнение с 2016 г. населението на страната намалява с 51 825 души, или с 0.7%.Най-значимата демографска тенденция в развитието на населението е процесът на застаряване. В края на 2017 г. лицата на 65 и повече навършени години са 1 481 908, или 21.0% от населението на страната. В сравнение с 2016 г. делът на населението в тази възрастова група нараства с 0.3 процентни пункта, а спрямо 2001 г. - с 4.1 процентни пункта.Въпреки това от правителството отчитат и положителни тенденции - увеличаване продължителността на живота и намаляване на детската смъртност.Средната продължителност на предстоящия живот за населението на страната, изчислена за периода 2015 - 2017 г., е 74.8 години и спрямо предходния период (2014 - 2016 г.) се увеличава с 0.1 години. Средната продължителност на живота при мъжете е 71.3 години, докато при жените е със 7 години по-висока - 78.4 години. За жителите в градовете тя е 75.6 години, а за населението в селата – 72.8 години.По отношение на стандарта и качеството на живот на населението се наблюдават позитивни промени. През 2017 г. годишният общ доход средно на лице от домакинство е 5 586 лв. и нараства с 8.1% спрямо 2016 година. За периода 2008 - 2017 г. общият доход средно на лице от домакинство се увеличава близо 1.6 пъти.През 2017 г. в страната са регистрирани 64 359 родени деца, като от тях 63 955 (99.4%) са живородени. В сравнение с предходната година броят на живородените намалява с 1 029 деца, или с 1.6%. Средната възраст на жените при раждане на първо дете се увеличава от 27.0 години през 2016 г. на 27.1 години през 2017 година. През миналата година средният брой живородени деца от една жена е бил 1.56. За сравнение през 2001 г. той е бил 1.24, а през 2016 г. – 1.54.Данните показват, че детската смъртност намалява. През 2017 г. в страната са починали 408 деца на възраст до една година, а коефициентът на детска смъртност е 6.4‰. Това е най-ниската регистрирана в страната стойност. През 2001 г. коефициентът на детска смъртност е бил 14.4‰, през 2005 г. - 10.4‰, а през 2016 г. - 6.5‰.", "date": "2018.10.31", "title": "България се стопила с нови 50 хил. души за година, бебетата намалели с 1000"}
{"url": "https://offnews.bg/sviat/hashogi-e-udushen-malko-sled-vlizaneto-mu-v-konsulstvoto-obiavi-turtc-691070.html", "text": "Журналистът Джамал Хашоги е бил удушен малко след влизането му в сградата на саудитското консулство в Истанбул, съобщи турският главен прокурор Ирфан Фидан, цитиран от \"Блумбърг\" и турската държавна информационна агенция Anadolu Agency.Според прокуратурата след убийството тялото на Хашоги е разчленено, а парчетата са унищожени. Прокуратурата не посочва кой е извършителят на убийството, но обяснява, че то е внимателно планирано. Изявлението дойде след две срещи на Фидан със саудитския му колега. Според съобщението от главния прокурор обаче при тези срещи не са постигнати конкретни резултати. Журналистът изчезна, след като влезе в саудитското консулство в Истанбул на 2 октомври, за да получи документи, необходими за женитбата му с турската му годеница. Турските власти обявиха, че той е бил убит в консулството. Саудитска Арабия отначало отричаше, като твърдеше, че той е напуснал консулството. След това обаче потвърди, че той е бил убит.", "date": "2018.10.31", "title": "Хашоги е удушен малко след влизането му в консулството, обяви Турция"}
{"url": "https://offnews.bg/politika/darzhavata-izplashta-170-hil-lv-obezshtetenia-za-bavno-pravosadie-691047.html", "text": "Допълнителни разходи в размер на 173 500 лв. по бюджета на Министерството на правосъдието, бяха одобрени днес от Министерски съвет.Сумата е предназначена за възстановяване на направените от министерството разходи по изплащане на обезщетения на граждани и юридически лица, пострадали от бавно правосъдие.Това е общият размер на сумата, изплатена през третото тримесечие на 2018 г. от бюджета на Министерството на правосъдието по сключени споразумения за нарушени права за разглеждане и решаване на делата им в разумен срок.Изплащането на обезщетения за вреди от бавно правосъдие се извършва по реда на Глава трета „а“ от Закона за съдебната власт. Заявления срещу актове, действия или бездействия на органите на съдебната власт, с които се нарушава правото на разглеждане и решаване на делото в разумен срок, могат да подават страни по приключени граждански, административни и наказателни производства, както и обвиняеми, пострадали или ощетени юридически лица по прекратени досъдебни производства. Заявленията се разглеждат от специализирано звено на Инспектората към Висшия съдебен съвет, където се извършва проверка на обстоятелствата, а произнасянето по преписката се дължи в 6-месечен срок от постъпването на заявленията. Ако бъде преценено, че правото на заявителя на правосъдие в разумен срок е било нарушено, министърът на правосъдието или посочено от него лице определя размера на обезщетението, съобразно практиката на Европейския съд по правата на човека и предлага сключване на споразумение със заявителя.Средствата, необходими за изплащане на сумите по сключените споразумения, са планирани в централния бюджет.", "date": "2018.10.31", "title": "Държавата изплаща 170 хил. лв. обезщетения за бавно правосъдие"}
{"url": "https://offnews.bg/sviat/17-godishen-vzrivi-bomba-v-sgradata-na-spetcsluzhbite-v-arhangelsk-691043.html", "text": "17-годишен младеж взриви бомба в областното управление на руската Федерална служба за сигурност в Архангелск. Младежът влязъл в сградата и извадил от чантата си самоделна бомба, която избухнала в ръцете му, съобщи РИА Новости. При взрива младежът е бил тежко ранен и е починал от раните си. Пострадали са и трима служители. Сградата е била евакуирана. Самоличността на младежа е установена, обявиха руските власти, без да дават повече подробности. Образувано е наказателно дело за терористичен атентат и незаконно носене на боеприпаси.Делото ще бъде разследвано от централния апарат на Следствения комитет в Москва, който ще проучи кръга от познати на младежа и евентуалните му мотиви, заяви за ТАСС говорителката на федералното следствие Светлана Петренко, цитирана от БТА.", "date": "2018.10.31", "title": "17-годишен взриви бомба в сградата на спецслужбите в Архангелск"}
{"url": "https://offnews.bg/politika/pravitelstvoto-kupi-1641-kv-m-ofisi-za-25-mln-lv-691050.html", "text": "Правителството отпусна 25 410 926 лева за покупка на имот на ул. „Козлодуй“ № 4 в столичния район „Сердика“ в полза на държавата за нуждите на Държавната комисия по сигурността на информацията.Поземленият имот е с площ 1641 кв. м и в него е изградена шестетажна административна - „Офис парк Централ“, със застроена площ 935 кв. м. Той покрива основните изисквания на ДКСИ и отговаря на нужди и специфичните изисквания на държавния орган, който осъществява политиката на Република България за защита на класифицираната информация, предвидени в законодателството относно нейната дейност.С друго решение на Министерския съвет на председателя на ДКСИ се възлага да сключи договора за покупка на съответния имот.Сградата е построена от Красимир Георгиев, който е популярен като хотелиерски бос. Споруд публикации в медиите той притежава два хотела в София - четиризвездният \"Централ хотел Форум\" и \"Централ\". Той е и собственик на сградата, в която се помещаваше известното чалга заведение в София Син Сити.", "date": "2018.10.31", "title": "Правителството купи 1641 кв. м офиси за 25 млн. лв."}
{"url": "https://offnews.bg/tenis/dzhokovich-ne-sam-na-100-dovolen-ot-igrata-si-691046.html", "text": "Сръбската суперзвезда в мъжкия тенис Новак Джокович започна с победа участието си на турнира от сериите \"Мастърс 1000\" в Париж.Сърбинът се справи с Жоао Соуса в два сета, но след края на срещата призна, че все още страда от вирус, който му пречи да покаже най-доброто от играта си.\"Този ден почивка, който предстои, ще бъде от голяма полза за мен. Във важните моменти успях да изиграя правилните удари.Не съм на 100% доволен от играта си, допуснах твърде много грешки от дъното на корта. В крайна сметка това бе първи мач, а понякога е нужно време, за да се приспособиш към условията\", Джокович.Джокович ще измести Рафаел Надал от първото място в световната ранглиста, ако стигне по-далеч от него в надпреварата.Уви, не с такива амбиции днес стартира участието си Григор Димитров. Българинът ще играе на Корт №1, който е втори по големина в зала \"Берси\". Негов съперник ще бъде Роберто Баутиста Агут.Двубоят започне веднага след края на срещата между Джон Иснър и Михаил Кукушкин - около 13:30 часа българско време. При победа Григор ще си осигури двубой с петия поставен Марин Чилич.", "date": "2018.10.31", "title": "Джокович: Не съм на 100% доволен от играта си"}
{"url": "https://offnews.bg/politika/obedinenite-patrioti-vidiaha-politicheska-ataka-v-aktciata-v-agentci-691041.html", "text": "\"За мен, това което става с Агенцията за българите в чужбина, е политически удар.\"Така лидерът на Атака (част от \"Обединените патриоти\" и управлението на страната) Волен Сидеров коментира ареста на председателя на Държавната агенция за българите в чужбина Петър Харалампиев, който е предложен за поста от \"Патриотите\" .Според Сидеров акцията в ДАБЧ е политическа офанзива, насочена към ОП, които пък крепят управлението. Той обаче отказа да каже кой стои зад тази атака. \"Ще стане ясно\", каза Сидеров. Смята обаче, че атаката обаче не била от прокуратурата.По-късно депутатът от ВМРО Юлиан Ангелов изрази същата теза. \"Има кръгове в България и в чужбина, които искат да нанесат политически удар на Каракачанов и ВМРО\", каза той.Сидеров коментира и това, че опозицията в парламента вече иска оставката на Симеонов не само заради изказването му за \"кресливи жени\" с \"уж болни деца\" по адрес на протестиращите майки на деца с увреждания, а и заради ситуацията с ДАБЧ:Миналата седмица обаче самият лидер на Атака поиска оставката на коалиционния му партньор Валери Симеонов. Той обаче не вижда противоречие в това, че преди седмица сам е искал оставка на вицепремиер, а сега определя такива действия като внушения за нестабилност на управлението. \"Това беше съвсем друг случай. Там имаме много различни оценки\", каза той по този повод.\"Когато аз критикува коалиционните си партньори, го правя вътре във вътрешнокоалиционен план\", каза Сидеров, който по-рано този месец спря излъчването на партийната телевизия на \"Атака\" и замени предаваният с надпис с нападки срещу вицепремиера Симеонов.Сидеров отказа да отговори директно дали продължава да иска оставката на коалиционния си партньор вицепремиера Валери Симеонов. \"Аз съм се произнесъл по темата. Не мисля да продължавам да коментирам\", каза той.По повод това това, че вече и ДПС искат оставката на Симеонов, лидерът на \"Атака\" отговори, че \"разправиите\" му с Симеонов са \"от свъсен друго естество\".По думите му за ситуацията с ДАБЧ трябва да се правят заключения и да се поема политическа отговорност едва когато съдът се произнесе по обвиненията и то на последна инстанция.Сидеров беше категоричен, че това правителство може и трябва да изкара пълния си мандат. \"Винаги съм казвал, че управление може да бъде и без един човек, без определени хора, включително и без аз да съм някакъв. Без всеки един от нас може да продължи, ако се следват определени принципи\", каза той.", "date": "2018.10.31", "title": "'Обединените патриоти' видяха политическа атака в акцията в Агенцията за българите в чужбина"}
{"url": "https://offnews.bg/kultura/so-independent-sreshta-kinomanite-sas-staroto-balgarsko-kino-v-dve-por-691052.html", "text": "Емоционална среща в минутите преди прожекцията на „Поетът и дяволът\" не остави безучастна публиката, която имаше възможността да се срещне с Владо Пенев, изиграл ролята на поета Христо Смирненски в лентата от 1983 година. Броени дни след 60-годишния юбилей на актьора, той бе специален гост на прожекцията.„Поетът и дяволът\" е дебютът на Владо Пенев в киното. Пред аудиторията в кино салона актьорът разказа, че след излизането си, филмът не се е приел добре, въпреки че фигурата на Смирненски е била почтено отразена от политическа гледна точка. Следват почти десет години без роли в киното, но „всичко е от Бога и всичко е дар\", каза Пенев и продължи, че може би именно това му е дало възможността за развитие в театъра и в телевизията.Преди светлините в салона да изгаснат, актьорът се обърна към зрителите с думите: „Надявам се, че след толкова години и вие, и аз ще гледаме този филм с нови очи\". Владо Пенев остана до финалните надписи на филма, а след края на прожекцията дълго разговаря с киноманите.Връщането назад към старото българско кино в So Independent продължава и тази вечер с филма „Отражения\" - дебютният филм на Жана Караиванова и режисьора Румяна Петкова ще можем да гледаме от 18:15 часа в „Дом на киното\".Във фестивалната програма днес можем да видим още филмите: „Само смелите\" от 19:00 часа в кино „Люмиер\", „Фантастична жена\" в 20:30 часа в „Дом на киното\", „Стъкленият замък\" в 18:15 часа в кино „Одеон\", а в 20:30 в същото кино гледаме „Арктика\". „Гората\" е в 19:15 часа в Кино „Г8\" и „Без държава\" и „Построени, за да останат за вековете: Архитектурни реликви от ерата на комунизма\" от 19:45 часа в „Евро Синема\".В първия ноемврийски ден киноманите ще могат да видят: „Арктика\" от 19:00 часа в кино „Люмиер\", „First Reformed\" от 18:30 часа в „Дом на киното\", а веднага след него, в 20:45 на същото място гледаме „Ноември\". Два филма и в кино „Одеон\" – „По-силен\" в 18:15 и „Маккуин\" в 20:30 часа. „Мъгла от вина\" и „Почивка в планината\" гледаме в Кино „Г8\" съответно от 18:30 часа и от 20:00. В „Евро Синема\" от 19:45 часа е прожекцията на „Европа, мечтата\", а в 21:30 – „Гето Балбоа\".", "date": "2018.10.31", "title": "So Independent среща киноманите със старото българско кино в две поредни вечери"}
{"url": "https://offnews.bg/ikonomika/opredeliha-kontcesioneri-na-plazhove-v-kiten-i-primorsko-691048.html", "text": "След проведени конкурси правителството определи „Атлиман 2“ ЕООД за концесионер на морски плаж „Китен-Атлиман“, а „БУЛ ПРИМ ГРУП“ ЕООД за концесионер на „Приморско-север“ в община Приморско.По отношение на плажа „Китен-Атлиман“ се предвижда за срока на концесията да бъдат направени инвестиции за мерки за опазване на околната среда и защитените територии в размер на 1 162 560 лв. В зоната за платени плажни принадлежности цената за ползване на чадър и шезлонг ще бъде по 7 лв. с ДДС. Размерът на концесионното плащане за всяка календарна година от срока на концесията е определен съгласно приетата от МС Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане (роялти) 9,5% без ДДС или 126 898 лв. без ДДС.За морския плаж „Приморско-север“ инвестициите за срока на концесията възлизат на 814 689 лв. Концесионерът се задължава да предлага цена за 1 бр. чадър в размер на 5 лв. с ДДС и цена за 1 бр. шезлонг в размер на 5 лв. с ДДС в зоната за платени плажни принадлежности. Размерът на концесионното плащане за всяка календарна година от срока на концесията е определен съгласно приетата от МС Методика за определяне на минималния размер на концесионното плащане за морските плажове и предложения от концесионера размер на отчисленията от базата за изчисляване размера на концесионното плащане 2% без ДДС или 35 812 лв.", "date": "2018.10.31", "title": "Определиха концесионери на плажове в Китен и Приморско"}
{"url": "https://offnews.bg/politika/predkoledno-prenasochiha-pari-za-administratcia-ot-biudzheta-za-razvit-691045.html", "text": "Предколедно правителството реши да увеличи средствата за администрацията в Министерството на туризма. Това става ясно от решение на Министерския съвет в сряда.С него са одобрени вътрешнокомпенсирани промени на утвърдените разходи по области на политики/бюджетни програми по бюджета на Министерството на туризма за 2018 г.Разходите по показател „Персонал“ по бюджетна програма „Администрация“ се увеличават със 140 000 лв. за сметка на същия показател по бюджетна програма „Политика в областта на устойчивото развитие на туризма“.С акта не се изменя общият размер на разходите по бюджета на Министерство на туризма, утвърдени със Закона за държавния бюджет на Република България за 2018 г. и последващите промени на основание Закона за публичните финанси.", "date": "2018.10.31", "title": "Предколедно пренасочиха пари за администрация от бюджета за развитие на туризма"}
{"url": "https://offnews.bg/politika/pravitelstvoto-dava-6-mln-lv-na-turtcia-za-da-ni-pazi-ot-bezhantci-691049.html", "text": "Правителството одобри Актуализираното общо споразумение между държавите-членки на ЕС и Европейската комисия за създаване на рамка за управление и обвързаност с условия за Механизма за бежанците в Турция и образеца на сертификат за финансов принос. С днешното решение министрите предлагат на Народното събрание да ратифицира споразумението.Със споразумението се гарантира сигурността на външните граници на Европейския съюз. Вноската, която България трябва да направи за периода 2019 - 2023 г., е 3 198 581 евро (6 255 880,68 лв.).В резултат на безпрецедентния приток, предизвикан основно от конфликтите в Сирия и Ирак, Турция приютява най-големия брой в света бежанци и мигранти. Към 8 февруари 2018 г. са регистрирани 3 506 532 души, сирийци по линия на системата за временна закрила по данни на турската Генерална дирекция „Управление на миграцията“.Мобилизирането на финансовите средства за първия транш на Механизма протече успешно. В рамките на 21 месеца от приемането на Изявлението на ЕС и Турция от март 2016 г. беше извършено програмиране и бяха поети задължения и сключени договори за пълния размер на оперативния пакет от 3 млрд. евро.По време на Председателството на Република България на Съвета на Европейския съюз, на заседанието си в Брюксел на 28 и 29 юни 2018 г. Европейският съвет постигна споразумение за осигуряване на финансирането на втория транш от Механизма за бежанците в Турция в размер на общо 3 млрд. евро, от които 2 млрд. евро ще се предоставят от бюджета на ЕС и 1 млрд. евро от вноски на държавите-членки. Българската вноска представлява 3,2% от общата сума.", "date": "2018.10.31", "title": "Правителството дава 6 млн. лв. на Турция, за да ни пази от бежанци"}
{"url": "https://offnews.bg/ikonomika/nov-bonus-za-bdzh-niama-da-vrashtat-oshte-godina-dalg-ot-62-miliona-l-691051.html", "text": "Пореден бонус за БДЖ за сметка на българските данъкоплатци гласува правителството. Кабинетът удължи срока за възстановяване на 62 милиона лева, отпуснати на жп компанията като възмездна финансова помощ.Държавната компания трябваще да върне парите до края на тази година по силата на Постановление № 162 от 04.08.2017 г.С него бяха одобрени допълнителни плащания от централния бюджет към Министерството на транспорта, информационните технологии и съобщенията, с което чрез бюджета на МТИТС за 2017 г. се предоставят парите за  „Холдинг БДЖ“ ЕАД за погасяване на задълженията по Втори облигационен заем от 2007 г.Новият срок, в който държавното дружество трябва да върне парите на транспортното министерство е до 30.12.2019 г.", "date": "2018.10.31", "title": "Нов бонус за БДЖ: Няма да връщат още година дълг от 62 милиона лева"}
{"url": "https://offnews.bg/protesti/desetiat-protest-sreshtu-valeri-simeonov-e-s-negovia-lik-zaradi-helo-691071.html", "text": "Протестът с искане за оставка на вицепремиера Валери Симеонов тази вечер беше с неговия лик - по случай Хелоуин. За десета поредна вечер майки на деца с увреждания и граждани, които ги подкрепят, се включиха в протестното шествие. Част от демонстрантите си сложиха маски с образа на вицепремиера и обявиха, че днешното мото на протеста е \"Оставка или беля\".Шествието започна пред Министерския съвет и стигна до Раковски 134 - централата на НФСБ, партията на Валери Симеонов. По партийната централа полетяха желета и яйца.Демонстрантите са категорични, че ще излизат всяка вечер, докато Валери Симеонов не напусне вицепремиерския пост.", "date": "2018.10.31", "title": "Десетият протест срещу Валери Симеонов е с неговия лик - заради Хелоуин"}
{"url": "https://offnews.bg/izvan-terena/stoichkov-zakusval-banitca-s-kiselo-mliako-s-zheliu-zhelev-predi-velik-691058.html", "text": "На 5 ноември в 12,30 часа в столичния хотел \"Маринела\" Христо Стоичков ще представи пред над 200 ВИП гости от различни области на живота своята официална биография, която вече е на пазара. Камата предвижда в средата на декември и среща с фенове, на които ще разписва своята книга, написана в съавторство с популярния спортен журналист Владимир Памуков.В изданието на \"Софтпрес\" впечатляват откровенията на най-популярния български спортист в историята по всички теми. Той дава отговор дори и на големите си критици, които пред годините са го нападали по темите \"България какво ми е дала?\" и \"Защо се снима в една реклама на ВИС-2? И дали България му е върнала надплатените данъци\".В \"Историята\" се разкрива също и как е подписал контракт с ПСЖ, който не е видял бял свят заради решението му да остане в Барселона. Каква е причината да изтрие телефоните на Боби Михайлов и Илиян Киряков. Камата разкрива и любопитки от кухнята на Четвъртите в света и Барселона.Като например, че той и тартори от националния ни отбор не са спали в нощта преди драматичната победа над Германия с 3:2 в София и дори са закусвали баница с кисело мляко с президента на държавата Желю Желев в резиденция \"Бояна\". В биографията Стоичков не се представя като \"най-добрия човек, когото познавам\", а напротив – не си спестява грешките и гафовете, които обаче са много по-малко от триумфите и победите. По повод на разминаването с правилните решения впечатлява една реплика на Стоичков: \"Аз съм Христо, а не Христос\"...Повече от всичко на 400-те страници властват емоционалните моменти - какво му е коствало през годините да стане тартор в един от най-великите клубове в света и да прегърне отличието за богоизбрани - \"Златната топка\". Как е издържал на три отхвърления от футбола и какво му е коствало това. Разбира се, разказани са и доста весели случки с известни фигури зад кулисите. В книгата Владо Памуков е успял да редува динамично настроенията от различни събития и неизвестни истории, които дават увлекателност и създават колорит на единствения българин покорил върха в област, която вълнува цялата планета.", "date": "2018.10.31", "title": "Стоичков закусвал баница с кисело мляко с Желю Желев преди велика победа на България"}
{"url": "https://offnews.bg/futbol/krivia-shte-stava-trenior-691020.html", "text": "Бившият спортен директор на Ботев (Пловдив) Александър Александров-Кривия е решил да се посвети на треньорската кариера. Във времето, в което не бе ангажиран с конкретна длъжноста във футбола, той е съумял да се сдобие с първия си лиценз, информира \"Меридиан Мач\".През лятото футболист номер 1 на България за 1999 година е бил сред вариантите за нов наставник на аматьорския Оборище (Панагюрище), но оттам са предпочели по-опитния Воин Войнов.Техничарят, който е любимец на феновете на Марица (Пловдив), Левски, Черно море и Ботев, изчаква предизвикателството, с което да стартира новата си кариера и е амбициран да успее с вижданията си за атрактивен и красив футбол, какъвто самият той винаги е демонстрирал.", "date": "2018.10.31", "title": "Кривия ще става треньор"}
{"url": "https://offnews.bg/futbol/kamata-beshe-vip-gost-na-livarpul-691019.html", "text": "Христо Стоичков се превърна във ВИП гост на митичния стадион “Анфийлд”. Никога в кариерата си на футболист кавалерът на “Златната топка” нямаше шанса да играе на една от най-великите арени. Но в новото си поприще на коментатор и това се сбъдна, пише \"Труд\".Стоичков гостува лично на треньора Юрген Клоп за дълъг репортаж за американския тв гигант “Унивижън”, който от новия сезон има и правата за Шампионската лига.Камата и наставникът на Ливърпул се засякоха в Глазгоу на благотворителния мач между отборите на Стилиян Петров и Джеймс Милнър на 8 септември. Тогава Клоп покани Стоичков за визита на “Анфийлд” - да види магията на един от най-великите клубове в историята.В плана на Камата присъстваха интервюта с Милнър, Роберто Фирмино и Мохамед Салах. На галавечерта в Глазгоу капитанът на Ливърпул призна, че винаги е мечтал да играе редом със Стоичков. И в интервю пред “Труд” разказа как първите му реални спомени от футбола са от световното първенство в Щатите през 1994 година, когато е симпатизирал на България.След визитата на “Анфийлд” Стоичков се прибира в България, за да представи своята автобиография. “Историята” ще направи промоция пред куп ВИП-ове в хотел “Маринела” в понеделник от 12:30 часа.", "date": "2018.10.31", "title": "Камата беше ВИП-гост на Ливърпул"}
{"url": "https://offnews.bg/interviu/tatiana-ivanova-promenite-v-zakona-za-chastnite-ohraniteli-minaha-na-691056.html", "text": "Г-жо Иванова, последният случай с охранител, който уби приятелката си и едногодишното им детенце, показва ли слабости в охранителния бранш?Първо бих искала да изразя чисто човешката си реакция - шока и болката от безумната реакция на едно лице, което не се посвени да опре пистолет в главата на едногодишното си дете и да дръпне спусъка, както и към неговата майка. Това е безумно поведение, за което няма оправдание на този свят!На Вашият въпрос във втората му част – вижте, когато се спомене „охранител“ и се започват реакции към сектора.Но все пак да отделим нещата: Първо – въпросното лице не е бил на дежурство или служебно ангажиран по време на този брутален инцидент. За да започне работа в частна охранителна фирма, то кандидатът трябва да отговаря на много изисквания и критерии които бяха и в предходния и в сегашния закон. В това число и документ че не страда от психическо заболяване и е физически клинично здраво.Отделно от това, по отношение на ползването на оръжието в частната охранителна дейност има специално промяна от 2006 г. в Закона за контрол над взривните вещества, огнестрелните оръжия и боеприпасите, която изрично е насочена към охранителна дейност. Според този текст огнестрелното оръжие, придобито от юридически лица и лица, регистрирани като еднолични търговци за охрана, може да се носи само при осъществяване на охранителна дейност. През останалото време оръжието се съхранява на установените за това места.За да има разрешение за носене и ползване на оръжие той трябва да премине и през изискванията на Закона за контрол над взривните вещества, огнестрелните оръжия и боеприпасите.Всичко това го казвам не за да търся оправдание в постъпката на извършителя на това деяние, но за да ви обясня, че това са изискванията на два специални закона към сектора. В случая това лице е било не със служебно оръжие, за което носи отговорност частната охранителна фирма по закон, а е бил с лично оръжие за което носи отговорност физическото лице което има разрешението и правото да го ползва, получени от МВР.Не мисля че има фирма от сектора, която да рискува да остави неин служител да излиза извън служебните си задължения със служебното оръжие и по този начин да рискува както лиценза си, така и злоупотреба с това оръжие. При такава ситуация това би довело и до закриване на фирмата, тъй като без лиценз тя не може да функционира като частна охранителна фирма и от там и служителите и остават без работа.Каква е ролята на контролните органи в този случай – можело ли е да се предотврати това нещо?Относително труден е въпросът за ролята на контролните органи – и по двата закона, контролът е поверен на МВР. И по двата закона, помните, имаше преди време проверка, разпоредена от главния прокурор г-н Цацаров, от която проверка резултатите бяха обявени от зам. главния прокурор Ася Петрова през 2017 г. Бяха констатирани множество нарушения в режима за оръжията в това число и липсата на регистър, както на частните охранителни фирми така и на регистър за оръжията. Тогава бе даден срок на МВР до 2018 г. да изгради такъв регистър, за да може да е по-точен и ефективен контролът по Закона за частна охранителна дейност и по закона за контрол на оръжията.Колкото до предотвратяване на такъв случай – мисля, че няма експерт или психолог, който да ви отговори, че няма как да знаеш кога и кой при какви обстоятелства може да отключи нещо такова като психически проблем. Няма как да прогнозираш човешката природа.В този смисъл, вие често говорите за свръхрегулация в сектора и намеса на МВР в работата ви – означва ли че на практика този контрол е само на хартия?Свръх регулацията идва от факта, че както посочих по-горе, към дружествата, опериращи в сектора, освен по двата посочени по-горе закона, явяващи се специални по своята същност, ние трябва да отговаряме и на изискванията на Търговския закон, тъй като сме търговски дружества с икономическа дейност, свързаните с него КТ, Данъчно процесуален кодекс и т.н.МВР, съгласно така заложените му правомощия по Закона за частна охранителна дейност, на практика почти изцяло ни се меси в дейността и се опитва да получи много повече отколкото му е необходима информация, като пример ви давам само това – като търговски дружества при назначаването на служители във фирмата, ние трябва да подадем заявление в НОИ. Но същевременно трябва да изпращаме тези уведомления на хартиен носител (и/или на мейл, там където го има в МВР). Същото е и с договорите, които сключваме с възложителите – трябва да изпращаме уведомления за договора с възложителя … За какво им е на МВР информация, която могат да си набавят и служебно от други държавни институции, каквито са НАП и НОИ например?МВР трябва да проверява дали отговаряме на минимални изисквания за сигурност и безопасност на охранявани обекти в това число включително за необходимото техническо оборудване, персонал и превозни средства. Ами ние сме търговски дружества – процесите, начинът на организация във фирмата, техниката, която ползваме като фирми, автомобилите са си чисто фирмено решение. А в случая МВР ми залага и проверява (друг е въпросът с компетентността на служителите на МВР да познават цялата налична техника, спецификата на бизнес процесите във фирмите, как точно ще могат да го направят и да ни дадат оценка) за това дали отговаряме или не на тези изисквания... Това са само малка част от проблемите с новия закон.А дали е само на хартия? Чухме че имат разработени „Методически указания относно извършване на контрол върху частната охранителна дейност, свързани с влизането в сила на новия Закон за частната охранителна дейност и подзаконовите нормативни актове към него. Поискахме си ги по ЗДОИ. Преди години при едно друго ръководство на МВР, когато бизнесът помоли да се разработи нещо съвместно по въпроса с проверките – тогавашния началник на ГДНП и председател на Консултативния съвет го направи съвсем прозрачно – тези правила бяха разработени съвместно с нас и въпреки че отново бяха за полицейските служители, те ни бяха изпратени по фирмите, за да има партньорство (а не взаимодействие) и да няма разминавания. А сега – даже в отговора ми казват, че служебната информация едва ли не е държавна тайна. Тези указания могат да окажат въздействие върху нас, нашите възложители, чиито обекти охраняваме и гражданите, които посещават тези обекти с начина, по който се инструктират полицаите да правят проверките в тези указания и резултатите, които трябва да постигнат. Е, дали нямат въздействие тези указания. Въпросът е риторичен по-скоро.Излязохте с остра позиция относно последните промени в ЗЧОД – вие знаехте ли за тези промени предварително?Въобще и не предполагахме – още повече ние наблюдаваме ресорна комисия, което считам, че е нормално – Комисията по вътрешна сигурност и общестен ред, какво законодателство се обсъжда. Кой да предположи, че в края на срока между първо и второ четене в Правна, по Закона за правна помощ (той има много „общо\" със сектора явно) депутати от ГЕРБ, с активното участие на зам.-министър Ципов ще внесат такива промени в ЗЧОД.Стенограмата от заседанието на правна комисия е доста „интересна“. Как се правят промени в законите? Ние на практика го чухме на приемането на закона за правна помощ в пленарна зала. Факт е, че въпросните промени, освен че променят Закона за частна охранителна дейност, в неговата същност по отношение на лицензионен режим, промяна на глава от закона, уж премахване на урбанизираните територии от него като действие, то и има и обратно действие – сиреч влиза в сила от 30 ти септември 2018 г.Как да реагираме при такава ситуация. То по логиката на г-н Кирилов – през който закон си решим, както си решим след като има дупка в законодателството и можем да прескочим обществено обсъждане, след като можем да си позволим през други преходни и заключителни разпоредби да го направим, защо пък не... Няма да губим време с разни такива процедури. А че много от колегите от сектора не знаят какво става е факт.И че МВР отново пише закон за бизнеса, а ние не знаем – отново е факт.Защо според вас беше направено това действие, въпреки че вносителите на промените са от партията, която ги внесе и ревностно ги защитаваше?За да се скрият и да избегнат факта, че Конституционният съд ще се произнесе по двете обединени дела на президента и на главния прокурор, за да не се разбере и например, че професор Веселин Вучков, бивш министър на вътрешните работи при второто правителство на ГЕРБ, също изрази това становище, че не може на фирми да се възлагат дейности, които са приоритет на МВР по Конституция и най-вече за да направят промените \"на тъмно\", за да оставят въпреки всичко вратичката да може да се извършва тази дейност, чрез вкарването на допълнителната фигура на държавния орган или местната власт, като възложител по договор за охрана. За да не се каже, че не поискаха да чуят колегите от сектора и че не познават материята.Вярно ли е, че към момента пререгистрацията на фирми е блокирана? След като промените в закона първоначално са били консултирани с охранителните фирми, депутатите не са ли били посъветване, че първоначално заложените срокове са твърде кратки?То не е пререгистрация – то е удостоверяване на съответствие с изискванията на закона по наредбата издадена от министъра на вътрешните работи. Никак не се учудвам че е блокирана. Казахме им, че срокът е малък, но те казаха, че ни облекчават режима по удостоверяването.А колкото до консултирането с фирмите от сектора – то това е относително. Може и да е консултирано, но с определени фирми, ние не знаем. Казвам това, което със сигурност знаем ние като членове на БСК.Факт е и че все още няма свикан Консултативен съвет за сътрудничество и че все още документите се носят на ръка в Главна дирекция \"Национална полиция\". А после къде отиват и кой как ги гледа не се знае, както не се знае и дали/или кога ще тбъде въведен въпросния регистър, как ще се въведе новата информация в него. Много, много са въпросите, но МВР показва че няма нужда от взаимодействие.", "date": "2018.10.31", "title": "Татяна Иванова: Промените в закона за частните охранители минаха 'на тъмно' заради произнасянето на КС"}
{"url": "https://offnews.bg/nashite-avtori/iajtce-na-varha-na-nozha-691028.html", "text": "Виждали сте еквилибристи, нали? Как взимат поднос с чаши, а в устата си мушват една сабя, а подноса поставят върху сабята. И вместо да се успокоят и да отидат преспокойно на почивка на Тасос след това – не! – те взимат и един велосипед и започват да го карат по някое изпънато на десет метра над земята въже. Нямат укротяване! Странни хора.Помните ли по време на социализма някой да ни е казвал сутрин: Мъжът убил детето си и жена си беше заснет от камери!Аз не помня такова нещо.Тогава, примерно си спомням, седим с дедо Диме, моят стар и корав шопски дедо, и по радиото (дървеното радио с тайнствено блещукаща скала за станциите!) съобщават: Еди кой си и Еди кой си са осъдени на смърт чрез разстрел от Народната власт за злоупотреби с държавно имущество в особено големи размери!И това съобщение – само веднъж в целия ми живот! Но то се забило в малката ми главица като голяма, тежка брадва и си стои там.Иначе по радиото говореха колко картофи са събрали от ТКЗС-то в Павликени и колко успехи са постигнали производителите на калцинирана сода в химическия комбинат в Девня.Текезесета, комбинати, планове, заводи, възходи и успехи на всички фронтове. О да! Живееше се тогава, казвам ви, като в рая!Защото раят е там, където ти кажат, че е рай!Сега ще ви кажа: Когато споря с глупаци – вдига ми се кръвното! Както на Константин-Кирил Философ, който казал пък, когато го попитали:”Защо си потен, философе?” и той отговорил: „Защото спорих с глупаци!”. Той пък се потял. Просто по това време не е бил измислен методът на Рива-Рочи за измерване на кръвното.Та и въобще не ми се спори на тема „Наистина ли това, което ни кажат – то е рай?”Ще кажа така: Няма заложена у човека представа за рай!Няма у човека заложена представа за абсолютно нищо! Човекът е табула раса (естествено – в един доста обогатен от разни Юнговци смисъл), той е чист екран, по който някой се учи да работи на фотошоп или коръл дроу (нека използвам модерен хашлашки жаргон).Ако от дете ти казват: Живееш добре!...и ти казват: Е те това е доброто живеене, а онова там – не е доброто живеене! – и ти вече ще знаеш кое е добро и кое е лошо. И то ще бъде именно това, което са ти показали!Някой ще се развика: не не не! Как в такъв случай ние разбрахме, че в Запада се живее добре, а тук при нас – зле? След като нашата пропаганда така мощно и величествено ни заливаше главите с помия от възхвали на нашия си живот, че даже и с градивни критики, които са по-хитра пропаганда и от възхвалите? Как стана така, че ние осъзнахме, че на запад е дъ бест, а тук не е хич дъ бест?Аз мисля, че просто тяхната пропаганда беще по-добра от нашата.Бийтълс и Ролинг Стоунс сринаха социализма.Те (западните люде) можеха по много по-добър и хитър начин, по много по-фин и смислен начин да покажат кое е рай и кое не е!Отдавна в главата ми се върти една представа. Наричам я „Двойното самоубийство с отрова”. Ето какво съдържа тая представа: Един силен мъж иска да убие един по-кекав. Но не иска това да изглежда като убийство. И той прави следното: Сипва и на двамата по чаша отрова. И казва: Наздраве! Пият и двамата. Нищо съмнително – и двете чаши са пълни с еднаква течност – никой не би сипал и на себе си отрова; затова подозренията към силния отпадат. Пият и двамата, слабият умира от отровата, но силният само повръща, свива се два дни от болки и накрая му минава. И няма никакво съмнение към него: Той също е щял да умре.Просто той е знаел силата си – в това е тънкият трик!Така Западът уби социализма.Той си позволи либерализъм в огромни дози. А даже малките дози, които нахлуха във венозната система на Изтока от запад – бяха достатъчни да го убият.Да. По време на социализма никой не ни казваше „Млад мъж застреля детето си и опита да се самоубие.”Казваха ни обаче често: Живеем в райска градина и всеки ден растем и се развиваме в непрекъснатия си възход към светлото бъдеще!Пак повтарям: Както ти казват – така живееш! Няма откъде сам да знаеш! Сетивата на човека регистрират това, което той предварително знае! А знае това, което са го научили да знае.Може да използваме такова обобщение: човек вижда чрез своите предразсъдъци.Казано чрез пример: Обущарят вижда обувките, автотенекеджията оценява хората по броните на колите им!Няма човек, който да не вижда света през вече изградените (от възпитанието и образованието) нагласи и представи! Ако те научат от дете, че млякото е отвратително, а ракията е чудесна напитка – така ще си си цял живот. Докато някой не те научи на друго, естествено.Казах всичко това, за да стигнем заедно до разсъждението, че носталгията по социализма е чисто и просто продукт на пропагандата на социализма.И тогава млади военни са застрелвали жените си, и тогава полицаи са влизали с пистолет в домовете си и са разстрелвали всички, и тогава са загивали хора при аварии, а като че ли – даже и по-често от сега!И така. За еквилибристите. Сега няма война. Няма насилие по улиците – такова истинско, брутално, ужасяващо, каквото е имало винаги по улиците на света – тук и там – както в Бейрут през седемдесетте, както в Букурещ през 89-та, както в Сараево през деветдесетте. Няма истински, ужасяващ глад, по-скоро – има чести преяждания (от които ние също сме склонни да извлечем черногледо отчаяние!). Няма епидемии, няма свирепи икономически кризи. Сега се оплакваме от това, че икономиката има ръст, но не е голям. И от това, че не се раждат деца, но не си даваме сметка, че именно ние не ги раждаме.Сега, метафорично казано, се чувстваме ужасно от това, че ни е ужасно трудно и мъчително да изберем към кой мобилен оператор да се прикачим.Именно в този момент Медиите ни напомнят, че хората са смъртни и даже – склонни към убийства.Това прозвучава като гръмване на пистолет в тиха стая. Като падане на стъклена чаша по време на литургия. Ние сме изнервени, ужасно изнервени от факта, че без да съзнаваме, все пак усещаме, че нещо не е наред. И това „не-наред” е това, че не се случва нищо наистина ужасно!И ние – водени от едно дълбоко човешко качество, от една дълбока тенденция в човешките души – от Нищото си създаваме Край на света! От тишината и от падането на дрънчащи предмети си създаваме въображаем Апокалипсис!При социализма никой не казваше, че млад мъж застрелва жена си и детето си. Но непрекъснато ни казваха: САЩ направиха отново ядрени опити в Тихия океан. И ние с мазохистичен ужас – водени от същата тая тенденция – живеехме с ужаса от Апокалипсиса.Но нашето си място беше рай, гадничък, но все пак – рай. Който рай искат да ни унищожат мръсниците от Запада.Сега ни казват още от сутринта: Млад мъж уби...И ние вече сме убедени, че живеем в ад. И че ни чака Страшен съд.Без да си даваме сметка, че това е продукт на ужасния страх, който изпитва всеки, който гледа играта на еквилибрист.Вижда как еквилибристът поставя на върха на ножа едно яйце. И вдига ножа и го поставя в устата си. И държи закрепеното яйце там. И балансира по страховит, направо невероятен начин.Когато си се закрепил в едно удобно, равновесно, защитено и сигурно положение, положение в което не става нищо...страшно...единственото възможно движение встрани е падането!И ние, без да съзнаваме, усещаме това!Яйцето, разбрахте, е нашият уреден живот, който ние даже и не искаме да повярваме, че е уреден и сравнително спокоен.Ние усещаме, че нещо не е наред. Защо? Защото...Защото още Нищо ужасно не е се е случило! И това е плашещо.И затова трябва да изтъкваме напред и да генерализираме дори малките злини. Тия, които са съпътствали обществото винаги.За да си въобразим, че те са това голямо зло...Което не е дошло. Но ние интуитивно очакваме.И го очакваме с ужас. Ние сме яйцето на върха на ножа!", "date": "2018.10.31", "title": "Яйце на върха на ножа"}
{"url": "https://offnews.bg/sviat/puchdemon-sazdava-paralelno-katalunsko-pravitelstvo-v-belgia-691021.html", "text": "Каталунското правителство на Ким Тора представи в Барселона своя нов Съвет на Републиката - нещо като паралелно правителство, ръководено в Белгия от предшественика на Тора и негов ментор Карлес Пучдемон, предаде БТА.По този начин Пучдемон се опитва да запази влиянието си върху каталунските дела, година след като замина в Белгия в изгнание, коментира Франс прес.Съветът ще бъде частно юридическо лице, без официален статут, за да бъдат избегнати проблеми с испанското правосъдие. Ще координира делата си с регионалното правителство в Барселона. Мисията на новата структура е напредък към независимост и търсене на подкрепа на международната сцена за каталунската кауза за постигане на независимост.Този Съвет на Републиката ще има за задача да съгради република по един неусложнен начин, по един по-свободен и по-сигурен начин, защитен от злоупотребите на испанската държава, каза Пучдемон чрез видеоконферентна връзка от Белгия. ", "date": "2018.10.31", "title": "Пучдемон създава паралелно каталунско правителство в Белгия"}
{"url": "https://offnews.bg/sviat/turski-profesor-isliamat-iziskva-da-se-podchiniavame-na-erdogan-691057.html", "text": "Ректорът на турския университет „Харран“ проф. д-р Рамазан Ташалтън заяви, че подчинението пред президента Реджеп Ердоган е религиозно задължение (фарз). Това той заяви по време на участието си в предаване в телевизия Акит, съобщи сайтът .Запитан дали президентът Ердоган е сам, проф. Ташалтън отговори:Ердоган притежава атрибутите на Аллах, докосването до него е благодеяниеПо различно време политици от Партията на справедливостта и развитието заявяваха, че президентът Ердоган притежава всички атрибути на Аллах и, че докосването до него е благодеяние!?Ето и подбор от еретичните изказвания на привържениците на Ердоган.Октай Сарал, депутат от ПСР, Истанбул:Егемен Багъш, бивш министър по европейските въпроси:Мурат Йълдъръм, депутат от ПСР, Община Чорлу:Атълган Баяр:Хюсеин Шахин, депутат от ПСР, Бурса:Исмаил Хаккъ Есер, Общински председател на ПСР в град Айдън:Феваи Арслан, депутат от ПСР, Дюздже:", "date": "2018.10.31", "title": "Турски професор: Ислямът изисква да се подчиняваме на Ердоган"}
{"url": "https://offnews.bg/politika/kibervojska-i-niakolko-ministri-shte-misliat-kak-da-ni-paziat-ot-haker-691055.html", "text": "Депутатите приеха на второ четене новия Закон за киберсигурността. Текстовете предвиждат към правителството се създава Съвет по киберсигурност, който да анализира тенденциите на киберзаплахите и рисковете, както и методите за противодействието им.В него влизат 8 министри и шефовете на няколко служби. Това са министрите на вътрешните работи, на отбраната, на външните работи, на финансите, на транспорта, на енергетиката, на здравеопазването, на околната среда, началникът на отбраната, главният секретар на МВР, началникът на НСО, както и председателите на ДАНС, на Държавна агенция „Разузнаване“ и на Държавна агенция „Електронно управление“. В новия съвет ще има и представител на президента, а премиерът и държавният глава могат да участват, когато искат. Те ще трябва да предложат на Министерския съвет национална стратегия за киберсигурност и пътната карта към нея. Ще изготвя и периодичната им актуализация.Със закона се създава система за киберсигурност, която  да бъде част от системата за защита на националната сигурност.Управлението и организацията на системата се осъществява от Министерски съвет, а на кабинета ще помага новият съвет.Министърът на вътрешните работи ще провежда държавната политика в областта на противодействието на киберпрестъпността. Този на отбраната пък ще трябва да провежда политиката за защита от кибератаки и хибридни въздействия върху системите за управление на отбраната и въоръжените сили. Той ще организира подготовката за киберотбрана на системите за управление на страната при положение на война, военно положение и извънредно положение. Той, вътрешният министър и председателите на ДАНС и Държавна агенция „Електронно управление“ ще организират изграждането на защита и адекватно противодействие на заплахи в киберпространството.Ще се поддържа и киберрезерв, който има за цел да повиши и способностите за киберотбрана. В него ще се използва научният и образователен потенциал на страната.", "date": "2018.10.31", "title": "Кибервойска и няколко министри ще мислят как да ни пазят от хакери"}
{"url": "https://offnews.bg/112/psihiatar-paranoia-ot-revnost-e-naj-veroiatnata-prichina-za-ubijstvot-691025.html", "text": "Ревностова параноя вероятно е подбудила Викторио Александров да убие бившата си партньорка и майка на детето му, коментира психиатърът Веселин Герев в сутрешния блок на .Тази параноя е голям бич за съвременните семейства. При нея единият партньор ревнува от всеки и от всичко без причина другия партньор. В тази посока говори и споделеното от близки на убитата млада жена, че когато била с други хора, в присъствието на Викторио тя не смеела да общува с никого, била капсулирана, гледала в земята. Това не отговаряло на характера ѝ.Според психиатъра практиката сочи, че тормозът у дома - физически или вербален, се упражнява главно от мъжете и в около 1% от случаите - от жените.Според Веселин Герев заподозреният Викторио Александров може дори да е мислел, че детето не е от него. Фактът, че младият мъж посяга на детето, часове след като убива майката, се дължи на това, че е действал под постоянно напрежение.Психиатърът коментира и разказа на таксиметровия шофьор, откарал Викторио и дъщеричката му от кв. „Надежда”, където беше застреляна 23-годишната Дарина, до мястото на убийството на детето и опита за самоубийство - Горни Богров:Жестокото двойно убийство коментира и председателят на Българската камара за сигурност и охрана Николета Атанасова. Викторио е работел като охранител и е имал законно притежаван пистолет.Атанасова обясни, че бележката за психично здраве е формална и се получава след 10-минутен преглед.„Допреди няколко години имаше изискване и за изследване на психологическа пригодност. То обаче беше отменено, защото бе формализирано и прецениха, че не е нужно”, посочи тя.", "date": "2018.10.31", "title": "Психиатър: Параноя от ревност е най-вероятната причина за убийството на младата жена"}
{"url": "https://offnews.bg/temida/koruptciata-v-dabch-bila-naj-seriozniat-sluchaj-v-novata-ni-istoria-691054.html", "text": "Случаят на корупция в Държавната агенция за българите в чужбина (ДАБЧ) е най-сериозният в новата ни история. Това обобщение направи шефът на спецпрокуратурата Иван Гешев.Проверките в ДАБЧ започнаха с информация от МВР и всички други градски легенди, които циркулират, не са верни, коментира той на брифинг на прокуратурата. По думите му:„Този случай не е резултат от въздействие на чужди служби или правителства. Случаят започна с информация от МВР и всички други градски легенди, които циркулират, изобщо не са верни. Такива афери се случват в много страни в ЕС, включително и в Германия“, обясни Гешев.Обвинения са повдигнати на още двама души - сръбски гражданин, посредничил за набиране на такива граждани, и жена от Кюстендил, за която прокуратурата няма да иска постоянно задържане заради здравословни проблеми. Въпрос на време е искането за постоянни мерки да бъде внесено в Специализирания наказателен съд.Цената, която е била плащана за издаване на такива удостоверения, според казаното от прокуратурата и антикорупционната комисия, е варирала между 5 000 и 8 000 евро. Тя е зависела от това дали трябва да се ускори издаването на документ за български произход , какъвто желаещият действително притежава или трябва да се изготви фалшив документ. Основно в първата категория влизали граждани от Украйна и Молдова, а за вторите фалшиви удостоверения - граждани от съседни на България страни. Установено е, че получаването на сумата се разпределяло по веригата от посредниците до ръководството на комисията.Според прокуратурата Харалампиев и Томов са получавали по около 1000 на всеки случай. Обвиненията към шефа на Агенцията за българите в чужбина са за подкуп от 5 000 евро и 5 случая, когато е получил по 350 евро, за да въздейства на свои подчинени, за да задвижат такива документи за българско гражданство. Главният секретар е обвинен, че два пъти повлиял на свой подчинен, за да вземе такова решение, от което получил суми от 800 и 1500 евро. Групата се ръководела от Петър Харалампиев и е започнала да действа почти веднага, след като той встъпва в Агенцията. Заместник главният прокурор Иван Гешев цитира и свидетели, които казали, че веднага след встъпването си в длъжност Харалампиев събрал ръководители на български дружества зад граница и им е казал, че от тук нататък така ще се работи в Агенцията.По случая не е имало теч на информация, въпреки че са задържани много лица и работиха много служби, коментира председателят на Комисията за противодействие на корупцията и за отнемане на незаконно придобитото имущество (КПКОНПИ) Пламен Георгиев.„Много български граждани, които имат реални основания да придобият такива документи за произход, не са ги придобивали, защото са им искани определени суми. Така за сметка на тези, които са си платили, хора, които са чакали по каналния ред съвестно, изобщо не са ги и дочакали. Получихме много сериозен сигнал от МВР и по него сме работили 3 месеца и половина заедно с прокуратурата“, каза още Георгиев и посочи, че това не е дълъг период.„Имаше изключително взаимодействие от всички институции. Освен прокуратурата, с доста хора в тази акция се включи и МВР, изключителна работа и на колегите от Кюстендил, които откриха доста сериозни доказателства за престъпната дейност. ДАНС също помогнаха“, обясни той.По-рано днес от групата на патриотите в парламента определиха акцията като политически удар. Според Юлиан Ангелов \"кръгове в България и в чужбина\" искат да нанесат \"политически удар на Каракачанов и ВМРО\". Този удар няма да ни събори, напротив ще излезем още по-силни, защото знаем, че нещата, които казваме, са истината и че сме прави. Всеки политически джендър, който довчера е бил либерал, след това е станал демократ и един е за въоръжаване, а друг ден против, а след това е станал патриот, няма как по никакъв начин с подобни тези и лъжи на гърба на ВМРО да си прави политически имидж“, заяви още Ангелов, цитиран от \"Фокус\". ", "date": "2018.10.31", "title": "Корупцията в ДАБЧ била най-сериозният случай в новата ни история"}
{"url": "https://offnews.bg/ikonomika/api-se-pohvali-che-karpi-8-km-selski-pat-691022.html", "text": "В момента се изкърпват 8 км от път ІІІ-2001 Ветово - Глоджево, а осигурените средства са над 140 000 лв., съобщиха от Агенция \"Пътна инфраструктура\" (АПИ). Предприетите ремонтни дейности, които се очаква да завършат до седмица, са част от мерките за подготовка на пътищата за предстоящата зима. Предвижда се и изкъпване на участъци от път І-2 (Е70) Русе - Цар Калоян - Разград, на път ІІІ-2003 Осенец - Дряновец - Сеново - Глоджево и на път ІІІ-2302 Червена вода - Семерджиево - Ветово - Сеново.Третокласният път ІІІ-2001 Ветово - Глоджево е в недобро състояния, тъй като не е основно ремонтиран повече от 30 години. Хроничното недофинансиране на пътния сектор в продължение на десетилетия влоши състоянието на третокласната пътна мрежа, какъвто е и този участък. Кърпежите са временно решение, а трайното е основен ремонт на отсечката и такъв ще бъде направен при осигуряване на средства.В програмата за 2019 г. е планирано да бъдат ремонтирани 13 км от път ІІІ-2302 Червена вода - Семерджиево - Ветово - Сеново. Това е участъкът от кръстовището между път ІІІ-2001 Писанец – Ветово и път ІІІ-2302 Ветово-Сеново до кръстовището между път ІІІ-2302 Ветово - Сеново и път ІІІ-2003 в град Сеново.Пътят от Ветово през Смирненски за Тетово, за който жителите от региона настояват да бъдат ремонтиран, е общински и за него отговаря Община Ветово.Преди месец общинските съветници от Ветово заседаваха на надупчения път в знак на протест заради лошата инфраструктура в региона.", "date": "2018.10.31", "title": "АПИ се похвали, че кърпи 8 км селски път"}
{"url": "https://offnews.bg/temida/restart-na-deloto-sreshtu-mazha-ubil-zhena-si-v-peshtera-691027.html", "text": "Делото срещу Георги Генов,  от ревност в центъра на град Пещера, започва отначало днес. Причината е, че председателят на пазарджишкия съдебен състав, който през месец май определи 25 години лишаване от свобода, е пропуснал да подпише протокола, което прави присъдата невалидна, съобщава БНР.Заради този пропуск делото срещу Георги Генов тръгва от нулата. При предишното съдебно разследване магистратите са преценили, че самопризнанията на Генов съвпадат със събраните доказателство и те са достатъчни, за да бъде издадена присъда, по съкратената процедура. Без подписа на съдията обаче, тези действия се третират като незавършени и невалидни. Затова пазарджишкият окръжен съд дава нов старт на съдебното разследване, като отново ще се събират доказателства за престъплението.Георги Генов уби съпругата си по сред бял ден в центъра на Пещера пред погледа на десетки свидетели. Мотивът се оказа семеен скандал и ревност. След убийството Генов се успя да се укрие четири дни.Той бе открит във вила край Мухово след безпрецедентна акция, в която участие взе и армията. От военното ведомство тогава аргументираха участието си с текст от закона за отбраната, който регламентира действия при терористична заплаха. ", "date": "2018.10.31", "title": "Рестарт на делото срещу мъжа, убил жена си в Пещера"}
{"url": "https://offnews.bg/offtopic/tretoklasnichka-ot-varna-stana-mini-mis-sviat-691030.html", "text": "Варненката Бриана Петрова е актуалната Мини мис Свят. Тя спечели златната корона преди дни в международния конкурс, провел се в Солун, Гърция.Бриана е родена на 16 юли 2009 г. във Варна. Ученичка е в 3-ти клас в СУ \"Гео Милев\".Наричат я детето чудо, защото освен с красота, поразява и с таланти. Започва да свири на пиано на 4-годишна възраст в школа \"Ритъм и звук\" с художествен ръководител Наталия Стойнева. Явява се на много национални и международни конкурси, където печели престижни награди като лауреат 1-ва степен (Белград, Хърватска, Испания, Австрия, Черна гора и др.).На 6 години започва да танцува латиноамерикански танци в КСП \"Кристал\" - Варна, с който участва в много национални и международни конкурси, както индивидуално, така и с партньора си Ники Джамбазов, с когото завоюват златни медали, не само в тяхната възрастова група, но и при по-големите. Освен с пиано и танци се занимава и с поп и джаз пеене във Фондация \"Звезди на изкуството\" с вокален педагог Мила Маврова, където също печели много престижни награди. Член е в клуба на \"Успелите деца на Фондация Бербатов \".Малката Бриана вече участва и в благотворителни проекти и каузи за децата в неравностойно положение \"Системата ни убива\", със съдействието на Габи Шкодрова. Въпреки крехката си възраст до момента има завоювани 50 златни медала, 3 сребърни, 3 бронзови и много купи. ", "date": "2018.10.31", "title": "Третокласничка от Варна стана Мини мис Свят"}
{"url": "https://offnews.bg/obshtestvo/bez-voda-v-chasti-ot-tcentara-lozenetc-i-vrazhdebna-691010.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството.Подмяна на уличен водопровод на ул. „Константин Иречек“ в кв. „Крива река“ налага спиране на водоподаването от 10:00 до 20:00 часа на  ул. „Яков Крайков“, ул. „Св. Георги Софийски“, бул. „Пенчо Славейков“. Във връзка с подмяна на сградно водопроводно отклонение на ул. „Владайска“ в Център се налага спиране на водоподаването от 10:00 до 18:00 часа на ул. „Владайска“ от бул. „Христо Ботев“ до ул. „Ивайло“, ул. „Тодор Бурмов“ от ул. „Владайска“ до ул. „Дамян Груев“. Монтаж на водомерен възел на ул. „Кюстендил“ в жк. „Белите брези“ налага спиране на водоподаването от 10:00 до 14:00 часа на ул. „Кюстендил“ от ул. „Царево село“ до бул. „Гоце Делчев“. Прекъсване на сградно водопроводно отклонение на ул. „Бунтовник“ в ж.к. „Лозенец“ налага спиране на водоподаването от 10:00 до 19:30 часа на ул. „Бунтовник“ от бул. „Черни връх“ до ул. „Николай Лилиев“. Изграждане на сградно водопроводно отклонение на ул. 50 в кв. „Враждебна“ налага спиране на водоподаването от 08:30 до 17:00 часа на  ул. 50 и ул. 47. При продължителност на строително-ремонтните дейности над 12 часа, ще има алтернативно водоснабдяване на ул. 50 №11. ", "date": "2018.10.31", "title": "Без вода в части от центъра, Лозенец и Враждебна"}
{"url": "https://offnews.bg/obshtestvo/i-dnes-shte-e-slanchevo-s-temperaturi-do-27-gradusa-691012.html", "text": "Днес ще бъде предимно слънчево, показва прогнозата за времето на НИМХ. Вятърът временно ще се ориентира от запад-северозапад, ще е слаб до умерен и с него дневните температури слабо ще се понижат. Привечер ще започне да се ориентира от изток-североизток. Максималните температури ще са предимно между 22 и 27 градуса.Над планините ще бъде предимно слънчево. Ще духа умерен, по високите и открити части и силен югозападен вятър. Максималната температура на височина 1200 метра ще е около 16 градуса, на 2000 метра - около 10 градуса.Над Черноморието ще преобладава слънчево време. Ще духа до умерен северозападен вятър, който до края на деня ще се ориентира от север-североизток. Максималните температури ще са 22-24 градуса. Температурата на морската вода е 17-18 градуса. Вълнението на морето ще е 1-2 бала.", "date": "2018.10.31", "title": "И днес ще е слънчево с температури до 27 градуса"}
{"url": "https://offnews.bg/analizi-i-komentari/pod-vapros-e-sashtestvuvaneto-na-goliamata-koalitcia-v-germania-691014.html", "text": "Германският канцлер Ангела Меркел няма да застане отново в ролята на лидер на дясноцентристката си партия, отстъпвайки позицията след 18 години лидерство на свой приемник след поредицата от регионални загуби на гласове. Ангела Меркел планира да остане канцлер, независимо че се отказва от лидерска партийна дейност. Резултатите в Хесен показват, че не винаги добрите икономически резултати са повод за добро политическо настроение. Има много такива примери. Още Алексис дьо Толквил се е опитал да покаже, че ръстът на благосъстоянието понякога затруднява управлението. Т.е. колкото по-вече хората вървят по пътя на благоденствието, толкова повече са недоволни от положението си. Очевидно е, че в конкретния случай умората от голямата коалиция (ХДС, ХСС и СДП) в Германия надделява и тази умора трябва да се търси в психологически план.Това показаха изборите и в Хесен, и в Бавария. Това показаха и други избори за Ландтаг в различни провинции на Федералната република. Това е според мен основната причина за ниските резултати на ХДС на Ангела Меркел и на съуправляващите социалдемократи. Към тях трябва да се прибави разбира се вътрешните спорове между ХДС и ХСС по отношение на бежанците. В случая Социалдемократическата партия (СДП) започва да губи най-много от обаянието си на голяма народна партия, защото изпадна до трета, четвърта позиция в регионални избори. А това е огромен проблем за голямата коалиция.Очевидно, че настроенията в съуправляващата партия са лоши след тези тежки загуби. Това е валидно и за Християндемократическия съюз, защото, когато губиш по 10-11% на избори за Ландаг (регионален парламент б.ред), тогава вече свети една предупредителна лампа. Оттук-нататък, германската политика е пред едно от най-големите си изпитания от 2000-та година насам. От една страна е важно как ще се развият нещата в самия ХДС на Ангела Меркел. Тя подава оставка като председател на партията, но не и от канцлерския пост. Тя иска да завърши мандата си до 2021 г. Във всеки случай това нейно решение е безпрецедентно за германската политическа традиция. Няма такъв пример. Нито един канцлер не си е позволявал да „изпусне“ лидерския пост в партията, която му дава силата като канцлер. Един Хелмут Кол, например, „канцлерът обединител“, неговата сила идваше от т.нар „партийна база“.Същото беше с всички канцлери от времето на Конрад Аденауер до сега. С други думи канцлер на Федералната република винаги е бил председател на управляващата партия. Сега ще се получи нещо за първи път, нещо различно и неясно като бъдеще.Ангела Меркел се опитва да организира постепенното си оттегляне от властта.Второ – веднага след като Меркел обяви оставката си от поста председател на ХДС в Германия избухна вулкан от спекулации за евентуалните кандидати. Сред тях са приближената до Меркел Анегрет Крамп-Каренбауер, Генерален секретар на ХДС. Там е и здравният министър Йенс Шпан. Там е и сегашният председател на Бундестага Волфганг Шойбле и т.н. Особено впечатление прави Фридрих Мерц, който е един от най-силните консервативни противници на Меркел. Техният път се преплете още през 2000-та година. От председател на парламентарната фракция на ХДС/ХСС през 2002 г. Фридрих Мерц бе принуден не без помощта на Ангела Меркел постепенно да се оттегли от политиката през 2009 г. Сега очевидно прави сериозна заявка за завръщане и неговата личност може да успокои по-консервативната част на ХДС. След 2009 г. Мерц се отдаде на професията си на адвокат и присъства в много надзорни съвети на мощни концерни като Axа, DBV-Winterthur Holding, Deutsche Börse AG, IVG Immobilien и в управителните съвети на BASF и HSBC. Нещо повече той е председател на „Атлантическия мост“, мощна частна организация, създадена през 1952 г. и която се опитва да развива икономическите и политическите отношения между САЩ и Германия. В нея членуват повече от 500 авторитетни личности от икономиката, политиката и културата.Б. ред. - Д-р  е журналист-международник, преподавател във Факултета по журналистика и масови комуникации на СУ „Св. Климент Охридски“, бивш кореспондент на БНТ в Бон и Берлин. Той е доктор по международна комуникация - журналистика. Преди дни излезе от печат книгата му „Лидерство и медии“ – едно задълбочено сравнително изследване на съвременните политически процеси и ролята на личностите в тях. Анализът му препечатваме от Агенция БГНЕС, за която е писан.", "date": "2018.10.31", "title": "Под въпрос е съществуването на голямата коалиция в Германия"}
{"url": "https://offnews.bg/offtopic/v-sauditska-arabia-arestuvaha-19-zheni-vdignali-veselba-za-helouin-691016.html", "text": "19 филипинки бяха арестувани в Саудитска Арабия, защото празнували Хелоуин. Жените са задържани в Рияд, а след намесата на филипинското външно министерство са пуснати под гаранция.Празненството било организирано от група филипинци, работещи в Саудитска Арабия, но съседи се оплакали заради силния шум. Арестуваните са обвинени в организиране на проява без съответното разрешение, както и в нарушение на обществения ред.Властите в Рияд стриктно следят многобройните чужденци, работещи на територията на кралството, да уважават местните традиции и нрави. В страната е забранено отбелязването на Рождество Христово, Нова година, Свети Валентин и други празници, които нямат място в исляма, съобщи Нова телевизия.", "date": "2018.10.31", "title": "В Саудитска Арабия арестуваха 19 жени, вдигнали веселба за Хелоуин"}
{"url": "https://offnews.bg/obshtestvo/mvr-pazi-v-tajna-kak-shte-proveriava-ohranitelite-alarmirat-ot-bransh-691015.html", "text": "МВР е изготвило методически указания, с които се регламентира начинът за извършване на проверка на частните охранителни фирми, но не смята да ги огласява.За това алармират от Индустриален клъстер \"Сигурност\". , разпространена чрез Българската стопанска камара, чийто член е клъстерът, се посочва, че на охранителните фирми е отказан достъп до методическите указания, въпреки че не са държавна или служебна тайна.Звучи доста корупционно да се крие от проверяваните какво ще се проверява и как ще се тълкува от проверяващите един нов и доста противоречив Закон за частната охранителна дейност, се посочва в позицията на охранителните фирми и настояват МВР да преразгледа отказа да предостави указанията на заинтересуваната страна.В позицията се критикува и прокарването \"на тъмно\" на . С редакции в преходните и заключителните разпоредби на Закона за правната помощ, в последния момент депутати отмениха , с който се въвежда лиценз за охрана на . От клъстера припомнят, че промените са направени в специален закон чрез преходните и заключителни разпоредби на друг закон, който няма нищо общо с охранителната дейност. Промените не са обсъдени с бизнеса, нито и от депутатите от ресорната комисия по вътрешна комисия и обществен ред. Не е направена и оценка на въздействието. От клъстера посочват още, че:", "date": "2018.10.31", "title": "МВР пази в тайна как ще проверява охранителите, алармират от бранша"}
{"url": "https://offnews.bg/obshtestvo/mezhdu-2500-i-3000-bolni-i-opasni-darveta-shte-badat-otsecheni-v-boris-691011.html", "text": "Между 2500 и 3000 сухи, гнили и опасни дървета в столичния лесопарк Борисова градина ще бъдат премахнати. Маркираните за отсичане от експертите на Лесотехническия университет са малко над 3400, но част от тях ще оцелеят заради решението на Столичния общински съвет да се сече само в 25-метрова зона навътре от алеите. Експертите начело с доц. Георги Костов, шеф на катедра Лесовъдство\", са работили в района на парка между бул. „Драган Цанков“, бул„Яворов“, бул. „Цариградско шосе“ и ул. „Незабравка“ с обща площ 532,7 дка. На територията има над 60 000 дървета, ще бъдат премахнати около 5% от тях, обясни вчера доц. Костов на членовете на комисията, назначена от столичния кмет начело с проф. Иван Палигоров. В състава й бе и  Той бе категоричен, че маркираните с оранжева или зелена точка дървета трябва да бъдат отрязани, защото вредят на останалите в гората или заплашват да паднат върху разхождащите се в парка майки с колички, колоездачи и граждани. Със синя точка пък са отбелязани дърветата, които ще бъдат окастрени. Ниско на дънера на дървото е поставена марка на експерт, която гарантира, че няма да бъде отсечено дърво, отбелязано с цветен спрей на гръдна височина от някой зложелател. В състава на комисията са включени и представители на Дружеството за защита на птиците, които съгласуват с експертите запазването на дървета, необходими за изхранването и гнезденето на пернатите видове. Премахването на дърветата ще се случва поетапно, като ще бъдат оградени и обозначени зоните, в които се работи. Сечта ще се извършва единствено от експерти на ОП „Управление на гори и земи“, каза за OFFNews Димитър Данчев, шеф на \"Зелена система\" в Столична община. Експертите са маркирали и вече паднали дървета, за да бъде под контрол извозването им от парка. Обозначение ще има и върху превозното средство, с което ще се извеждат дърветата, като всички ще се карат в инсталацията за биологично третиране „Хан Богров“. Всяко превозно средство, което се използва за извеждане на дървета от лесопарка, може да бъде проследено в реално време чрез онлайн системата на Изпълнителната агенция по горите, уточни шефът на Зелена система. Сред дърветата, които ще бъдат отсечени, има и Секвоя, тя е видимо изсъхнала, установи репортер на OFFNews, който обиколи района на маркираните дървета заедно с експертите от комисията. Доц. Костов подчерта, че боровете, най-близо до бул. \"Цариградско шосе\" в района, не да издържат на газовете на автомобилите и, ако не се изгради защитна зелена стена на етажи пред тях, ще заболяват все повече дървета и във вътрешността на парка. След отсичането на болните дървета, край Цариградско ще се сади стена от люляци и устойчиви храсти с различна височина, за да пази гората. ", "date": "2018.10.31", "title": "Между 2500 и 3000 болни и опасни дървета ще бъдат отсечени в Борисовата градина"}
{"url": "https://offnews.bg/temida/shofior-specheli-delo-po-kazusa-olimpik-691017.html", "text": "Шофьор от Димитровград спечели дело по казуса с фалиралия застраховател “Олимпик”, съобщи БНР.Хасковският районен съд е постановил отмяна на акт на Александър Ангелов, издаден му заради невалидна застраховка \"Гражданска отговорности.Малко след обявяването на полиците към \"Олимпик\" за невалидни, на 9 септември тази година, Ангелов бил спрян от патрул в Хасково. При проверката със служебния таблет полицаите получили съобщение от Гаранционния фонд, че за този автомобил няма валидна действаща “Гражданска отговорност”. Наложен бил акт с глоба от 400 лева.Александър Ангелов, който живее в САЩ, чрез упълномощен адвокат обжалва глобата пред съда. Съдът ме счел, че липсва вина от страна на жалбоподателя.Решението може да бъде обжалвано пред Хасковския административен съд.", "date": "2018.10.31", "title": "Шофьор спечели дело по казуса 'Олимпик'"}
{"url": "https://offnews.bg/futbol/hicho-rusia-mi-napomnia-balgaria-691029.html", "text": "Бившият футболист на Левски Николай Димитров - Хичо сравни живота в Русия с този в България. Халфът в момента е част от Урал Екетиринбург, а преди това е играл и в турския шампионат и има поглед и върху живота в южната ни съседка.\"В Русия ми харесва много. Живял съм доста години и в Турция и не ми беше лесно. Всичко ми беше чуждо - културата, религията. В Русия пък се чувствам като в България, затова ми е много комфортно, както и на съпругата и дъщеря ми.Тук ми е като втори дом. Дори обмислям след края на кариерата си да остана в Русия и да се опитам да стана треньор. Рано ми е обаче да мисля за това, все още ми се играе\", казва Димитров.\"Руската Премиер лига се отличава много от другите първенство. Футболът тук е много силов. В Турция в 80 процента отборът мисли за атака, докато тук в 20-30 процента. Трябваше ми време да се адаптирам. Но ми е интересно, особено в последно време.Стана много непредсказуемо - аутсайдерите побеждават лидера. Затова и футболът е толкова велика игра. За мен руското първенство е в топ 6 на европейските шампионати\", завършва Хичо.", "date": "2018.10.31", "title": "Хичо: Русия ми напомня България"}
{"url": "https://offnews.bg/obshtestvo/bez-metro-v-chast-ot-tcentara-na-sofia-prez-uikenda-691013.html", "text": "Столичният кмет Йорданка Фандъкова ще инспектира строителството на третия лъч на метрото.В момента се изграждат два етапа на метролинията. От общата дължина, която е 12 километра, вече са изградени 1/3.Очаква се в края на лятото на следващата година (т.е. преди местните избори) в експлоатация да бъдат пуснати 5 нови спирки – от „Патриарх Евтимий” до „Красно село”.В депото, изградено в автобусния гараж „Земляне” пък вече са пристигнали 9 от още 20-те влака за новата линия, които също са чисто нови.В събота и неделя тунелопробивната машина ще работи под действащите тунели на линия 1 - затова метрото между станция „Сердика” и националния стадион ще бъде спряно, а пътниците ще се обслужват наземно от автобуси, съобщи бТВ.", "date": "2018.10.31", "title": "Без метро в част от центъра на София през уикенда"}
{"url": "https://offnews.bg/drugi/kobrata-stava-litce-na-kandidatstudentska-kampania-691024.html", "text": "Боксьорите Кубрат и Тервел Пулеви, както и звездата ни в женската борба Тайбе Юсеин, приеха поканата да станат лица на новата кандидатстудентска кампания на НСА „Васил Левски”.Това се случи на тържество в академията, която засвидетелства уважението към поредните си възпитаници прославили България. Този път бе дадено дължимото на спортистите постигнали големи успехи в изминалата седмица: Кубрат и Тервел Пулеви, както и Тайбе Юсеин. Кубрат Пулев вече е официален претендент за световната титла в тежка категория след категоричния успех над Хюи Фюри в столичната зала „Арена Армеец” от 27 октомври. Поясът на IBF е притежание на Антъни Джошуа, като двубоят между двамата става вече задължителен.Няколко часа по-рано на същото място неговият брат Тервел Пулев спечели европейската титла в полутежка категория след победа с нокаут над Леонардо Бруцезе. Два дни по-рано на 25 октомвриТайбе Юсеин пък стана световна шампинка по борба – класически стил в категория до 62 кг от първенството на планетата в Будапеща.На срещата с изтъкнатите спортисти присъстваха членовете на академичното ръководство на НСА „Васил Левски”: проф. Пенчо Гешев - ректор, проф. Николай Изов - зам. ректор по учебната работа, проф. Татяна Янчева - зам. ректор по международната и научната дейност, проф. Кирил Андонов - помощник ректор, проф. Красимир Петров - декан на треньорския факултет, както и изтъкнатият художник Иван Яхнаджиев, Симеон Симов от Столична община, ген. о.р. Георги Николов, Цена Бояджиева – създател на столичната галерия „България” и внучка на известния художник Златю Бояджиева.Гостите бяха посрещнати от ректора на НСА „Васил Левски” проф. Пенчо Гешев, който отбеляза: „За нас е удоволствие да ви приветстваме с „Добре дошли“ в едно място, където се чувствате като у дома си. Макар да бяхме в чужбина с проф. Янчева, благодарение на електронните технологии проследихме вашите изяви и бяхме изключително горди с успехите ви дори далеч от родината. Тази есен за нас се превърна в истински урожай като след триумфите на наши студенти на младежките олимпийски игри дойдоха и тези ваши победи.“Иван Яхнаджиев разкри, че на младини се е занимавал с бокс и затова има такава симпатия към този спорт: „Тренирал съм при Никола Караколев в зала „Сливница“, преди това при Замората, но никога не съм виждал на живо нокаут и затова бях много впечатлен от изявата на Тервел Пулев.“Известната кураторка Цена Бояджиева разкри, кое я е накарало да участва в тази среща: „Докато гледах изявите ви, както се казва загубих ума и дума. И вече категорично ще гледам на спорта по друг начин. Това е една дейност, която може да възпитава. Смело мога да заявя, че спортът също е изкуство, както е при нас художниците.“От името на спортистите Кубрат Пулев изтъкна: „Темата спорт е необятна и много благодатна за изкуството. А и като цяло ние сме културен народ. И още нещо да споделя: за мен бе много радостно, че в „Арена Армеец” сред публиката имаше много хора, които нямат нищо общо професионално със спорта. Тоест спортът обединява нацията.“ В този ред на мисли, бе отбелязано от ръководството, че се подготвя изложба в НСА на тема „Спорт и изкуство“.В унисон с темата бе и жестът на Иван Яхнаджиев да подари свои картини. Те бяха избрани от Цена Бояджиева тематично за: Кубрат Пулев, Тервел Пулев, Тайбе Юсеин и нейният треньор Петър Касабов, проф. Пенчо Гешев, проф. Николай Изов, проф. Татяна Янчева и доц. Ефтим Лефтеров – преподавател по бокс в НСА. На всички гости бяха връчени и издания за историята на Академията, както и специалният диск и книга посветени на 75-ия юбилей на институцията.На края на срещата Кубрат и Тервел Пулеви, както и Тайбе Юсеин с удоволствие приеха поканата на академичното ръководство да бъдат лица на новата кандидатстудентска кампания на НСА „Васил Левски” – 2019- 2020.", "date": "2018.10.31", "title": "Кобрата става лице на кандидатстудентска кампания"}
{"url": "https://offnews.bg/sviat/biudzhetat-za-razuznavane-na-sasht-skochil-s-nad-11-za-godina-691034.html", "text": "Бюджетът на разузнаването на САЩ се е увеличил с 11,6 процента през 2018 г. спрямо миналата година, предаде Франс прес, цитирана от БТА.Според публикувани вчера официални данни Съединените щати са отпуснали тази година 81,5 милиарда долара за гражданското и военното разузнаване у дома и в чужбина.Министерството на отбраната посочва в изявление, че предоставеният му бюджет за разузнавателни дейности за приключилата през септември финансова година е 22,1 милиарда долара. За сравнение - той беше 18,4 милиарда през 2017 г.Националната служба за разузнаване на САЩ обяви, че бюджетът на гражданското разузнаване тази година е станал 59,4 милиарда долара (в сравнение с 54,6 милиарда долара през миналата година).От разузнаването и Пентагона обявиха, че няма да бъдат публикувани други подробности, защото те са класифицирана информация. Допълнителните средства са отпуснати в контекста на напрежението с Русия и Китай.", "date": "2018.10.31", "title": "Бюджетът за разузнаване на САЩ скочил с над 11% за година"}
{"url": "https://offnews.bg/temida/sasht-sa-ottegili-iskaneto-za-ekstraditcia-na-zheliaz-andreev-691031.html", "text": "САЩ официално оттеглят искането за екстрадиция на Желяз Андреев.Това каза министър-председателят Бойко Борисов на брифинг в Министерски съвет, цитиран от „Фокус“.„На 5 юни бе предявено искането на САЩ за екстрадацията на Желяз Андреев. Искам да благодаря на главния прокурор специално за многократните разговори, на правосъдния министър, на външния министър, на посланика. Тук беше и министърът на правосъдието на САЩ, близо два часа беше разговорът\", каза още премиерът и обясни, че това е била една изключително сложна ситуация.„Към днешна дата САЩ официално оттеглят искането за екстрадиция на Андреев поради факта, че поддържането на това искане би било безпредметно с оглед причините, посочени в писмо от 28 август 2018 г. от Министерството на правосъдието и Офиса на главния прокурор към Департамента на правосъдието на САЩ. Мисля, че едно неприятно за всички събитие беше предотвратено“, коментира Борисов. От своя страна, Желяз Андреев благодари на правителството и сподели, че днес е най-щастливият човек в България.В началото на април 29-годишният Андреев бе задържан в родния си град Добрич по искане на прокуратурата в Маями заради разследване във Флорида за нарушаване на ембаргото за търговия със Сирия. Общо 11 са обвиняемите, като петима от тях са българи. Те са работили в кол център на фирма регистрирана в София и седалище в Маями. През него са продавани части за самолети на сирийските авиолинии. Според САЩ те са свързани с терористична дейност. По-късно Желяз Андреев бе освободен от ареста с м", "date": "2018.10.31", "title": "САЩ са оттегили искането за екстрадиция на Желяз Андреев"}
{"url": "https://offnews.bg/politika/dps-nikoj-skandal-ne-mozhe-da-otkloni-vnimanieto-ot-dumite-na-valeri-691036.html", "text": "Според ДПС няма скандал, който да отклони вниманието от вицепремиера Валери Симеонов и изказването му за \"кресливи жени\" с \"уж болни деца\" по адрес на майките на деца с увреждания, които протестират от месеци.Депутатът от ДПС Четин Казак коментира арестите в Държавната агенция за българите в чужбина (ДАБЧ) пред журналисти в парламента.\"Сега, след като и този скандал се разгоря, искаме да подчертаем, че какъвто и друг скандал да се разгори, а те станаха ежедневие, нищо не може да отклони вниманието на обществото от това, което направи Валери Симеонов само преди две седмици, от исканата му оставка не само от ДПС, но и от цялото демократично българско общество. И ние продължаваме да искаме тази оставка\", каза той.Според ДПС отговорността за скандала около ДАБЧ носят управляващите и по-конкретно ресорния вицепремиер - Валери Симеонов.\"Ние още в самото начало на това правителство казахме, че подобни лица нямат място в управлението на демократична европейска България. Ето, това е още един щрих и доказателство за основателността на нашите твърдения\", добави той.От ДПС подчертаха, че за подобни случаи трябва да се носи политическа отговорност. Нямало обаче да говорят за това кой трябва да понесе наказателната отговорност, защото не е тяхна работа.\"Това е акция на съдебната власт и на КПКОНПИ. Ние следим тяхната работа, надяваме се тези органи - независимата прокуратура и другите органи, да си свършат работата така законът повелява, да разкрият цялата обективна истина и ако има виновни - те да понесат своята отговорност\", каза депутатът Казак.От партията припомниха, че още през юни са поискали създаване на временна комисия, която да проучи дали е имало неправомерни действия при получаването на гражданство. Били събрани подписите на всички парламентарни групи в парламента, освен на БСП. Такава комисия обаче и до днес не е създадена. \"Защо не е създадена - трябва да питате управляващите начело с ГЕРБ\", каза още Казак.ДПС припомниха, че още през юни са поискасли създаване на временна комисия, която да проучи дали е имало неправомерни действия при получаването на гражданство. Били събрани подписите на всички парламентарни групи в парламента, освен на БСП. Такава комисия обаче и до днес не е създадена. \"Защо не е създадена - трябва да питате управляващите начело с ГЕРБ\", каза още Казак.", "date": "2018.10.31", "title": "ДПС: Никой скандал не може да отклони вниманието от думите на Валери Симеонов"}
{"url": "https://offnews.bg/obshtestvo/karame-s-letni-gumi-do-15-noemvri-sled-tova-globa-691026.html", "text": "Акция \"Зима\" започва от утре. Засилени ще бъдат проверките от екипите на „Пътна полиция“ на територията на цялата страна. Полицаите ще следят доколко автомобилите са подготвени за движение в зимни условия. Най-късно до 15 ноември водачите трябва да сменят летните със зимни гуми, каза пред БНР Емил Панчев, председател на Съюза на българските автомобилисти и допълни:\"Всички водачи, ако имат някакви проблеми с акумулатора, трябва да го сменят. Би трябвало също парното отопление да работи, да си поставят вече в топлоизмервателните устройства незамръзваща течност, изобщо трябва като цяло да погледнат технически автомобила дали е изправен. Също и спирачките. И постепенно трябва да почне да адаптира своята скорост към зимните условия\".Емил Панчев посочи още, че в първите десет дни на кампанията се предлагат безплатни технически прегледи в сервизите на Съюза на българските автомобилисти:\"В нашите сервизи, където се извършват технически прегледи, могат да се извършат прегледи на автомобила - за неговото състояние и ако се налагат вече някакви ремонти, това е отделно и това вече се заплаща допълнително. Безплатен е именно този преглед, за който говоря. Това ще бъде от 1-ви до 10-и в сервизите на СБА\".", "date": "2018.10.31", "title": "Караме с летни гуми до 15 ноември, след това - глоба"}
{"url": "https://offnews.bg/izvan-terena/poredna-futbolna-zvezda-si-plashta-za-pregreshenie-na-patia-691039.html", "text": "Халфът на Манчестър Юнайтед Пол Погба ще плати глоба в размер на 350 паунда, след като камерите го засякоха да кара с превишена скорост.25-годишният футболист е карал своя Ролс-Ройс с 40 мили в час в район, в който разрешената максимална скорост е 30.Французинът загуби три точки от шофьорската си книжка и ще трябва да плати още 150 паунда глоба. Погба получава заплата от 300 хиляди паунда на седмица в Манчестър Юнайтед.Английският клуб привлече френската звезда през лятото на 2016 година от Ювентус за сумата от 89 милиона паунда, което за това време бе рекорд за трансфер във Великобритания.", "date": "2018.10.31", "title": "Поредна футболна звезда си плаща за прегрешение на пътя"}
{"url": "https://offnews.bg/ikonomika/ban-vastana-sreshtu-otkasvaneto-na-nimh-skasa-sporazumenieto-s-darz-691033.html", "text": "Българската академия на науките възрази остро срещу начина, по който Националният институт по метеорология и хидрология се извежда от структурата ѝ чрез проектобюджета за 2019 година. Ръководството ѝ днес обяви изтеглянето си от споразумението с министъра на образованието, а текстовете - за противоконституционни.Текстовете обезсмислят споразумението, те са противоконституционни и незаконни - нарушават се автономията и Законът за БАН, заяви председателят на Академията акад. Юлиан Ревалски на нарочна пресконференция в БАН днес.Шокирани сме. Доверието, изградено с много усилия, е разрушено. Ние спазваме нашите договорености, те - не, коментира председателят на Общото събрание проф. дхн Евелина Славчева.Двамата вчера са изпратили протестно писмо до министъра на образованието Красимир Вълчев, с което го информират, че БАН се оттегля от споразумението и го призовават за отпадане на спорните текстове. А те гласят, че на 1 януари 2019 г. НИМХ се преобразува в юридическо лице към Министерството на образованието и науката и че излиза от БАН с цялото си имущество, архив, всички права и задължения, включително и членствените правоотношения в национални, европейски и международни организации по метеорология и хидрология, и правото да обучава докторанти по акредитирани докторски програми.Имуществото се оказа и ябълката на раздора. Биха могли да отчуждят имущество, но не и чрез закона за държавния бюджет. Отнема се имущество от БАН, а това е противоконституционно, възмути се акад. Ревалски и допълни, че в него имало \"жилища, земя и т.н.\".Непосредствено след публикуването на проектозакона министър Вълчев го коментира в частта му за НИМХ пред OFFNews с думите, че така написани, текстовете гарантират правоприемственост.НИМХ излиза от структурата на БАН с досегашния си бюджет плюс 10% за заложеното увеличение на бюджетните заплати, с което общият бюджет на БАН е с 4 млн. лева по-малко. От Академията не възразяват срещу това, но искат отмяна на текстовете, които извеждат НИМХ с цялото му имущество.В противен случай \"има Конституционен съд\", заплаши проф. Славчева.Предисторията. Те обясниха, че не са получили и стотинка от отпуснатите от правителството т. г. допълнителни 15 млн. лева за БАН, че , като прекратят издаването на прогнозите за времето за страната и не предупреждават за предстоящи опасни явления. Общото събрание на БАН разпределя държавните пари за Академията между институтите. То решава на кои да даде повече и на кои - по-малко, съгласно принципи, приети от него по предложение на Управителния съвет на БАН. Именно срещу принципите на разпределяне, след чието прилагане НИМХ получава \"стотинки\", негодуват метеоролозите.В писмото си до Борисов от август метеоролозите написаха, че Общото събрание и Управителният съвет на БАН са \"\", които доказали, че \"\".След писмото бе организирана спешно среща при премиера Борисов с участието на министър Вълчев. , което . Започнаха протести, а . Ръководството на БАН предложи .В крайна сметка бе . Правителството взе решение за това, а БАН се съгласи и страните сключиха споразумение. Споразумение, което днес от Академията \"скъсаха\".", "date": "2018.10.31", "title": "БАН въстана срещу откъсването на НИМХ: \"скъса\" споразумението с държавата и я заплаши с Конституционния съд"}
{"url": "https://offnews.bg/tenis/grigor-se-spravi-s-bautista-agut-i-se-klasira-za-1-8-finalite-v-parizh-691067.html", "text": "Най-добрият ни тенисист Григор Димитров стартира успешно участието си на турнира от сериите \"Мастърс 1000\" в Париж, след като във втория кръг на надпреварата отстрани Роберто Баутиста Агут със 7:6(10), 6:4.В първия сет нямаше пробиви до 6:6. Григор започна тайбрека с двойна грешка, но малко след това съумя да върне мини-пробива и да обърне до 4:2. Българинът спаси няколко сетбола преди да затвори с 12:10.През втората част хасковлията започна да се чувства все по-уверен на корта и да предприема рискове. В следващото подаване на опонента си излезе на мрежата, за да изравни за 30-30, а при последвалия брейкбол изпълни чудесна къса, която му осигури предимство от 4-1 гейма.В опитите си да стигне до топката Агут се озова на земята, като Димитров за пореден път показа спортсменство и моментално се насочи към него, за да види дали няма някакъв проблем. Такъв нямаше и играта продължи.Все пак испанецът изигра три отлични гейма и се върна в мача - 4:4. Агут не успя да задържи високото ниво и Гришо отново проби за 5:4, а впоследствие приключи всичко в гейм №10.На 1/8-финалите българинът ще се изправи срещу петия в схемата на турнира Марин Чилич.", "date": "2018.10.31", "title": "Григор се справи с Баутиста Агут и се класира за 1/8-финалите в Париж"}
{"url": "https://offnews.bg/politika/bsp-niama-da-se-registrirat-v-ns-do-ostavkata-na-simeonov-mnozinstvot-691023.html", "text": "В началото на днешното заседание депутатите едва събраха нужния кворум от 121 народни представители, за да започнат работа. На мнозинството в парламента му трябваха три опита, след които успяха да се съберат точно минималния брой необходими за кворума народни представители - 121. На ГЕРБ и \"Обединените патриоти\" им трябваше помощта на \"Воля\", за да осигурят нужното мнозинство. Последният нужен глас беше осигурен от независимия депутат Спас Панчев. До юни той беше народен представител от левицата, но след това формацията му  и той излезе от парламентарната група на социалистите. \"Дошъл е на работа, благодарим му за това. На БСП и на ДПС как да им благодарим, не са дошли на работа\", коментира депутатът от ГЕРБ Тома Биков по повод осигурения от Панчев кворум.БСП и ДПС не се регистрираха нито веднъж, депутатите им стояха в кулоарите, докато мнозинството събираше кворум. Причината - и двете формации са готови да не участват в събирането на кворум, докато вицепремиерът Валери Симеонов не бъде освободен от поста си. Двете партии обаче казват, че не са съгласували действията си. От ГЕРБ подчертаха, че решението на БСП и ДПС е загубило един час от работата на депутатите. \"Ще го прежалим този един час, но хората нека да гледат, да видят кой работи и кой не работи\", каза Биков.Лидерът на \"Обединените патриоти\" в парламента Волен Сидеров реагира далеч по-небрежно на трудно събрания кворум. \"Е, случвало се е и друг път\", каза той.\"Майките на деца с увреждания още са навън. Тази палатка ни напомня, че не сме свършили работата си. Единственото, което се случи за последните месеци е, че те добавиха още едно свое искане - оставката на Валери Симеонов. Ние се солидаризираме с това искане и няма да се регистрираме в Народното събрание, докато не получим оставката на Валери Симеонов\", обясни решението на социалистите депутатът от БСП Крум Зарков.Йордан Цонев от ДПС пък припомни думите на премиера Бойко Борисов от 2013 година, когато беше в опозиция, че осигуряването на кворум е работа на управляващото мнозинство. След събирането на кворума от ДПС първи влязоха в зала, а депутатите от ГЕРБ ги посрещнаха с аплодисменти. Малко след това и от БСП се присъединиха към заседанието.Според правилника за работа на парламента заседанието може да започне само ако се регистрират повече от половината народни представители, които общо са 240. Именно това наложи днес председателят на Народното събрание Цвета Караянчева три пъти да обявява регистрации. При първата в залата имаше само 111 депутати, при втората - 116, а при третата точно необходимият брой, за да започне работата на парламента.", "date": "2018.10.31", "title": "БСП няма да се регистрират в НС до оставката на Симеонов. Мнозинството едва събра кворум"}
{"url": "https://offnews.bg/dw/ultimatumat-na-dps-kakva-tochno-e-tcelta-691018.html", "text": "Дни наред майки на деца с увреждания и подкрепящи ги граждани протестират с искане за оставка на един вицепремиер, за повече морал в политиката и срещу цинизма в нея. И ето, че ДПС, партията на Доган и Пеевски (или обратно), като един истински стожер на политическия морал не просто извиси глас в подкрепа на протеста и справедливата му кауза, но дори зае позата на нейно политическо острие, поставяйки на управляващите нещо като ултиматум.\"Въздухът трепери\"Според него страната е пред риск, управлението е вредно, а държавността, демокрацията и евроатлантическите ценности са заплашени. Затова всички национално отговорни партии трябва да обединят усилията си и да се намесят решително. Ако ли не, ДПС самó ще „предприеме спешни действия“, защото „промяната е неизбежна“ и „предсрочни избори в тази ситуация са неизбежни“. Както e казал класикът: „Въздухът трепери“. Задава се революционна ситуация.Кого и с какво плаши ДПС? На кого и какво съобщава? Конкретните отговори на тези въпроси се крият някъде в потайното задкулисие на властта, където се разпределят „порциите“, спазаряват се постовете и сферите на влияние, формират се мнозинствата. Предупреждаващите и предупреждаваните си знаят кой на кого какви нишани дава. Наблюдаващите отстрани можем само да гадаем. Но пък през годините сме натрупали достатъчно познания за ДПС, за да сме сигурни, че това, което чуваме, не е онова, което Движението има наум. И че това, което се разиграва пред очите ни, е само привидност.Фалшива загриженостДа, държавността и демокрацията в страната наистина са заплашени. Но едва ли партията на Доган и Пеевски изведнъж се е загрижила за тях. Защото през годините тя бе сред най-активните и заслужили дейци на тази заплаха. Пряк участник в срастването между политическа, икономическа и медийна власт, в превземането и подчиняването на държавните институции и превръщането на демокрацията в куха фасада.Да, председателят на ДПС е прав, когато казва, че „липсват управленска визия и реформи“, но едва ли това е първата му грижа. Защото реформи липсваха и когато Движението бе в управлението. И най-вече защото то има основна „заслуга“ за системния провал на ключови реформи, като съдебната например. От което произтичат куп други проблеми.Прав е също така, че това \"националистическо“ и \"популистко“ управление е заплаха и за евроатлантическите ценности. Както и че „на власт са ксенофобията, езикът на омразата и расизмът“. Само че неговата партия има „заслуга“ и за овластяването на носителите на тези явления, след като години наред си сътрудничеше на принципа на скачените съдове с най-отявления представител на това политическо течение, а после, въпреки очевидната му привързаност към евразийските ценности, се ползваше от неговия „златен пръст“. А паралелно с това хвърляше цялата мощ на така наречените си медии за омаскаряването, смачкването и отстраняването от политиката на всички нормални реформистки личности и партии.Фалшив ултиматумОсвен с фалшивата си загриженост, изявленията на председателя на ДПС впечатляват и с нелогични противоречия и откровени небивалици. Което е сигурен знак, че привидно ултимативният им патос е също толкова фалшив. Предсрочните избори били неизбежни. Но пък в същото време са и безсмислени - защото „какво ще се случи с държавата след това“, а и „ние не споделяме принципа „стани да седна“\". Правителството било опасно, вредно, цинично и въобще негодно във всяко отношение. Но очевидно виновен за това е само единият от вицепремиерите - достатъчно е той да си отиде и изведнъж всичко ще е наред. ГЕРБ носели цялата отговорност за политическата криза, хаоса и „пълния блокаж на изпълнителната власт“. Но пък са любезно поканени да се ангажират и в бъдещото управление заедно с другите „партии с доказана привързаност към европейските ценности и демокрацията\".Тук стигаме до най-смешното - „всички национално отговорни партии да се обединят за решителни действия“ и за „алтернативна форма на управление с ясна програма за ускорено развитие на страната\". Призивът е напълно безсмислен, защото такова обединение е на практика абсолютно невъзможно. И защото двете партии, към които е отправен призивът, заедно със самото ДПС, всъщност отдавна са се обединили (задкулисно и национално безотговорно) в нежеланието и неспособността си за нужните решителни реформи. Движението знае всичко това много добре. Както и че в обозримо бъдеще въпросните партии за нищо на света не биха влезли в официално партньорство с партията на Доган и Пеевски.Спокойно, никой никого няма да сваляНа нея обаче това и бездруго не ѝ е нужно, защото днешният ѝ статут на негласен участник в управляващото мнозинство, който не носи отговорност за нищо, я устройва напълно. Законодателните ѝ инициативи се радват на благосклонно отношение. Доверените ѝ кадри са на ключови (финансово отлично обезпечени) постове, обикновено маскирани в квотата на националиста-евразиец. Обръчите от фирми са живи и здрави, а притокът на държавни поръчки към тях е гарантиран. Пеевски не е заминал никъде - тук си е, но вече като „най-проверявания човек в държавата“. А „хидроинженерът“ Доган вече е собственик на топло-електрическа централа, подсигурен от държавата със „студен резерв“ за десетки милиони.ДПС от своя страна се притичва на помощ на това „цинично, брутално и позорно“ управление винаги, когато се налага. Включително като системно крепи кворума в парламента, докато мнозинството укрепва приятелските връзки по всички краища на света.Непрекъснатите изцепки и скандали на „Патриотите“ пък вършат чудесна работа на Движението, тъй като му служат като идеално прикритие и му дават възможност да се прави на опозиция и на най-голям защитник на евроатлантическите ценности. Цялото това театро, което се разиграва в момента, също е част от това прикритие. Но и нещо повече - вдигат си цената, защото вероятно са хвърлили око на още нещо.Тъй че - спокойно. ДПС няма да сваля никого (поне засега). Сигурен белег за което е, че принадлежащите му т.нар. медии все така ревностно бранят правителството. И заедно с присъдружните му правоохранителни органи неуморно бият по неговите опоненти.Б. ред. - Статията на Ясен Бояджиев е написана за Дойче веле.", "date": "2018.10.31", "title": "Ултиматумът на ДПС: каква точно е целта?"}
{"url": "https://offnews.bg/politika/prezidentat-e-prashtal-signali-za-dabch-v-prokuraturata-691038.html", "text": "„Цифрите, които са жизненоважни за българските граждани, не са в полза на управляващите. Мисля, че самодоволството на фона на милионите бедни и унизени не е уместно.“Това заяви днес президентът Румен Радев пред журналисти в отговор на въпрос за отправения призив от българския министър-председател критиците на управлението в страната да говорят с конкретни данни и цифри.„Преди да развява своя оптимизъм, нека правителството прочете демографските статистики, криминалните хроники, да се запознае с цифрите, които измерват стандарта и качество на живот в най-изостаналите държави от ЕС, които са далеч от нас“, добави държавният глава, цитиран от прессекретариата.Помолен да коментира скандала с Държавната агенция за българите в чужбина /ДАБЧ/ и задържането на нейното ръководство, президентът посочи, че е рано да се дават оценки. „Вижте, акции - много, но присъди малко в България. Оценки можем да направим след като обвинението бъде успешно защитено в съда. При всички положения разследването и пресичането на злоупотреби в изпълнителната власт, която разпределя и харчи публичния ресурс, е задължително условие за оздравяване на държавността,“ добави Румен Радев.Президентът посочи, че сигнали за злоупотреби в ДАБЧ са постъпвали и в президентската институция и са били предадени в прокуратурата.„За да имаме успешна борба с олигархията, трябва да имаме първо охранителни органи, които да не се влияят от политическата конюнктура, те да бъдат подвластни единствено на закона и да навлизат и в икономически, и в политическия периметър на управляващите“, заяви още президентът Румен Радев в отговор на въпрос за показните арести през последните седмици.", "date": "2018.10.31", "title": "Президентът е пращал сигнали за ДАБЧ в прокуратурата"}
{"url": "https://offnews.bg/ikonomika/danatcite-shte-skachat-ne-po-stavka-a-po-obem-obiavi-menda-stoianova-691037.html", "text": "Данъците ще вървят постепенно нагоре, но не като ставка, а като обем. Заради това е постигнат огромен ръст в планираните приходи в бюджета без данъците да се увеличават.Това коментира в сутрешния блок на  председателят на комисията по бюджет и финанси в парламента Менда Стоянова (ГЕРБ) по повод предстоящото обсъждане на проектобюджета за 2019 г.Повишаването на максималния осигурителен доход не е вдигане на данък, смята Стоянова.Всяка година се говори за рекорден бюджет, защото става все по-голям - за последните две години бюджетът се е повишил с 10 млрд. лв., което означава, че икономиката расте и приходите в бюджета са повече, обясни тя.Колкото до широко коментирането на по-високата ставка за стари автомобили, според Стоянова става дума за преразпределение на тежестта, защото данъчната тежест за автомобилите, които не замърсяват толкова околната среда, ще бъде намалена.Отново според шефката на бюджетната комисия увеличаването на максималния осигурителен доход не е равно на увеличаване на данъците, тъй има ръст на средната и минималната работна заплата, но не и на осигурителния доход.\"Това не е вдигане на данък, това е привеждане на адекватност на максималния осигурителен доход спрямо минималната работна заплата и минималния осигурителен доход\", посочи тя и добави, че увеличаването на максималния осигурителен доход носи плюсове за вносителя.Вдигането на акцизите е достигане на минималните европейски нива и не е коректно да се говори за вдигане на данъчната тежест, поясни още Менда Стоянова. Тя допълни, че чрез повишаването на средната работна заплата, максималния и минималния осигурителен доход растат приходите и респективно обезщетенията от бюджета.", "date": "2018.10.31", "title": "Данъците ще скачат не по ставка, а по обем, обяви Менда Стоянова"}
{"url": "https://offnews.bg/obshtestvo/kralskata-parkova-ohrana-razreshi-protest-sreshtu-valeri-simeonov-i-v-691032.html", "text": "Протест под наслов \"Лондон в подкрепа на майките в Бългалия\" се организира в неделя по обед в емблематичния Хайд Парк в британската столица.Събирането на сънародниците ни ще е край кафе Лидо, а подкрепа за инициативата вече са декларирали над 500 българи от Обединеното кралство. Голяма част от тях вече са се сдобили с черните тениски \"Системата ни убива\". За предстоящото събитие с редакцията на OFFNews се свърза Цанка Петрова, която е една от жените, който помагат за организирането на протеста в подкрепа на майките на деца с увреждания в България.Провеждането на събитието е разрешено от Кралската паркова охрана.Според Петрова досега за никоя кауза не е имало такъв интерес и обединение от страна на сънародниците ни в Обединеното Кралство.", "date": "2018.10.31", "title": "Кралската паркова охрана разреши протест срещу Валери Симеонов и в лондонския Хайд Парк"}
