{"url": "https://offnews.bg/sviat/operatciata-v-siria-varvi-kam-prikliuchvane-obiavi-ruskiat-voenen-min-667434.html", "text": "Операцията в Сирия върви към своя край, обяви руският министър на отбраната Сергей Шойгу. Той посочи, че поради тази причина няколко въпроса за бъдещето развитие на страната изискват спешно решение.Шойгу се срещна с израелския си колега Авигдор Либерман в Тел Авив, съобщи ТАСС, цитирана от БТА. Освен военното и военнотехническото сътрудничество между Русия и Израел като \"главен и основен въпрос\" на срещата ще бъде борбата с тероризма и положението в Близкия изток, посочи Шойгу.Авигдор Либерман заяви, че Израел цени своите отношения с Русия заради \"искрения и откровен диалог\". Той изрази увереност, че по този начин може да се решат всички проблеми.\"За нас поуките от Втората световна война са много важни. Ние ценим вашето отношение към паметта на всички воювали и загинали по време на Втората световна война\", каза израелският министър, който е роден в Съветския съюз.Военната операция на Русия в Сирия започна по искане на сирийския президент Башар Асад на 30 септември 2015 г.", "date": "2017.10.16", "title": "Операцията в Сирия върви към приключване, обяви руският военен министър"}
{"url": "https://offnews.bg/sviat/tropicheska-buria-vrahletia-irlandia-s-vetrove-sas-skorost-nad-170-km-667419.html", "text": "Тропическата буря Офелия връхлетя южното крайбрежие на Ирландия с ветрове със скорост над 170 км/ч. Властите предупредиха, че това ще е най-тежкото подобно бедствие от 50 години насам. Стихията е взела три жертви - двама мъже и една жена. Един от мъжете и жената са загинали в Югоизточна Ирландия, след като върху колите им е паднало дърво. Вторият мъж е загинал при инцидент с резачка, докато се е опитвал да отреже паднало от бурята дърво.  Около 120 000 жилища и стопански обекта са без електричество, като се очаква този брой да нарасне. На летището в Дъблин бяха отменени 130 самолетни полета. Училища, болници и линии на обществения транспорт спряха работа, бяха разположени и военнослужещи, които да помогнат за усилване на дигите срещу възможни наводнения.По данни на ирландския Национален институт за метеорология бурята, чиято степен снощи беше понижена от ураган на буря, е започнала да връхлита крайбрежните райони тази сутрин местно време с ветрове със сила от 176 км/ч. Това е станало в най-южната точка на Ирландия. Има голяма вероятност от наводнения, съобщи Ройтерс, цитирана от БТА.Службата за метеорология на Великобритания издаде предупреждение за опасно време за Северна Ирландия, което ще бъде в сила между 14 и 21 ч. местно време.Британските медии сравниха Офелия с \"Голямата буря\" от 1987 г., връхлетяла точно преди 30 години Обединеното кралство с ураганни ветрове.Очаква се през днешния ден епицентърът на бурята да премине над цялата територия на Ирландия, след което през нощта да се насочи към Западна Шотландия.Повече за бурята Офелия можете да прочетете в .", "date": "2017.10.16", "title": "Тропическа буря връхлетя Ирландия с ветрове със скорост над 170 км/ч"}
{"url": "https://offnews.bg/kultura/pileto-koeto-kazva-ku-polita-na-esenno-turne-iz-balgaria-667411.html", "text": "Един от най-харесваните и популярни наши актьори от театралната сцена и телевизионния екран – Иван Юруков, ще представи своя моноспектакъл - “Пилето, което казва ку”, в есенно турне из градовете на България. Турнето ще стартира от София, на 26 октомври в \"Нов театър\", НДК. Сценарият на спектакъла е дело на Александър Урумов и е базиран на сборниците с разкази „Малкото име на дните” и „Тиква!”. Музиката е дело на Михаил Шишков – баща, а самият Иван Юруков е и режисьор на постановката.Героят на Юруков е нощен пазач в секретен склад, а в продължение на повече от час публиката ще има възможност да се наслаждава на изпълнението му.Тази година звездата на Народния театър получи поредна номинация за “Аскеер” в категорията за главна мъжка роля за играта си в “Майстори” (в ролята на майстор Найден).Преди броени дни беше официалната премиера на филма “Дъвка за балончета”, в който Юруков си партнира с Теодора Духовникова.", "date": "2017.10.16", "title": "\"Пилето, което казва ку\" полита на есенно турне из България"}
{"url": "https://offnews.bg/futbol/italianetc-sviri-braga-ludogoretc-667415.html", "text": "36-годишният италианец Давиде Маса ще ръководи мача от турнира Лига Европа между португалския Брага и Лудогорец в четвъртък от 22.05 часа.Помощници на Маса ще бъдат Мауро Тонолини и Алберто Теджони. Четвърти съдия е Алесандро Костанцо, а рефери зад вратите са Паоло Мацолени и Даниеле Довери. Цялата съдийска бригада е от Италия.Маса е завършил право в университета в Генуа, а работи в банка. Семеен е и има две деца. Брага е с пълен актив от 6 точки след първите два мача, а Лудогорец е с 4.Междувременно стана ясно, че първодивизионният английски Нюкасъл е набелязал защитника на Лудогорец Натанаел Пимиента. “Свраките” са харесали бразилеца и дори са го включили в списъка си за зимна селекция.Мениджърът на англичаните Рафаел Бенитес е останал впечатлен от качествата на Натанаел. За целта човек от скаутското звено на Нюкасъл ще изгледа на живо двубоя Брага - Лудогорец от Лига Европа в четвъртък.Тогава представителят на клуба от Острова ще осъществи контакт с ръководството на разградчани, за да стартира разговорите за евентуален трансфер. Твърди се, че “зелените” ще искат не по-малко от 3 милиона евро за правата на бразилеца.", "date": "2017.10.16", "title": "Италианец свири Брага - Лудогорец"}
{"url": "https://offnews.bg/kultura/otgovorete-pravilno-i-spechelete-bileti-za-festival-na-komediata-2017-667416.html", "text": "Дойде време и за втория въпрос в играта на OFFNews и , в която нашите читатели могат да спечелят билети за Фестивал на комедията 2017, както и други интересни награди.Фестивалът продължава цял месец, като в единствения клуб за стендъп комедия у нас ни очакват над 40 шоута на най-доброто от родната сцена. Чуждестранните гости пък са едни от най-обещаващите имена на световната комедия.За да участвате, трябва да отговорите вярно на зададени въпрос с коментар под тази статия. Важно е при регистрация да сте ползвали актуален имейл, на който да можем да се свържем с вас, ако сте един от победителите.Въпросът тази седмица е: В кои други два български града освен София можете да гледате комедиантите на Comedy Club Sofia?Всяка седмица ще раздаваме по три награди:- Двойна покана за шоу по избор- Единична покана за шоу по избор- Тениска на The Comedy Club Sofia и Фестивала на комедиятаПобедителите ще теглим в края на всяка седмица. С тях ще се свържем по имейл с информация как и къде да си получат наградите.", "date": "2017.10.16", "title": "Отговорете правилно и спечелете билети за Фестивал на комедията 2017"}
{"url": "https://offnews.bg/zvezdi/kola-blasna-ed-shijran-v-london-667424.html", "text": "Британският изпълнител Ед Шийрън е бил блъснат от кола в Лондон, докато е карал колелото си. Инцидентът е станал тази сутрин, съобщи Independent. Шийрън е със счупена ръка.Изпълнителят потвърди в Инстаграм, че е претърпял инцидент. Неговият приятел DJ Smallzy заяви, че певецът е бил блъснат от кола.\"Имах малък инцидент с колелото и в момента чакам съвета на лекарите, което може да се отрази на предстоящите ми концерти. Очаквайте новини. Ed x\", написа Ед Шийрън в Инстаграм .Ед Шийрън трябва да започне турне в Азия на 22 октомври. Обявени са концерти в Тайпе, Осака, Сеул, Токио, Хонг Конг, Сингапур.", "date": "2017.10.16", "title": "Кола блъсна Ед Шийрън в Лондон"}
{"url": "https://offnews.bg/offtopic/mechtata-na-kampingaria-sazdadoha-plavashta-palatka-667413.html", "text": "Американската компания SmithFly създаде плаваща палатка. Дизайнерът й, Итън Смит, е запален рибар и идеята му е да опазва околната среда, като създава издръжливи продукти, които да привличат клиенти с различни интереси.Основата на плаващата палатка е надуваем \"сал\" и за изграждането му няма нужда от рейки, което значи, че структурата може да издържи на силни ветрове. Външната й част е приблизително 2,5 х 2,5 метра и е водоустойчива, което я прави удобна при всякакви атмосферни условия.Основата играе ролята на матрак. Страните на палатка се сглобяват чрез стабилни рейки и кука, която позволява на покрива при нужда да се смъква и да се разпъва.Цялата палатка тежи около 34 килограма, сгъва се лесно и се събира в специална раница. В случай на повреда, палатката идва в комплект с крачна помпа, чанта за съхранение и комплект за закърпване.Shoal Stant, както е името на палатка, струва 1500 долара, а първата партида ще бъде пусната в края на 2017 година или в началото на 2018 година.", "date": "2017.10.16", "title": "Мечтата на къмпингаря: Създадоха плаваща палатка"}
{"url": "https://offnews.bg/temida/spas-aleksandar-iskal-da-pomogne-na-horata-a-ne-da-gi-izmami-tvardi-667420.html", "text": "Спас Василев от Кочериново искал да помогне на хората, а не да ги измами. Това обяви адвокатът на Василев Георги Ценев. Василев се предал сам в ГДБОП в петък сутринта, а преди това е бил в Бургас, обяви защитата му. Според адвоката Василев е опитвал да помага на познати и приятели със закупуване на самолетни билети, но не харесвал името Спас и затова станал Александър Николов. По думите му Николов не е знаел, че има четири разследвания срещу него и че е бил издирван.Адвокатът допълни, че Спас Василев решил сам да спре да предлага билети, защото виждал, че не може да се справи и влиза в порочен кръг - взема пари от следващите си клиенти, за да плати за билетите на предишните. Василев например обещавал билет за Делхи за 300 евро, но докато го купи, той ставал 900 евро и затова вземал пари от следващия, за да плати разликата, и така вторият клиент оставал без билет. По думите на Ценев това било можело да се нарече пирамида, но не било умишлено, защото искал да помогне на хората, но не се справял. Пред журналисти Спас Василев каза, че съжалява, но отказа да отговаря на въпроси, като подчерта, че само адвокатът му ще коментира. Съдът остави Спас в ареста. От прокуратурата посочиха, че той е извършвал упорита и продължителна престъпна дейност и ако бъде освободен, може да я поднови. Спас запази мълчание пред съдиите.Схемата на Спас-Александър е действала от 8 години. Измамата се случва чрез профил във Фейсбук с името Александър Николов. Той се представя като добре образован мъж, който живее в Париж. За себе си твърди, че е работил щабовете на френски кандидат-президенти, а в последните няколко години, че е служител в компании като „Еърбъс”. Така той започва да предлага и да осигурява евтини самолетни билети. Според разследващи последните измами на Спас Василев надхвърлят 20 000 лева, а измамените са десетки.", "date": "2017.10.16", "title": "Спас-Александър искал да помогне на хората, а не да ги измами, твърди адвокатът му"}
{"url": "https://offnews.bg/112/evakuiraha-ministerstvata-na-otbranata-i-pravosadieto-zaradi-falshiv-s-667427.html", "text": "Евакуираха служителите на министерствата на отбраната и правосъдието заради фалшив сигнал за бомба. Сигналът за поставено взривно устройство е подаден в Министерството на отбраната около 16 часа, съобщи bTV.Служителите на министерството са евакуирани. Изведени са и служителите на правосъдното министерство, тъй като сградите имат топла връзка.  Пристигналите на мястото полицаи са извършили проверка. Не е открито взривно устройство. По данни на полицията за подаването на сигнала за бомба е използван испански номер, който в момента се проверява.", "date": "2017.10.16", "title": "Евакуираха министерствата на отбраната и правосъдието заради фалшив сигнал за бомба"}
{"url": "https://offnews.bg/bojni/kubrat-pulev-se-kontuzi-mach-s-dzhoshua-niama-da-ima-667429.html", "text": "Мач между Кубрат Пулев и Антъни Джошуа на 28 октомври в Кардиф няма да има. Причината е контузията на българския боксьор, а новината за отмяната на двубоя беше обявена официално от промоутъра на британеца Еди Хърн. Той разкри, че вместо срещу Кобрата, Джошуа ще се изправи срещу Карлос Такам, който е следващият в листата на претендентите след Пулев.\"Кубрат Пулев има контузия в рамото и е аут. IBF слага техния №3 Карлос Такам като задължителен съперник. Сделката е готова и той ще се бие с Антъни Джошуа на 28 октомври\", написа Хърн в Twitter.Пулев се контузил при спаринг още преди десет дни - на 6 октомври, но по негово желание контузията е била пазена в тайна, съобщи bTV.Той се надявал, че ще може да се възстанови навреме. Оттогава натоварването му е било сведено до минимум. Преглед с ехограф в понеделник е показал частично разкъсване на гръдния мускул, който води към мишницата на дясната му ръка. Състоянието отнема месец за възстановяване.За мача на \"Принсипалити Стейдиъм\" в столицата на Уелс бяха продадени над 70 000 билета, като много българи си бяха закупили, за да Пулев, а сега ще трябва  да гледат мач Джошуа - Такам. Това е първият случай в кариерата на Кобрата при професионалистите, в който мач пропада заради негова контузия.", "date": "2017.10.16", "title": "Кубрат Пулев се контузи, мач с Джошуа няма да има"}
{"url": "https://offnews.bg/kultura/muzikalna-terapia-s-meszecsinka-667404.html", "text": "Meszecsinka е нестандартна и различна музикална формация, която прави силно впечатление - в музиката и се преплитат влияния от различни фолклори, включително българския, вплетени в красиви мелодии, а в центъра на изпълненията им е шарената вокалистка на групата - унгарката Аннамария Ола. С барабани, бас, саз, флейта, китара и клавирни, Давид Кроликовски, Аннамария Ола, Емил Билярски и Арпад Вайдович създават характерното си звучене, за което признават, че им е трудно да съберат в един стил. От поп, през рок, до дълги сайкаделик композиции, четиримата музиканти изразяват своето чувство за естетика.Като повечето хубави неща по света, и в унгарската група има българска следа - Емил Билярски, който заедно с Аннамари основава Meszecsinka през 2009 г. Освен партньори на сцената, те са заедно и в живота: \"Музиката ни събра. С Аннамари се запознахме в предишната ни група Fokatelep, но това, което искахме да правим, не се събираше в границите на този проект. Така основахме Meszecsinka. След това се събрахме и в живота\", разказва Емил. Той заминава за Унгария през далечната 1984 г., тъй като родителите му работят там. Признава, че не е искал да напуска България, но в същото време новата непозната страна е била интересна за него. Емил успява да пробие на унгарската алтернативна сцена, а във времето участва в няколко различни музикални формации. Аннамари пък се влюбва в музиката още от детската градина, когато решава, че ще се занимава с музика през целия си живот. И за двамата музиката е не просто работа, а призвание. Песните на  се раждат по време на импровизации, признават Емил и Анамари. На това се дължи и характерното звучене на групата, което трудно може да бъде сбъркано. Музиката им изразява любовта на групата към фолклора на различни страни, а темите са разнообразни - най-важното е да показват вътрешния свят на членовете на бандата, а след изпълнението да се чувстват освободени. \"Анамари много обича испанската музика. Също така унгарската и българската народна музика\", казва Емил, \"аз от своя страна също обичам българския фолклор\".Последната песен на групата излезе преди дни. В нея се виждат архивни кадри на Аннамари като дете, а тя разказва: \"Пее се за обещанията, които получаваме като малки деца, и разочарованието, което ни пораснем. Трябва да вярваме в себе си, за да успеем\", допълва тя.Именно човешките теми и качествения звук превръщат музиката на Meszecsinka в своеобразна терапия. Тя е естествена и извира от душата. Самата Аннамари пък се занимава с музикална терапия за деца. Тя помага на травмирани деца и деца от сиропиталища като доброволец.Интересните мотиви и теми на групата я пращат на много места по света: \"Имахме едно сериозно турне в САЩ и Канада, концертирали сме в много европейски държави\", казва Емил. На 19 октомври те ще дойдат за пореден път у нас за . Участието на артистите е част от честванията на Деня на българо-унгарското приятелство. \"Ние с Анамари сме рожби на това приятелство. Без много мислене поканихме Миленита да пее с нас. Отдавна харесваме нейната музика. Не знам дали има смисъл да обясняваме защо. Няма значение, че доста се различаваме в стила си. Хората си пасват по душа, а не по стил. Ще стане много хубав концерт\", казва Емил. По време на концерта в Sofia Live Club Емил ще представи и соловия си проект. Песента \"Чист към целта\" е част от предстоящия му албум . \"За текста не смея да говоря, нека музиката говори сама за себе си\", казва Емил. Албумът ще бъде представен първо в България. \"От началото на музикалната си кариера, още в ученическите си години, се занимавам с писане на песни\", казва той, \"по една или друга причина обаче нямах възможност да ги изпълнявам. Сега се заканих да запиша част от тях\". На концертът в София Аннамари и Емил обещават гост музикант и силна атмосфера, а на раздяла вокалистката казва: \"Елате на 19 октомври, просто защото концертът трябва да се види!\"", "date": "2017.10.16", "title": "Музикална терапия с Meszecsinka"}
{"url": "https://offnews.bg/kultura/snezhnata-kralitca-za-malki-i-golemi-s-premiera-na-stcenata-na-s-667423.html", "text": "Спектакълът „Снежната кралица“ от Евгений Шварц по приказката на Х. К. Андерсен е премиера номер 301 на Сатиричния театър. Тя ще се състои на 21 и 22 октомври (тази събота и неделя) в Камерна зала „Методи Андонов“. Режисьор на представлението е Анастасия Събева, а в ролите на познатите герои ще влязат актьорите Анджелика Джамбазова, Явор Вълканов, Боян Арсов, Екатерина Георгиева, Йорданка Стефанова, Мартин Каров, Богдан Казанджиев, Рада Кайрякова, Мартин Христов, Константин Икономов. Сюжетът разказва историята на Герда и Кай - момиче и момче, които много се обичат, но биват разделени от Снежната кралица, която отвлича Кай.Малката Герда преминава през изпитания и опасности в търсене на приятеля си. По пътя си среща и доброжелатели, и врагове, а приключенията и помагат да порасне преждевременно. И всичко това заради стъклената прашинка в окото на Кай, която трябва да излезе, иначе той никога няма да се изплъзне от властта на Снежната кралица.Ролята на Герда е поверена на Анджелика Джамбазова, а Явор Вълканов е малкия Кай. Двамата са студенти в класа на проф. Стефан Данаилов. Екатерина Георгиева е в ролята на Снежната кралица. В тази постановка младата актриса влиза и в още два, коренно различни образа – този на Враната и на Разбойника. Боян Арсов е Разказвача на приказката за Снежната кралица.", "date": "2017.10.16", "title": "„Снежната кралица“ за малки и големи с премиера на сцената на Сатирата"}
{"url": "https://offnews.bg/obshtestvo/medalite-ot-sofijskia-maraton-s-pravopisna-greshka-667430.html", "text": "Медалите от Софийския маратон се оказаха с правописна грешка. Традиционно всеки от участниците получава медал за участие. Тази година върху медала беше изобразен Народният театър. Върху медала обаче \"театър\" е изписано \"театар\". Организаторите на маратона коментираха, че медалите са произведени в Англия и те не са имали възможност да видят мостра.\"Изпратиха ни само снимка на медала, който ние потвърдихме, но в тази снимка не се виждаше съответният детайл\", заяви пред bTV Даниел Дуков.Според него грешката е техническа и е взето решение медалите да бъдат раздадени, въпреки че са с грешка, за да получат участниците поощрение.", "date": "2017.10.16", "title": "Медалите от Софийския маратон - с правописна грешка"}
{"url": "https://offnews.bg/ikonomika/kfn-pusna-telefon-za-konsultatcii-za-grazhdanite-i-biznesa-667421.html", "text": "Консултации по отношение на застрахователните и пенсионноосигурителните дружества, търговията на капиталовия пазар и боновите книжки от масовата приватизация и други ще дават сътрудници на Комисията за финансов надзор на гражданите. Предоставянето на новата услуга започна днес, 16 октомври.Тя е насочена преди всичко към потребителите на финансови услуги в небанковия финансов сектор, но също така и към бизнеса.Телефонният номер е 0800 40 444, хората могат да се обаждат от 9 до 17.30 ч. в работни дни.Служителите ще приемат запитвания и от компании в секторите, за които отговаря комисията. Сътрудниците на Информационния център ще посрещат и гражданите, които идват с въпроси на място в КФН.Екипът на Информационния център на КФН е избран измежду най-изявените студенти от финансовите, икономически и юридически специалности на няколко университета след интензивно специализирано обучение и положен изпит. С откриването на този център КФН ще защитава още по-ефективно потребностите на потребителите на финансови услуги, които ще могат да получават бърз и компетентен отговор на широк кръг от въпроси, се казва в прессъобщение на КФН.", "date": "2017.10.16", "title": "КФН пусна телефон за консултации за гражданите и бизнеса"}
{"url": "https://offnews.bg/sviat/39-arestuvani-pri-aktcia-sreshtu-isliamska-darzhava-v-istanbul-667418.html", "text": "39 души са арестувани в Истанбул при акция на турската полиция за борба срещу тероризма. 32-ма от арестуваните са чужденци. Предполага се, че арестуваните са свързани с \"Ислямска държава\", съобщи \"Дейли сабах\".Арестуваните турски граждани са отведени в дирекцията за борба с тероризма. Чуждите граждани ще бъдат депортирани.Иззети са голям брой документи и дигитални материали. Турция е депортирала над 5000 заподозрени за връзки с ИДИЛ през последните години. В страната са разбити и клетки, осигуряващи логистична подкрепа за \"Ислямска държава\" в Сирия и Ирак и подготвяли атаки в Турция. ", "date": "2017.10.16", "title": "39 арестувани при акция срещу Ислямска държава в Истанбул"}
{"url": "https://offnews.bg/obshtestvo/aub-i-sda-bocconi-zapochnaha-savmestna-magistarska-programa-za-rakovod-667417.html", "text": "С официално откриване в посолството на Италия започна учебната година за първия випуск от съвместната магистърска програма за ръководни кадри на Американския университет в България и водещата образователна институция SDA Bocconi.20 души ще изучават финанси, банково дело и управление на недвижими имоти в продължение на 16 месеца в София. Всички те са изявени професионалисти и заемат водещи постове в компаниите си.България е първата страна в Източна Европа, в която SDA Bocconi открива своя програма. Инициативата на италианското топ училище у нас привлече професионалисти от различни сектори с добре структурираната си и адаптирана към пазарите в региона подборка от курсове, преподавани на английски език.Това е шанс за компаниите в региона да подготвят кадри на световно ниво, предвид че SDA Bocconi School of Management, е официално класиран от „Файненшъл таймс“ като „третото най-добро място за специализирани програми и петото в Европа за бизнес образование“, а Американският университет в България е №1 у нас за бизнес администрация.По време на откриването на програмата Н.Пр. Стефано Балди, посланик на Италия у нас, поздрави участниците в програмата и сподели: „За мен е наистина огромно удоволствие, че това ново приключение започва тук, защото смятам, че това е не само голяма възможност за всеки един от вас, но също така е голяма възможност за България и за региона“.„Тази програма е от помощ за България, за АУБ, за вас - студентите, които започвате обучението си. Ние се надяваме, че знанията и уменията, които ще придобиете и ще приложите на практика, ще помогнат на България и на региона“, каза президентът на АУБ д-р Стивън Съливан.Леонардо Етро, професор по корпоративни финанси и недвижима собственост в SDA Bocconi, подчерта: „Това партньорство е много важно за нас. Магистърската програма за ръководни кадри „Финанси, банково дело и управление на недвижими имоти“ е само първата стъпка в партньорството ни с АУБ на Балканите”.Защо е избрал да се запише в програмата споделя Венцислав Огнянов, генерален директор на “CCC Shoes” за България: „В кариерния път, по който съм се насочил, е почти задължително човек да притежава диплома подобна на тази, която ще се издаде съвместно от SDA Bocconi и Американския университет в България. Причините, поради които избрах програмата, са много високия рейтинг на двата университета и това, че като тази програма, такава комбинация, няма почти никъде в света“.Мениджърите, които завършат магистратурата, ще имат нивото на образование на именити възпитаници на Бокони като бившия италиански премиер Марио Монти, председателя на Европейската банкова федерация Алесандро Профумо, италианския композитор Джакомо Манцони, главния изпълнителен директор на Vodafone Виторио Калао, Марко Патуано, CEO на групата Benetton. Футболната легенда Кларънс Зеедорф, който също има магистърска степен от SDA Bocconi, дойде лично в София за обявяването на съвместната програма по-рано тази година. Холандецът, който управлява успешно собствен бизнес, говори шест езика и често е наричан Професора, заради високия си интелект, сподели тогава: „Наученото в Бокони отвори пред мен изцяло нови хоризонти и неимоверно задълбочи разбирането ми за бизнеса и за света”.За SDA Bocconi (Бокони)За Американския университет в България (АУБ)", "date": "2017.10.16", "title": "АУБ и SDA Bocconi започнаха съвместна магистърска програма за ръководни кадри"}
{"url": "https://offnews.bg/sviat/osadiha-afganistanetc-za-atentata-v-niu-jork-667433.html", "text": "Афганистанецът Ахмад Хан Рахими беше признат за виновен за бомбения атентат в Ню Йорк през миналия септември, при който бяха ранени 30 души. Решението на съда идва след двуседмичен процес. Осъденият е 29-годишният Ахмад Хан Рахими, жител на град Елизабет, щата Ню Джърси. Той е поставил две тенджери под налягане на оживено място по вечерно време на уикенд, едната от които е избухнала, съобщиха световните агенции, цитирани от БТА.Прокурорите по делото казах, че подсъдимият се самоопределя като \"войник в свещената война срещу американците\" и е черпел вдъхновение от \"Ислямска държава\" и Ал Каида.Присъдата ще бъде обявена през януари.Предвид обвиненията, сред които използване на средство за масово поразяване и бомбено нападение на публично място, Рахими би трябвало да бъде осъден на доживотен затвор. Защитата му обяви, че ще обжалва присъдата.", "date": "2017.10.16", "title": "Осъдиха афганистанец за атентата в Ню Йорк"}
{"url": "https://offnews.bg/112/dvama-politcai-ot-7-mo-rajonno-v-sofia-sa-zadarzhani-za-narkotitci-667394.html", "text": "​Двама полицаи от 7-мо районно управление в София са задържани за разпространение на наркотици и взимане на подкуп.Акцията се е провела късно снощи съвместно със Специализираната прокуратура, съобщава БНТ. При ареста са намерени и наркотици.По непотвърдена до момента информация двамата служители на МВР са осигурявали чадър над наркогрупа.От Специализираната прокуратура съобщиха, че срещу двамата са повдигнати обвинения за разпространение на наркотици и получаване на подкупи.Те са задържани на 15 октомври 2017 г. при специализирана операция на Дирекция „Вътрешна сигурност“ на МВР и Специализираната прокуратура.До задържането им двамата работели в районното управление по линия на противодействие на разпространението на наркотици. Служители на „Вътрешна сигурност“ обаче, започнали да ги следят от юли 2017 г. по данни, че самите те разпространяват наркотични вещества.На 15 октомври 2017 г. двамата служители са задържани веднага, след като получили подкуп от 2000 лева, предварително „белязани“ от разследващите. Събраните до момента доказателства сочат, че те са продавали амфетамини, марихуана и други наркотични вещества на наркодилъри, които от своя страна ги разпространявали на дребно в обслужвания от полицаите район.Едновременно с това служителите събирали от всеки дилър по 2000 лева „такса спокойствие“ месечно. Онези, които отказвали да плащат таксата, били заплашвани, че ще ги задържани, че срещу тях ще бъдат образувани преписки и досъдебни производства.При извършените претърсвания в специален тайник в дома на единия от служителите са намерени и иззети разноцветни таблетки, разпределени в найлонови пликчета. Според полеви тест, става дума за амфетамини.Окончателно заключение за съдържанието на таблетките предстои да даде назначена по случая експертиза.Двамата полицаи, единият от които е с дълъг стаж в МВР, се стараели да действат при пълна конспиративност. Комуникирали с „подопечните“ дилъри единствено чрез интернет приложения и „прави“ телефони (използвани само за връзка между тях).С постановления на прокурор от Специализирана прокуратура на двамата е наложено задържане до 72 часа. На 17 октомври 2017 г. в Специализирания наказателен съд ще бъде внесено искане за налагане на мярка за неотклонение „Задържане под стража“ за всеки от тях.", "date": "2017.10.16", "title": "​Двама полицаи от 7-мо районно в София са задържани за наркотици"}
{"url": "https://offnews.bg/bojni/karatistite-ni-predizvikaha-furor-v-polsha-667396.html", "text": "Общо 4 шампионски титли, 3 сребърни медала и 6 бронзови спечелиха каратистите на Българската карате киокушин федерация (БККФ) от Европейското първенство по киокушин на KWF в Полша.То се проведе на 13 и 14 октомври, като през първия ден от турнира – в петък, на татамито се изправиха бойци в категорията младежи и девойки.Петък 13-ти се оказа късметлийски ден и донесе първите три европейски титли за БККФ – Мариела Любенова, Никола Кючуков и Иван Попов спечелиха златни медали в категорията за младежи и девойки. Сребро завоюваха Пламена Якимова и Васил Димитров, а бронзови медали грабнаха Валерия Лозанова, Лъчезар Палачоров и Александър Алексиев.Каратеките на БККФ продължиха да жънат успехи и през втория ден от първенството на KWF. Любомира Николова стана Европейска шамионка при жените, а Кристиян Станков – вицешампион при мъжете. Кристиян Дойчев, Ангел Вецов и Павел Качамаков спечелиха бронзови медали.Титлите на Любомира Николова и на Кристиян Станков са големи постижения за тях, защото това са първите им участия в международно първенство в по-голямата възрастова категория за жени и мъже. За по-малко от година Любомира постигна три много сериозни титли. По-рано през годината тя стана Европейска шампионка за девойки старша възраст на първенство на KWU в Берлин и Световна шампионка за девойки през декември (KWU). През март Кристиян Станков пък стана Европейски шампион за юноши старша възраст на първенство на KWU, а сега съвсем малко не му достигна да бъде отново на върха.Треньорите на отборите оценяват представянето на отборите като отлично. Делегацията на БККФ в Полша беше начело с шихан Христо Трайков - вицепрезидент на KWF (Kyokushin World Federation). Сенсей Захари Дамянов - световен шампион в абсолютна категория беше треньор на отбора на мъжете и жените, а сенсей Христо Христов - помощник-треньор. Отборът на младежите и девойките беше с треньори сенсей Живко Андреев и сенсей Милуш Драганов.", "date": "2017.10.16", "title": "Каратистите ни предизвикаха фурор в Полша"}
{"url": "https://offnews.bg/sviat/ruski-artist-opita-da-podpali-vhoda-na-bank-dio-frans-667432.html", "text": "Руският артист в жанра пърформанс Пьотр Павленски беше арестуван тази сутрин, след като опита да подпали главния вход на сградата на \"Банк дьо Франс\" в Париж.На сградата са нанесени незначителни щети, но днес тя бе затворена за посетители, съобщи Асошиейтед прес, цитирана от БТА. Павленски е известен със своите политически обагрени пърформанси. През 2013 г. той прикова скротума си към паважа на Червения площад, като обяви това за метафора на политическата апатия сред руснаците. През 2015 - 2016 г. той излежа присъда от шест месеца затвор за опожаряване на вратата на Федералната служба за сигурност, наследник на КГБ.Павленски получи политическо убежище във Франция след обвинение от руските власти за изнасилване, което той отхвърля. Парижката фотографка Капюсин Анри е документирала днешната акция на Павленски. На снимка от акцията се вижда как руснакът стои пред входа на сградата, а от два големи прозореца с решетки от двете му страни излизат пламъци.", "date": "2017.10.16", "title": "Руски артист опита да подпали входа на Банк дьо Франс"}
{"url": "https://offnews.bg/medii/bezpretcedentno-evropejskite-obshtestveni-medii-podkrepiha-bnt-i-bnr-667410.html", "text": "Европейският съюз за радио и телевизия (EBU), който обединява обществените медии в Европа, излезе Съюзът припомня, че след неколкодневно напрежение между политици от управляващото мнозинство и медиите, български журналисти са излезли на протест, за да защитят правото си да работят без натиск от властта.\"EBU напомня на българските политици, че обществените медии в Европа са гарант за свободата на изразяване и медийния плурализъм и всеки опит да бъде атакувана тяхната независимост е атака срещу демокрацията\", пише в безпрецендентната позиция, която авторитетната организация си позволява да изрази по повод скорошните събития у нас.Генералният директор на EBU Ноел Къран е цитиран да казва, че \"една от шестте основни ценности на обществените медии, приети единодушно от нашите членове, е независимостта. Прилагането на тази ценност гарантира отличителния характер на обществените медии и това, че те служат на обществото\".\"Отговорност на всеки член на EBU (такива у нас са БНТ и БНР - б.р.) е да бъде обективен и безпристрастен. Подкрепяме БНТ и БНР в усилията им да поддържат високи журналистически стандарти в работата си\", допълва генералният директор на организацията.Националните радио и телевизия бяха сред медиите, на които вицепремиерът Валери Симеонов публично, чрез пресслужбата на Министерския съвет, постави ултиматум да му се извинят, като в противен случай ги заплаши със съд. Според Симеонов той е бил подложен на клеветническа кампания от страна на най-големите медии в страната.", "date": "2017.10.16", "title": "Безпрецедентно: Европейските обществени медии подкрепиха БНТ и БНР"}
{"url": "https://offnews.bg/futbol/fenovete-na-levski-si-pokazaha-rogata-v-tarnovo-667399.html", "text": "Скандален епизод извън терена беляза гостуването на 26-кратните шампиони от Левски във Велико Търново. Двубоят се изигра в неделя и \"сините\" спечелиха с 1 на мъка срещу местния Етър, който е новак в елитната група.На стадиона имаше много фенове на Левски, за които се написа, че били създали уж европейска атмосфера. Преди мача те направиха шествие из старата столица, което определено не се хареса на всички мести жители.\"Трибуна Пловдив\" разпространи кадри от скандална случка. Ядосан от шума, бомбичките и като цяло от нашествието на столичани в неделния следобед болярин излязъл с пушка на балкона и призовал за по-спокойно провеждане на шествието като на шега показал оръжието.В отговор мъжът бил замерян с кенове бира и пиротехника, като бомба и димка счупили прозореца на апартамента му и опустушили имуществото.В крайна сметка мъжът не употребил оръжието, а срамът от случката остава на съвестта на ултрасите на Левски, които за пореден път си показаха рогата в неравна схватка много на един и определено дадоха нагледен пример защо девизът им е \"Сами срещу всички\", който сам по себе си е абсурден от логическа гледна точка.", "date": "2017.10.16", "title": "Феновете на Левски си показаха рогата в Търново"}
{"url": "https://offnews.bg/politika/evropejskata-otbrana-triabva-da-e-aktcent-na-predsedatelstvoto-smiata-667400.html", "text": "Темата за общата европейска отбрана и мястото на България по отношение на превъоръжаването и приноса ѝ към интегрирани отбранителни способности на Европейския съюз трябва да са сред акцентите на българското  догодина. Това смята президентът Румен Радев, който откри дискусия на тема „Заедно в сигурността. Ролята на България в общата европейска отбрана“ в Централния военен клуб в София.\"В контекста на съвременните политически реалности и непредвидимата среда на сигурност Европа не може да си позволи да разчита на военната мощ на други субекти. Ако искаме силен Европейски съюз, неизбежно трябва да вземем съдбата в собствените си ръце и да работим за изграждане на интегриран отбранителен капацитет, чрез който да гарантираме сигурността си\", заяви в речта си Радев. Според него интегрираната отбрана трябва да бъде основен приоритет и посочи, че в схващанията на военна мощ в ЕС са претърпели промени.\"Ако преди години военната сила в ЕС беше разглеждана като възможност за гарантиране на сигурност чрез неутрализиране на заплахите, то днес виждаме всеобхватен подход, при който лидерите разглеждат общата европейска отбрана като нов импулс за интегриране на Европа”, каза Радев и посочи, че годишните загуби, които търпи ЕС вследствие на фрагментацията на отбранителната индустрия на държавите членки, възлизат на от 50 до 100 млрд. евро. Държавният глава смята, че страната ни трябва да се възползва от шанса на европредседателството и да бъде активен и отговорен участник в процеса по интегрирането на военните способности на държавите членки на ЕС.\"Ние трябва да бъдем гъвкави и прозорливи, за да отговорим на съвременните предизвикателства. В свят, в който глобалните играчи развиват своята военна мощ, не можеш да останеш само с инструмента на “меката сила”, смята още Радев. По думите на президента, избраният от ЕС подход към обща отбрана чрез генериране на отбранителни способности и интегриране на изследователските структури и организации, ще доведе до обединяването на индустрията и на европейския отбранителен капацитет в бъдеще.“Не можеш да бъдеш лидер, ако самият ти не си пример при идентифицирането на проблемите на сигурността и подходите към решаването им”, заяви Румен Радев, според когото проблем е собственото отношение към сигурността - \"дали ще инвестираме в нашата сигурност, за да гарантираме собствения си суверенитет, или защото така искат или ни налагат нашите съюзници и партньори”. Той посочи, че инвестиционните решения, касаещи въоръжението ни, отекват извън границите на държавата и трябва да бъдат насочени към преодоляване на “технологичната бездна” между нас и нашите съюзници. Премиерът Бойко Борисов, който също взе участие във форума, заяви, че ако очакванията в Европа са, че ще има война, приоритетите трябва да бъдат сменени.„Приемам темата с прискърбие. Когато в света започне да се говори за въоръжаване, превъоръжаване, надпревара във въоръжаването нищо добро не е постигнато в историята до сега“, обясни Борисов, според когото европейската дипломация търпи \"огромни укори“.„Само преди 6 месеца по време на Европейски съвет, включително и президентът Еманюел Макрон беше против общата европейска отбрана. За няколко месеца всички претъпяха метаморфози, защото видяха огромна заплаха и нови военни съюз“, коментира Борисов.„Военните добре си дават сметка какво значи военен съюз Индия, Китай, Иран, Русия и Турция. Какъв отбранителен съюз ще има срещу този, ако се изпусне дипломацията и дойде време военните да го решават. Само брутният продукт на тези държави е по-голям от този на Г-7“, добави той. „Много е важно и благодаря на всички, че имаме обществен консенсус. Ако считаме, че ще има война и ще се готвим за такава, трябва да преориентираме държавата в такива условия. Въоръжение, армия, пари насочваме в тази посока. Но те не могат да стигнат за всичко. Ако това е консенсусът действаме по тази тема. Иначе милиард за това, за онова, доходи, доходи\", подчерта Борисов.„И на нас ни се иска всичко да стане, да не говорим, че трябва да подменим и ракетите, които имаме. Затова с Общата европейска отбрана започваме да мислим и откъде ще дойде противникът. Същият ли е южният фланг на НАТО с тези нови съюзи, като имаме предвид и отношенията между големите европейски държави и Турция. Имаше време, когато унищожавахме и ракети. Как ще се предпазим с няколко самолета? Какво ще правим, ако няма европейски план? Генерал Боцев трябва да направи план, да каже каква война ще водим, как да ги посрещнем, откъде ще дойдат“, коментира премиерът. „Щом слагаме тази тема – отбрана и почваме всички да говорим, че явно ни е страх, Европа очаква отнякъде нападение“, добави той.Премиерът обърна внимание на мигрантската вълна, на тероризма. „Европа става под натиск. Нито можем да се справим с тероризма, атакуваха най-силните държави и успяха. Избори в Европа се печелят с анти мигрантска вълна. Тези, които са далеч от границата с Турция твърдят, че тя не била в ЕС. Ок, не е, но защо трябва да скъсаш с всички споразумения. На тях им е лесно, далеч са“, допълни Бойко Борисов. „Много можем да си говорим. Надявам се с дипломация и по-твърда ръка от европейските ни лидери. Поколенията са забравили какво е война. Европа не е подготвена. Тези държави, които са готови за война, при тях човешкият фактор не съществува или е пренебрежимо малък. В Европа един войник да загине е трагедия. И това е правилно, най-хуманно, ценим човешкия живот“, каза още той.", "date": "2017.10.16", "title": "Европейската отбрана трябва да е акцент на председателството, смята президентът"}
{"url": "https://offnews.bg/evropa/es-nalozhi-novi-sanktcii-na-severna-koreia-667428.html", "text": "Съветът на ЕС по външни работи наложи нови санкции на Северна Корея.Въвежда се пълна забрана за инвестиции на ЕС в страната, във всички области. Трудовите визи на севернокорейците в ЕС няма да бъдат подновявани, съобщи БТА.Досега забраната включваше само инвестициите в ядрената, оръжейната, минодобивната, авиокосмическата, преработвателната и химическата промишлености, металургията и металообработването.ЕС въвежда пълна забрана за продажбата на суров и преработен петрол на Пхенян.Сумите, изпращани от граждани към Северна Корея, няма да могат да превишават 5000 евро при ограничение от 15 000 евро досега, тъй като те може да бъдат използвани в подкрепа на разработките на ядрени оръжия и балистични ракети. Държавите от ЕС няма да подновяват разрешенията за работа на севернокорейци, с изключение на бежанците под международна закрила.Освен това трима граждани и шест севернокорейски организации са добавени в черния списък на подлежащите на запор на имущество и ограничения за пътуване. Новите санкции са въведени заради продължаващата заплаха от Пхенян за международния мир и стабилност, посочват от Съвета на ЕС. ", "date": "2017.10.16", "title": "ЕС наложи нови санкции на Северна Корея"}
{"url": "https://offnews.bg/liubov-i-seks/elif-shafak-prizna-che-e-biseksualna-667397.html", "text": "Една от най-известните турски писателки - Елиф Шафак, призна, че е бисексуална, предаде турската агенция \"Hürriyet\".Шафак е на 45 години и сподели по време на реч в Ню Йорк, че го разкрива чак сега, тъй като да сега се е страхувала от \"подигравките и омразата\".\"Писателите винаги преследваме истории. Но мисля, че също така се интересуваме и от нещата, за които мълчим. Политически табута, културни табута ... Ние се интересуваме от нашето собствено мълчание\", казва тя, разкривайки, че доста често е защитавала правата на ЛГБТ обществото, а същевременно с това е изпитвала страх да признае собствената си сексуалност.Шафак е печелила множество награди и е най-четената женска писателка в Турция. Тя също така е написала редица статии с политически коментари за издания в Европа и САЩ.Пише в турски и английски език, а 15-те и книги и са публикувани на 48 езика. ", "date": "2017.10.16", "title": "Елиф Шафак призна, че е бисексуална"}
{"url": "https://offnews.bg/sviat/puchdemon-bez-iasen-otgovor-za-nezavisimostta-na-katalunia-iska-novi-667392.html", "text": "Президентът на Каталуния не обяви независимост на автономната испанска област, нито се отказа от искането за такава. Карлос Пучдемон изпрати писмо до Мадрид, от което не става категорично ясно каква е позицията му, предават \"Ройтерс\" и Би Би Си.Днес в 10 ч. местно време изтече крайният срок, който испанското правителство даде на Пучдемон да обяви позицията си. Премиерът Мариано Харой даде да се разбере, че обявяване на независимост би довело до отнемането на автономния статут на областта.Вместо да отговори, каталунският лидер поиска днес в писмото си провеждането на преговори през следващите два месеца.Миналата седмица той декларира независимост след спорния референдум, но моментално допълни, че иска разговори с Мадрид.Испанският правосъден министър Рафаел Катала заяви днес, че отговорът от Пучдемон към ултиматума на Мадрид е \"невалиден\", защото писмото не изяснява позицията му, предаде испанската новинарска агенция Efe, цитирана от Би Би Си.Смята се, че сега испанското правителство ще даде нов срок на Пучдемон - до четвъртък, за да се откаже от обявяването на независимост и в противен случай ще предприеме стъпки по отнемането на автономния статут, като наложи пряко управление на Каталуния.Обявеният за незаконен от Конституционния съд на Испания референдум за независимостта на областта се проведе на 1 октомври при размирици и насилие. 90% поискаха отделянето от Испания, но избирателната активност беше само 43%.ПисмотоВ писмото до испанския министър-председател Пучдемон пише, че \"спирането на политическия мандат, даден на референдума на 1 октомври, показва нашата твърда воля да намерим решение, а не да се противопоставяме\".\"През следващите два месеца нашата основна цел ще бъде да възстановим диалога\" - пише още каталунският лидер, призовавайки за среща колкото се може по-скоро.\"Нека не позволяваме на ситуацията да се влошава. Убеден съм, че с добра воля, разпознаване на проблема и открито изправяне пред него можем да намерим пътя към решаването му.\"Член 155 от конституцията на страната разрешава на правителството да наложи пряко управление в кризи. Той никога не е бил прилаган в демократична Испания.Около 4 000 полицаи, които бяха изпратени в Каталуния по време на кризата, остават там от деня на референдума досега.", "date": "2017.10.16", "title": "Пучдемон без ясен отговор за независимостта на Каталуния, иска нови преговори с Мадрид"}
{"url": "https://offnews.bg/obshtestvo/bolnitcata-v-pomorie-zatvori-vrashta-patcienti-667401.html", "text": "Болницата в Поморие остана затворена за пръв път днес.Общинската многопрофилна болница прекрати приема на пациенти, а планираните за прием са били предупредени да не се явяват. Причината е тежка финансова криза, довела и до последвало напускане на персонала.Днес приключва лечебно-диагностичния план и приетите миналата седмица болни ще бъдат изписани, каза управителят на здравното заведение д-р Жени Караилиева, цитирана от БНР. Община Поморие осигурява 280 000 лева за дейността на лечебното заведение, но те не са достатъчни. От месец април досега персоналът не е получавал пълните си възнаграждения, а само 60 на сто от тях. За последно обаче пари са били изплащани през юли.Болницата обслужва не само Поморие, но и околни населени места, а в летния туристически сезон на нея разчитат и хиляди туристи. Тя разполага с детско отделение, неврология, родилно, вътрешно, хирургично отделение и звено за бърза помощ.", "date": "2017.10.16", "title": "Болницата в Поморие затвори, връща пациенти"}
{"url": "https://offnews.bg/kultura/teodosij-spasov-kompozira-muzikata-na-postanovkata-tcvetat-na-dalbo-667393.html", "text": "Бойка Велкова и Емануела Шкодрева влизат в ролите на две кралици – Елизабет I и Мария Стюарт, в спектакъла „Цветът на дълбоките води”, който се играе на Сцена на IV етаж на Народния театър. Представлението е режисьорски дебют на Бойка Велкова и е създадено по текст на Оля Стоянова, която го пише на базата на богат документален материал. Историческата драма събира на сцената две кралици - Елизабет I и Мария Стюарт, а в текста са включени дори фрагменти от оригиналните писма, разменени между тях героините.Музиката на спектакъла е дело на Теодосий Спасов, а заедно с Бойка Велкова и Емануела Шкодрева на сцената са Вяра Табакова, младите Ева Данаилова, Павел Иванов и Явор Вълканов, и Живка Ганчева.В историята за сблъсъка между Елизабет Първа и Мария Стюарт има борба за власт и за надмощие, саможертва, предателство и любов, а залогът е високо вдигнат, защото става въпрос за борба на живот и смърт. „Повече от две години и половина писах този текст, а почти една година само четях, преди въобще да посегна към писане“, казва авторката Оля Стоянова. По думите и по темата има много исторически материал. И до днес са запазени писмата, които си разменят Мария Стюарт и Елизабет Първа, накитите, цялата им кореспонденция, могат да се видят, дори бродериите, които създават.„За написването на този текст използвах много източници - от биографията „Мария Стюарт“ на Стефан Цвайг до много архивни писма и книги. Включително и книгата Letters of Queen Elizabeth and King James VI of Scotland от 1849 г., която събира на едно място оригиналните писма между Елизабет Първа и Джеймс Шести. По някое време заради бележките и позоваванията имах усещането, че пиша дисертация“, казва Оля Стоянова.", "date": "2017.10.16", "title": "Теодосий Спасов композира музиката на постановката „Цветът на дълбоките води“"}
{"url": "https://offnews.bg/obshtestvo/zapochnaha-nominatciite-za-10-toto-izdanie-na-chovek-na-godinata-667402.html", "text": "Номинациите за наградите „Човек на годината“ – годишните призове за принос към правата на човека и правозащитността на Българския хелзинкски комитет (БХК), са вече отворени. До 15 ноември 2017 г. всеки може да изпраща номинациите си за хора и организации, чиято работа през изминалата година е допринесла за утвърждаването на човешките права в България.Допускат се и номинации на хора, борещи се за защита на други ценности, сравними с правата на човека, например защита правата на животните и опазване на природата. „Човек на годината“ е инициатива, целяща да даде публичност на организации, хора и каузи, които са направили предходната година по-добра и справедлива.Наградите се връчват за десета поредна година. Както и при предходните девет издания, жури, съставено от правозащитници, журналисти и общественици, ще връчи голямата награда, както и няколко специални приза за журналистическа работа и активизъм.Наградите „Човек на годината“ ще отличат най-заслужилите хора и каузи – онези, които са създали прецедент в правозащитната сфера и са били фактор за обществено развитие. Наградите нямат финансово изражение. Целта им e да дадат символично признание и да отличат хората или организациите, които са фактор в общественото развитие. Критериите можете да намерите на официалния сайт на наградите: .Номинации се приемат до 15 ноември 2017 г. включително през формуляра за номиниране или по пощата на адрес София 1504, ул. “Върбица” 7. Самите награди ще бъдат връчени в навечерието на 10-ти декември – Международният ден на правата на човека.", "date": "2017.10.16", "title": "Започнаха номинациите за 10-тото издание на \"Човек на годината\""}
{"url": "https://offnews.bg/izvan-terena/bivsh-kosmat-pilot-stana-balerina-667407.html", "text": "Бивш английски автомобилен пилот сбъдна мечтата си да се превърне не просто в жена, а в балерина. Любопитната история разказва Евроспорт. 37-годишната Софи Ребека се родила като момче и й било дадено името Джеймс.Още от невръстна възраст момченцето се впечатлявало от балерините по телевизията и искало да бъде като тях. Родителите му обаче не приели сериозно това и го записали на школа по картинг. Там младежът изобщо не се вписал, а дори изял и пердах, след като връстниците му го хванали да върти пируети в салона. На 15 години той признава пред майка си, че се чувства момиче в момчешко тяло.\"Татко почина, когато бях още малък и не знам как би реагирал. Мама първоначално не приемаше нещата, но постепенно свикна и започна да се информира за моето състояние\", споделя Софи Ребека. Две години по-късно той тръгва на балет, но е изхвърлен от школата, защото танцувал като жена, а не като мъж.Джеймс се посвещава на ралитата. Печели стартове в Северен Йоркшир, но не се чувства щастлив. Той получава вдъхновения от Ребека Рут, която изпълнява роля в сериал на ВВС като първия трансесксуален актьор. Той прочита и биографията на ветерана от Втората световна война Питър Дейвис, който на 90-годишна възраст се превръща в Патриция.\"Казах си, че не мога да чакам толкова\", споделя Софи Ребека, която преди две години претърпява хормонална терапия и се превръща в жена. В момента тя преживява полово съзряване като жена и си спомня със смях миналото на мъж.\"Бях космата като мечка. Най-тежко ми беше лазерното обезкосмяване\", споделя бившият пилот, който репетира в Кралската академия по балет, но му е късно за кариера. Не така стоят нещата обаче с 14-годишния Джо Сандбрук, който се е родил момиче, но се счита за момче.", "date": "2017.10.16", "title": "Бивш космат пилот стана балерина"}
{"url": "https://offnews.bg/nashite-avtori/iztok-zapad-667395.html", "text": "Дали го искаме или не, но на планетата Земя всички човеци сме се договорили, че ще се ориентираме по някои общи точки, за да има разбирателство. Изобретили сме компаса. На него има 4 посоки, а стрелката сочи винаги север-юг. Заради магнитното поле на планетата ни. И като погледнем картата, установяваме, че България е на изток от Германия и Австрия.В Германия и Австрия има замъци. В замъците има специална стая с уреди за мъчение. Някога и в България е имало крепости и замъци. Но археолозите все още не са открили нито един уред за мъчение, нито стая, в която хората да бъдат измъчвани физически. Не са открити дори метални маски на позора, с каквито на запад са украсявали провинилите се жени. Присъдата е била примерно един месец клюкарстващата булка да носи тежка метална маска на прасе. Mask of shame, маска на срама са я наричали. Ако много й знае устата, закичваш я да се научи. И други маски много, голямо разнообразие, най-причудливи форми. За различните провинения. Бавно, методично, спокойно. Изобщо, цяло изкуство на мъчението са произвели. Напишете schandmasken в гугъл и вижте картинките. Не е нормално. Но е ефективно.Виждал съм стаи за мъчения в Братислава и Залцбург. В тях са наказвали не за да си признаят някаква вина. Вината е доказана. Наказвали са, за да спрат нарушаването на правилата. Хладнокръвна жестокост. Това е рецептата за спазване на правилата. Спира те, да речем, един немски или словашки полицай, (словашките са по-опасни и от немските, понеже са издигнали в култ прилагането на правилата, учениците задминаха учителите си) и ти казва - вие извършихте еди какво си нарушение. Прави констатация. Следва наказание, като математическа формула. Българският полицай пита – забеляза ли какво направи, знаеш ли защо те спирам. Задава въпроси. Следва – добре, прощавам ти, но вземи мерки. Пускали са ме така без рушвети и подкупи поне десетина пъти.Немският родител констатира – синко, не си си написал домашното. Тихо, спокойно. На следващия ден по същия тих и жесток начин се налага наказанието, което не може да бъде отменено, две седмици без излизане или без компютър. И никакви емоции. Българският родител почва да крещи, що не си си написал домашните, говедо, глупак, нищо няма да стане от теб. Всичката пара в свирката. Успокоява се, а наложеното наказание не се спазва, щото на родителя му е докривяло, че се е скарал на детето. Това са два различни подхода. Западен и източен. Западната жестокост е възпитавана с векове. У нас тепърва се опитват да я въвеждат. Трудно е, защото нямаме традиции.Но ще ви попитам – вие това ли искате, жестокост? В Истанбул, богат град, всеки пресича шосето, когато прецени, че е възможно, а не когато му светне зелена светлина на светофара като на кучето на Павлов. Да караш мотоциклет без каска там е нещо нормално. Със сигурност имат правила и забрани – но не се наказва тяхното неспазване. Едва ли има повече катастрофи от който и да е друг толкова голям град. Резултатите са едни и същи. Но все по-често у нас се чува, че ще се оправим, когато се въведе немската жестокост. Благодаря за такова оправяне. Не го искам. Смятам, че има и източен начин за справяне.Ние сме източен народ. Защо трябва да се стремим да бъдем западен и защо сме възприели вече безкритично, че западният начин е правилният? Знам отговора, но ще ви прозвучи неприятно и ще ви го спестя.Мой приятел кара велосипед в Германия. Сложил е каска, включил е светлини, движи се по велопътека. Позволил си е да се изправи, да не седи върху седалката, а да застане прав върху педалите. Отзад дочува предупреждението на възмутен немец – така не се кара, неправилен начин за каране на велосипед! И вие ще ми твърдите, че това е нормално, тази педантичност? Аз го наричам психическо отклонение. Не желая този начин на мислене да ми бъде налаган тук. Законът и правилата са ориентири, насоки и предписания. И може да бъдат спазвани. Но по преценка на човека, ако не вредят на другите, могат да бъдат и нарушавани. Това твърдение не е мутренско, както ще се стори на някои по-големи светци от папата. Това е изконно заложено в източната култура. Една идея сме по-цивилизовани, защото се ръководим не от външни рестрикции, а от собствената си съвест, за да не си вредим един на друг. Идеята за анархия е красива точно с това, че разчита на човешката съвест.Но бяхме покварени от комунизма и сме допокварявани от дивотията и хаоса днес, поради което после превръщаме природата си в сметище. Но неконцесионираният Корал днес е най-чистият плаж на цялото ни Черноморие – ето добър пример за работещата ни съвест и естествена саморегулация. Оставени сами да се оправяме, ние нямаме проблем. Има източен начин, това твърдя. Не е нужно да следваме сляпо чужди модели. Стига да се обърнем към корените и традициите си.Много още примери мога да приложа за изтока и запада, за източното разбиране и западния законов фанатизъм. Чехите и словаците бяха изумени, когато пресичахме истанбулските улици на червено през лятото. Смееха се. Но бързо се приспособяваха, като виждаха, че всички правят така. А немци, шведи, англичани много обичат да идват в България и Гърция на плаж, защото знаят, че тук се чувстват свободни. Убеден съм, че ако поживеят по-дълго у нас, първоначалният им порив да се натряскват безпаметно за десет минути ще отстъпи на нашия начин бавно и полека да отпиват от ракията, а после да замезят със салатка. Рестрикциите не работят. Те потискат. Детето, на което са му налагали безкомпромисни наказания няма да стане по-умно от детето, на което са му крещяли, без да го наказват. Но ще стане по-потиснато, по-измъчено и по-роботизирано. И някой ден ще прави забележки по улиците, когато види някакви „нередности“.Оценявам това, което имаме, по-високо от онова, което ни предлагат. А на който не му харесва, светът е широк.", "date": "2017.10.16", "title": "Изток - Запад"}
{"url": "https://offnews.bg/nashite-avtori/iz-delnitcite-na-edin-lud-9-13-oktomvri-667406.html", "text": "Понеделник, 9 октомвриАнтони Георгиев, главен редактор на Vagabond, описва вълнуващото си изживяване в пустинята Атакама в Чили. Отишъл насред нищото, за да види скулптура \"Ръката на пустинята\". Давам му думата лично да разкаже: „Скулптурата е наистина забележителна. Високата десетина метра ръка се извисява в лунния пейзаж на Атакама и създава онова неповторимо за изкуството, а и за живота, усещане, че хем си тук, хем не си. А рационално погледнато се намираш по средата на едно от най-суровите места в света, под звездите, и в същото време една огромна ръка се подава от почвата и ти напомня, че не си сам… Приближавайки към ръката в сумрака на ранната пустинна утрин, започнах да различавам няколко графити, очевидно неотдавна изписани по нея… На ръката, с дебел, червен флумастер някой беше написал думичката Х*Й. Не един път, дами и господа - два пъти. Два червени Х*Я в средата на пустинята Атакама, на около 12 000 км от територията…“Та онази приказка, „Пиши х.й и да тръгваме“, не е виц. Истина е. Все се каня да питам проф. Пимпирев на колко места из Антарктика е срещал този най-сигурен знак за българското присъствие.Та изводът е, че можеш да напуснеш България, но българщината си върви с теб. Бас слагам, че първият българин, който стъпи на Луната, ще открие, че всъщност е втори. Някой преди него е нарисувал, примерно в кратера Пери, един голям… И то не е от вчера. От както ни има е така. При внимателен оглед на крепостната стена на Преслав могат да бъдат открити множество еротични рисунки и значителен брой рисунки на полови органи.Депутатът Антон Тодоров подаде оставка като народен представител, съобщи той в писмо до медиите. Решението, вика, си е единствено и изцяло мое. Премиерът не беше съгласен. Сигурно...Не знам, но тоя, ако си е помислил, че партията ще скочи и него да брани като Делян, може да остане изненадан. Но пък е възможно червените да го подкрепят. Те били много разочаровани, Сашо Симов направо реве из Фейсбук. Чудят се как да задържат туй острие на ГЕРБ, което им вършеше идеална работа. Даже се сговаряли да му откажат оставка, да гласуват против.Венецианската комисия съобщи, че в петък е приела позиция относно съдебната реформа у нас. В нея се казва, че България трябва да продължи съдебната реформа, за да даде още гаранции за независимостта на съда и да се засили отчетността на главния прокурор. Конкретните предложения на комисията са той да няма право да се меси при избора на шефовете на върховните съдилища, както прави сега през прокурорската квота във ВСС. Наред с това комисията препоръчва да се създаде независима институция, която да може да разследва главния прокурор, при наличие на данни за извършени от него нарушения.Съобщавам го само, за да знаете, че има и такова нещо. Защото медиите на Пеевски по някаква причина са го пропуснали.Лидерът на СДС Божидар Лукарски лансира идеи за обединение на „идейна основа“(!) и общи действия с \"традиционните десни партии\". Първите поканени били ДСБ. Но това не означавало, че СДС загърбва формата Реформаторски блок.Ех, Лукарски, Лукарски… Накъдето и да се обърнеш, гъ… гърбът ти е все отзад. Спасява те само това, че го въртиш бързо.Маймуната, братя, никога не пуска един клон, преди да се хване за друг. Някои твърдят, че и жената била така, но ние не го вярваме. Но за Лукарски го вярваме. Същинска маймуна.Кейт Мидълтън пак била непразна. Нещо повече, тоя път щяла да дари принц Уйлям с близнаци. Тия двамата за нула време сътвориха четирима наследници на английската корона. Изобщо бая опашка се натрупа край трона. Само дето баба Бети няма никакво намерение да сдава поста.Вторник, 10 октомвриДнес е Световният ден за психичното здраве, партийният празник на ППЧК и нейния лидер, демек аз.Някак си по-леко се посреща 10 октомври без Локо Тодоров в парламента. Може и да си внушавам, но такова ми е усещането. До постигането на психично здраве в парламента има още много път да се извърви, но той ще се извърви на такива малки стъпки. Освен ако… Но не вярвам.С чиста съвест, а някои дори и със собствената си, депутатите от ГЕРБ приеха оставката на Тодоров. За другите партии е ясно, на тях не им трябваше изобщо да се обръщат към съвестта си, за да отметнат тоя „символ на опростачването в политиката“, както го определи Драго Стойнев. Определение, срещу което не можем да възразим, дори и да искаме. Но ние не искаме. Стига ни само това, дето каза от парламентарната трибуна за обичането през гащите. Известно извинение за тази простащина може да е само фактът, че изразът е заимстван от арсенала на Борисов. Което му дава партийна и политическа легитимност, но едва ли и културна.…И така със 153 гласа „за“ и 14 „против“ депутатът Тодоров отиде в историята. Един нелеп политик по-малко.Не сме изненадан. За някои неща не е нужно човек да е чак Лещански, та да ги предвиди.И, както се пита в такива случаи, а сега накъде? \"Сега известно време ще се позанимавам с моята основна дейност, тя е, колкото и странно да ви звучи, журналистика, телевизионерство… Много съм добър.\"Рецепта за сигурен банкрут. Ако го купите на цената, която той си определя, и го продадете на пазарни цени, няма как да не фалирате.Имал предложения за предавания от няколко телевизии, но щял първо да ги „обмисли с премиера“. Тоя продължава да живее в перманентно пълнолуние.Божидар Димитров споделя пред „24 часа“ как си представя бъдещето като пенсионер: „Вероятно няма да успея да избягам от политиката. Не че много ми се занимава, но от опит знам, че колкото и да бягаш от нея, в един момент тя те настига и скача отгоре ти. Обяздва те, получаваш предложение, на което не можеш да устоиш. Затова ви казвам, че може би ще се включа в политиката… Главно като експерт. Не бих могъл да бъда партиен лидер, нито партиен секретар.“А бе, Божо пие ли? Никак не ми изглеждат трезви тези думи. Но берекет версин, че поне си дава сметка, че не става за лидер. Ако погледнете регистъра на политическите партии, ще видите, че това не е често срещано качество у нас. Подло нещо е политиката. Приключи с някого, но не му казва. И той си мисли, крои планове, мечтае как ще се върне и ще подхване нещата откъде правилния край… Но птиченцето вече е отлетяло. И Тодоров така. Питат го дали е приключил с политиката: \"Не, вероятно ще има завръщане\".Тъжна гледка е човек, който си мисли, че не е приключил с политиката, докато политиката е приключила с него. Казвал сме и друг път: в живота, като умре човек, му се прави погребение, разлепват се некролози и всички разбират, че е умрял. Трябва и в политиката да е така. Щото често някой умира политически, но понеже няма съответната церемония, не го разбира. И продължава да се държи като жив. Което превръща политическия живот в нещо като Задушница… Друго ще е, ако поне некролози се напечатат: „След дълга политическа анемия днес почина…” Така де, не е ли така?Проблемите на „Емко“ се решили. Това се разбра от съвместно изявление на премиера, министъра на икономиката и собственика Гебрев. Лицензът на „Емко“ е върнат и предприятието ще продължи да произвежда, работниците ще получават заплати, а търговецът „Кинтекс“ ще получи 6 млн. лв. повече от производителя.Според Борисов, за драмата вина имат всички страни: \"Видях грешка и при г-н Гебрев, и в \"Кинтекс\", и в Министерството на икономиката. И когато под прозорците ти дудукат, тези грешки се мултиплицират…\"А, ако не дудукаха, можеше и хич да не се забележат…С една дума, станало е недоразумение. Но понеже недоразуменията за стотици милиони са доста рядко срещани, та никой не повярва. Наблюдателите са по-склонни да мислят, че Гебрев изведнъж е установил, че няма желание да придобива \"Дунарит\". Дето е казал народът, да не бе „Дунарит“ пожелало, не би чудо видяло…Най-смешни бяха, тъжно-смешни, благодарностите, изказани от Гербев, извинете, Гебрев (Комарницки ме подвежда!) на Борисов. Ако бях отишъл по-рано при премиера…Маймуни с маймуни! Нали уж целта беше да се премахнат посредниците, бе, алоу!Сряда, 11 октомвриИскаше ми се да ида на протеста на журналистите, но нямах желание. Първо защото протестът беше пред МС, а това ми се стори доста верноподаническо. Гледах интервюто на Виктор и с Локо Тодоров, и с още по-локо Симеонов. И се питах какво толкова страшно щеше да стане, ако Виктор беше попитал: „Ти кво бе, плашиш ли ме?!“ Да, какво щеше да стане? И за правата на Анка нямах желание да протестирам. Щото не знам дали са ѝ нарушени. Тя не казва какво стана с нея. Изгониха ли я и защо? Мълчи като пукал. Защо мълчи? Защото ще й дадат да води ново предаване и ще си остане от добрата страна на положението. Не им давали свобода! Значи вярват, че свободата се дава. Не, това е работа на журналистите да отстояват свободата си, достойнството си, професионализма си. Понякога, но не много често, дори си струва да си ги отгладуват. Та нима Борисов е тоя, който ще им върне свободата? Това многократно надвишава добродетелите му. За добродетелите на издателите да не говорим. Така че българските журналисти имат точно толкова свобода, колкото са заслужили. В тая работа вересия няма. Плащаш – получаваш. Всеки трябва да се бори на работното си място, колкото може, за колкото има дупе и, естествено, доколкото са му способностите. Щото, нали, на всички ни е ясно, че един некадърник ще си наляга парцалите, защото знае, че като го изгонят, ще бере зазъбица. Затова ще ви кажа истината. Виновни са можещите журналисти! Мога да ви дам и примери, но, сигурен съм, вие също можете. Именно от можещите трябва да искаме да имат морал и да го защитават и да показват на другите. А те като че ли най-лесно се продават…Много стана сериозно и ще ни побърка на храносмилането.Учени от университета в Станфорд създали алгоритъм, който разпознава хомосексуалните по лицето. Анализирали снимките на 35 000 лица, които сами са посочили сексуалната си ориентация и стигнали до извода, че лицата на гейовете често са нетипични за официалния им пол. Гей мъжете имали по-тесни челюсти и по-дълъг нос, а лесбийките имали по-големи челюсти. Алгоритъмът се оказва точен в 81% от случаите при мъжете и 71% при жените.Егати, царят какъв дълъг нос има…", "date": "2017.10.16", "title": "Из делниците на един луд (9-13 октомври)"}
{"url": "https://offnews.bg/sviat/ispania-puchdemon-ne-dade-iasen-otgovor-ima-vreme-do-chetvartak-667403.html", "text": "Испанският вицепремиер Сорая Саенс де Сантамария заяви, че в писмото си до властите в Мадрид каталунският лидер Карлес Пучдемон не е дал задоволителен отговор на въпроса провъзгласил ли е всъщност независимост и има време до четвъртък да спази законите на Испания, предаде Асошиейтед прес, цитирана от БТА.По думите на Саенс де Сантамария испанските власти са поискали ясен отговор с \"да\" или \"не\" от Пучдемон, нещо, което обаче според нея той не е направил.\"Не е много трудно да кажеш да или не. Именно това предполагаше зададеният въпрос и отговорът не би трябвало да е сложен\", посочи още испанският вицепремиер пред репортери.По думите й Пучдемон има време до четвъртък сутринта да се подчини, в противен случай го заплашва възможността Испания да задейства член 155 от конституцията, което ще позволи на централната власт да изземе част от правомощията на каталунската автономия.Тя окачестви призива на Пучдемон за диалог като \"неубедителен\" и заяви, че мястото за разговори е испанският парламент.Ройтерс уточнява, че срокът, с който каталунският лидер разполага, за да изясни позицията си, изтича в 10 ч сутринта местно време в четвъртък.", "date": "2017.10.16", "title": "Испания: Пучдемон не даде ясен отговор, има време до четвъртък"}
{"url": "https://offnews.bg/litca/koj-e-sebastian-kurtc-badeshtiat-naj-mlad-darzhaven-lider-v-evropa-667398.html", "text": "Кой е Себастиан Курц? Председателят на Австрийската народна партия (OVP), която току-що спечели парламентарните избори в страната, по всяка вероятност ще стане най-младият канцлер на Австрия, но не само. 31-годишният австриец ще е и най-младият държавен лидер в Европа и света.Настоящият дипломат №1 на Австрия, оглавил OVP през месец май 2017 година, става министър на външните работи и интеграцията през декември 2013 година, когато е едва на 27 години и отново е най-младият сред колегите си в Европа. Първото му посещение като външен министър е в Хърватия и това подчертава подкрепата на австрийската страна за еврочленството ѝ.През 2014 г. той е домакин на първия от няколко кръга преговори във Виена по ядрената програма на Иран и така утвърждава позицията на Австрия като място на диалог.Курц е роден на 27 август 1986 г. в столицата Виена, където живее и до днес. След като завършва реална гимназия през 2004 година, отбива задължителната военна служба и записва право във Виенския университет. Прекъсва през 2011 година, за да се отдаде на политическата си кариера.Две години по-рано той е избран за председател на младежкия клон на Австрийската народна партия, а през 2010 и 2011 г. е член на общинския съвет на Виена, където насочва усилията си главно към грижата за пенсионерите и преодоляване на неравенствата между поколенията.През април 2011 година е определен за новосъздадения пост на държавен секретар по интеграцията (част от Министерството на вътрешните работи), а през 2013-а е избран за депутат, печелейки най-много директни гласове от всички избрани за депутати.Себастиан Курц не е женен. Приятелката му е Сузане Тиер. Тя работи в австрийското Министерство на финансите. Запознават се, когато Курц е 18-годишен.Той е влиятелен не само в родината си, а и на международно ниво. Председателства групата на външните министри на консервативната Европейска народна партия на ниво Европейски съвет.Партията му се представя по-добре на изборите, откакто Курц пое управлението ѝ, изпреварвайки крайно десните FPO на изборите в неделя, 15 октомври. В навечерието на вота пък основната обсъждана тема бе имиграционният въпрос. В контекста на миграционната криза в Европа, от 2015 година Курц настоява за по-ефективна охрана на европейските външни граници и представя план за интеграция от 50 точки с акцент върху области като изучаването на езика, образованието, пазара на труда, спазването на закона.През 2015 г. Курц предлага нов Закон за исляма, забраняващ финансирането на джамии от организации в чужбина и използването на определена версия на Корана. Той осигурява на мюсюлманите допълнителни права, например правото на халал храна (съобразена с изискванията на исляма) в армията, но изисква превода на Корана на немски. В Австрия бяха забранени и бурките.След изборите консервативният Курц, който насочи партията си вдясно, ще трябва да се договори или със социалдемократите, или с крайно десните, за да доведе преговорите за коалиция до успешен край, защото му липсва пълно мнозинство в парламента.Сега Курц е сравняван с младите лидери на Франция и Канада - Еманюел Макрон и Джъстин Трюдо.Само времето ще покаже дали този успех е краткотраен или се издига един от бъдещите солидни лидери в Европа.", "date": "2017.10.16", "title": "Кой е Себастиан Курц - бъдещият най-млад държавен лидер в Европа"}
{"url": "https://offnews.bg/zvezdi/sgodi-se-lejdi-sansa-ot-game-of-thrones-667387.html", "text": "Британската актриса Софи Търнър и американският певец Джо Джонас се сгодиха, съобщи Би Би Си. Двамата са заедно от 2016 година и обявиха новината в социалната мрежа Instagram.21-годишната Търнър, която играе Лейди Санса във фантастичния сериал „Game of Thrones”, публикува снимка на диамантен пръстен с думите „Аз казах ДА!“.Джонас и Търнър съоибщиха, че са двойка, през ноември 2016 година, след като бяха забелязани заедно на концерт в Ротердам.Преди да започне да излиза с Джонас, Търнър беше гадже на актьора Никълъс Хоут. Джонас, който е вокалист на групата DNCE, е имал интимни връзки с Тейлър Суифт, Деми Ловато и Джиджи Хадид.Софи Търнър е известна с участието си в „Другият аз“, „Тринайсетата приказка“, а ролята й в сериала „Игра на тронове“ я превърна в една от най-търсените актриси.", "date": "2017.10.16", "title": "Сгоди се лейди Санса от Game of Thrones"}
{"url": "https://offnews.bg/politika/ninova-samo-edinna-i-silna-evropa-mozhe-da-dade-sigurnost-na-vseki-gr-667414.html", "text": "Само единна и силна Европа може да даде сигурност на всеки европейски гражданин, заяви лидерът на БСП Корнелия Нинова на конференцията \"Заедно в сигурността\" в София. Тя подчерта, че са необходими нов закон за отбраната и за резерва. Кое може да ни обедини, защото сме различни в тази зала. Мисля, че могат да ни обединят две неща. Първото е, ако се съгласим всички, че поставяме на първо място националния интерес на България, националната сигурност на държавата и на всеки български гражданин и желанието ни да няма война и да не допускаме България да бъде използвана като плацдарм за военни действия. Да кажем, че искаме мир и, че националният интерес на България е по-важен за нас. Второто нещо, което мисля, че може да ни обедини, е да кажем, че сме за единна и силна Европа, на една скорост и европейските лидери и европейските народи, въпреки различията си, да намерят общия път това да бъде постигнато. Ако имаме съгласие по тези две големи теми, то имаме и шанс вече и в средствата за постигането на тези цели да търсим общите решения, каза Нинова. В словото си тя заяви още:  И в Европа различните държави, различните лидери, имат различни мнения по въпросите за сигурността и отбраната, но какво може и там да ни обедини? Всяка държава има своите национални предизвикателства и ние имаме – демографска катастрофа, социален срив, проблеми в здравеопазване, образование. Но имаме ли общи предизвикателства пред всички европейски държави? Имаме, общите заплахи – конфликтът в Сирия и последвалата миграционна вълна, тероризмът, който не избира коя европейска държава да удари. Кибератаките обща опасност ли са? Да, обща опасност са. Следователно, организирайки се и виждайки и оценявайки тази обща опасност, трябва да намерим и общи решения и общата европейска отбрана е част от това общо решение.Всяка държава-членка трябва да даде своя национален принос в тази обща политика, но и да види как от общото да защити и своя национален интерес. Какъв би могъл да бъде нашият национален интерес и какви проблеми ние първо трябва да решим тук, в България, за да имаме претенции по време на председателството и в общия диалог да бъдем лидери в решаването на тези проблеми? Пред нас стоят няколко въпроса на тема отбрана и се позовавам на професионалистите. И двата доклада за отбраната – единият на служебния кабинет, другият на редовния кабинет, показват, че състоянието на нашата отбрана не е на равнището, на което се очаква, за да защити националната сигурност. Двата доклада в различна степен го отчитат, но общата тенденция е такава. Следователно какво трябва да се направи? Да поставим на първо място човешкия фактор, а след това модернизацията и техниката, защото каквато и техника да закупим, ако няма хората, професионалистите, готовите да я използват, тази техника няма никакъв смисъл. Със съжаление чух днес ръководството на ВВС на празника им да споделя, че изключително много се тревожат от демотивацията на личния състав, от напускането на кадрите и от липсата на кадри. Следователно, човешкият ресурс трябва да е на първо място. На второ място, нещо, което колегите не споменаха, ние смятаме, че имаме нужда от нова нормативна база. Има няколко закона, противоречащи си, някои остарели текстове. Нашите експерти предлагат да се направи преглед на отбраната и на база на цялостен преглед на състоянието на отбраната, да приемем нов закон за отбраната и нов закон за резерва, тоест да си осъвременим нормативната база, която да се вписва и в общата европейска. На трето място идва модернизацията. И тук имаме очевидно и политически големи спорове много години наред, не е от вчера този проблем. Къде е балансът? И трите рода войски имат нужда от модернизация. Имаме нужда от такава и на фона на това, което се случва в света вероятно, но можем ли политиците да намерим баланса? Така да бъде разположен във времето, че да не натоварва най-бедната страна с големи социални проблеми до степен, така че правителството, което и да е то, да може да решава и други проблеми. Необходим е баланс и разполагане във времето на тези проблеми.Премиерът каза, че сега за първи път се говори за индустрията и за индустриално сътрудничество. Не, не е за първи път. Едно време имаше, офсет се казваше в България, и първите проекти бяха съпътствани с офсет. Това беше индустриално сътрудничество. Това беше инвестиция отвън в българската отбранителна индустрия, но това за известно време беше изоставено. Оттук, ако се реши темата с модернизацията, кога и как да се направи, следващият въпрос е индустриалното сътрудничество и ролята на българската отбранителна индустрия. Как може България и нашата индустрия да получи от общата политика, от общия отбранителен фонд, който предлага възможности, както за индустриално развитие на отбранителната промишленост, така и за иновации и технологии. България имаме потенциал и тук има хора, които и в годините назад са правили иновации и технологии. Имаме умствения потенциал като нация, имаме и отбранителната промишленост. Ето възможностите как да се възползваме от тази обща европейска политика, така че да си облекчим и националния бюджет, към който има много претенции и който има много ангажименти - към здравеопазване, образование, социална политика. Ето сериозни големи въпроси, които предстои да намерят своето решение в следващите месеци. Още веднъж казвам, възможно е да се намерят тези решения на базата на национално съгласие, но стъпвайки на принципи и на ценности - и български, и европейски, и те да бъдат национален интерес, и мисъл за това, как Европа в следващите месеци и години да намери своя общ път, дори и в различията си, да остане единна и да стане силна и да намери общото решение за сигурността, не само за ЕС като съюз, но и за всеки европейски гражданин като човек.", "date": "2017.10.16", "title": "Нинова: Само единна и силна Европа може да даде сигурност на всеки гражданин"}
{"url": "https://offnews.bg/sviat/sotcialistite-vav-venetcuela-specheliha-izborite-posred-obvinenia-v-iz-667369.html", "text": "Социалистическата партия на Венецуела спечели 17 от 23-те места за губернатори посред обвинения в измами, а опозицията отказа да признае резултатите от вчерашния вот, предаде БТА.По данни на Националния избирателен съвет кандидатите на проправителствената Единна социалистическа партия на Венецуела са спечелили изборите в 17 щата, а опозицията - в пет. Опозиционният Блок за демократично единство се представя по-добре, отколкото на изборите през 2012 г. Кандидатът им Хуан Пабло Гуанила ще оглави най-гъсто населения щат Сулия, където се добиват 40% от петрола.\"Не признаваме резултатите, обявени от Националния избирателен съвет\", заяви ръководителят на предизборната кампания на опозиционната коалиция \"Блок за демократично единство\" Херардо Блайд. Опозицията ще настоява за проверка на всички етапи на гласуването във всички щати на федералната република, включително там, където са победили нейни представители.В същото време, президентът Николас Мадуро обяви, че резултатът е \"голяма победа\" и че очаква партията му да спечели и в 23-ия щат, от който все още не са дошли резултатите - Боливар.Социалистите са си върнали щата Миранда, който включва по-голямата част от Каракас и е смятан за бастион на опозицията. По-малкият брат на Уго Чавес, Аргенис Чавес е избран за губернатор на земеделския щат Баринас, откъдето произхожда семейството му.От опозицията обаче смятат, че изборната победа на социалистите е станала благодарение на изборни измами.Избирателната активността е била 61,14%.", "date": "2017.10.16", "title": "Социалистите във Венецуела спечелиха изборите посред обвинения в измами"}
{"url": "https://offnews.bg/obshtestvo/gotvi-se-zabrana-obshtestveniat-savet-na-fonda-za-lechenie-na-detca-da-667372.html", "text": "Разногласия в Обществения съвет на Фонда за лечение на деца изплуваха покрай случая със сиамските близнаци от Сливен. Освен че членове на съвета се нападнаха взаимно чрез медиите, стана ясно още, че се готови нов правилник, който ще забрани на членовете на съвета да дават интервюта. Това ще може да прави само пиарът на фонда.Миналата седмица фондът отказа окончателно да финансира операция на сиамските близнаци от Сливен с мотива, че според медицинското становище за случаят е безнадежден. Гостувайки в студиото на bTV, Пенка Георгиева от Обществения съвет на фонда разказа, че по време на заседанието новият директор Мариета Райкова прекъсвала въпросите към професорката, оформила експертизата. Съмнително било още, че в рамките на едно заседание било докладвано, че три семейства с тежко болни деца декларирали, че оттеглят заявленията си към фонда. Георгиева обвини новия директор в опит да \"разчисти\" тежките случаи, като оказва натиск над родителите да оттеглят заявленията си, за да останат само по-леките казуси и така имиджът на фонда да се подобри.Тази сутрин, отново в интервю за bTV, друг член на Обществения съвет - Ана Илиева, постави под съмнение позицията на Пенка Георгиева и попита защо тя членува в съвета, след като не е представител на пациентска организация. Илиева попита защо Пенка Георгиева в свое интервю е обещала на семейството на сиамските близнаци, че фондът би финансирал операция в чужбина, ако се намери лекар, готов да поеме пациентите.Илиева отрече да се оказва натиск върху родители да оттеглят заявления. „При изискана документация, родителите не са я представили”, посочи тя.„Нямаме проблеми с новия директор. Изключително компетентна е, колегите също са на моето мнение. Тя е педантичен човек и гледа да изчисти натрупаните неща”, допълни Ана Илиева.Междувременно се подготвя нов правилник за Фонда на лечение деца. Според него институцията ще има свой говорител и само той ще може да дава изявления пред медиите. Това автоматично означава, че членове на Обществения съвет няма да могат да дават интервюта, което поставя под съмнение прозрачността и интересите на пациентите.„Не би трябвало да е така, но ако се приеме този правилник, ще се съобразим с него”, коментира Илиева.", "date": "2017.10.16", "title": "Готви се забрана Общественият съвет на Фонда за лечение на деца да говори пред медиите"}
{"url": "https://offnews.bg/politika/v-denia-na-aviatciata-novite-iztrebiteli-razdeliha-polititci-i-piloti-667373.html", "text": "В деня на авиацията и празник на Военновъздушните сили темата за купуването на нови изтребители извади на повърхността нови търкания между професионалното ръководство на бойната авиация и политиците.Бившият командир на ВВС и настоящ депутат от ГЕРБ и председател на комисията по отбрана Константин Попов обяви, че процесът по придобиване на нов изтребител ще се забави с една година.Пред БНТ той коментира решението на парламента, с което беше  на офертите в мандата на служебното правителство, където на първо място бяха посочени шведските \"Грипен\", а президентът Румен Радев беше атакуван за това, че е лобирал за тях.В бюджета за 2018 година ще има предвидени средства за закупуването на нови изтребители, заяви Попов. Връщането на процедурата за избор на боен самолет бави процеса, но според Попов това е предпазило страната ни от грешки. Според него сега министерството на отбраната трябва да доусъвършенства процесът на оценка.\"В резултат на доклада () процесът се връща горе-долу с една година назад за огромно съжаление. Мисля, че е важно бюджет за придобиване на нов изтребител през следващата година е планиран. Много е важно наистина Министерството на отбраната да си прегледа и доусъвършенства процеса на оценка. Ще бъдат изпратени нови оферти, тези оферти ще бъдат оценени отново и от там нататъка продължава процедурата със сключване на договори и ратифициране в Народното събрание. Грешки бяха посочени след сключването на един такъв договор. Естествено тази страна, която смята, че е ощетена, можеше да постави тези условия. Тогава щеше да бъде съвсем по-трудно да обясняваме защо сме допуснали някакви грешки по избора на този самолет\", каза още Попов.Все пак той е на мнение, че забавянето на процеса по купуване на нови изтребители не подобрява условията и пилотите и персонала във ВВС в \"правят чудеса от храброст и показват изключително сериозни качества и умения“. Пред \"Фокус\" Попов коментира, че те работят на предела на възможностите:\"Независимо от безкрайно ограничените ресурси, аз смятам, че българските ВВС и хората, посветили живота си на военно-въздушните сили, работят изключително силно и по никакъв начин не трябва да имат чувство за малоценност. Напротив – те са се доказали в много учения и според мен струват много повече от всички онези, които са безкрайно добре осигурени, защото с изключително малкото ресурси, които имат, тези хора наистина правят чудеса от храброст и показват изключително сериозни качества и умения“, коментира Константин Попов.  В същото време в интервю за \"Фокус\" началникът на Щаба на ВВС полк. Сергей Белкинов заяви, че е очаквал решението за купуване на нови изтребители да бъде взето тази година, но виждането на правителството и парламента било друго. „Ние очаквахме през тази година да започнат преговорите за доставката на нов тип боен самолет. За съжаление не такова разбиране проявиха правителството и в частност 44-ото НС, което върна изпълнението на проекта в един начален етап. Дали, кога и откъде ще бъде рестартиран проекта, е в прерогативите на Министерство на отбраната“, обясни полк. Белкинов.По думите му проведената процедура по класирането на офертите е била \"перфектна\". \"Беше съставен доклад, който да даде възможност на МС да вземе едно информирано решение по въпросите за придобиването на нов тип боен самолет. За съжаление всичко това не се случи и предстои да видим откъде ще бъде рестартиран процесът“, коментира той.Полковникът смята, че забавянето на процеса оказва негативно влияние върху хората във ВВС. Купуването на нови изтребители освен, че стана повод за конфликт, се превърна и в открит лобизъм. Пред БНТ бившият командир на бойната авиация Константин Попов заяви, че най-добрият изтребител е F-35, но страната ни не може да си го позволи. \"F-35 е бъдещето, изключителен самолет. Това се вижда при провеждане на учения. За съжаление е доста скъп\", коментира Попов. В полза на американските изтребители се  и шефът на депутатите от ГЕРБ Цветан Цветанов, в същото време бившият вече депутат , че президентът е взел 5 млн., за да лобира за шведите. ", "date": "2017.10.16", "title": "В деня на авиацията: Новите изтребители разделиха политици и пилоти"}
{"url": "https://offnews.bg/tenis/grigor-dimitrov-se-zavarna-na-rekordnoto-8-o-miasto-v-sveta-667374.html", "text": "Най-добрият ни тенисист Григор Димитров се завърна на рекордното за него 8-о място в световната ранглиста на АТР.През изминалата седмица той достигна до четвъртфиналите на “Мастърс” турнира в Шанхай, където до този момент не беше успявал да премине втори кръг.Българинът започна с трудна победа 3:6, 6:3, 7:6(6) над американеца Райън Харисън, след това елиминира с 6:3, 7:6(3) сънародника му Сам Куери, но в битка за полуфиналите преклони глава пред Рафаел Надал след 4:6, 7:6(4), 6:3 в зрелищен мач.Доброто представяне и спечелените точки в Шанхай позволиха на Григор да измести от 8-ата позиция контузения Стан Вавринка, за когото сезонът приключи предсрочно. 26-годишният Димитров е с актив от 3590 точки и със сигурност до края на сезона ще изпревари неиграещия вече Новак Джокович, който е №7 с 3765 точки.На върха продължава да бъде Рафаел Надал, който загуби финала в Шанхай срещу преследвача си Роджър Федерер. Испанецът оглавява ранглистата с 10 465 точки, докато рекордьорът по титли от Големия шлем има 8505.Трети е контузеният Анди Мъри с 5290 точки. Марин Чилич се изкачи до рекордната за него четвърта позиция с 4505 точки, изпреварвайки Александър Зверев, който има 4400. Доминик Тийм е шести с 3935, измествайки Новак Джокович.От другите българи Александър Лазов е №364 (+1) със 120 точки, Димитър Кузманов е №446 (+3) с 86 точки, а Александър Лазаров е №714 (-9) с 30 точки.", "date": "2017.10.16", "title": "Григор Димитров се завърна на рекордното 8-о място в света"}
{"url": "https://offnews.bg/psihologia/dzhastin-triudo-vazpitava-detcata-si-kato-feministi-667409.html", "text": "Канадският премиер Джъстин (Жустен) Трюдо разказа в интервю за списание \"Мари Клер\", че възпитава децата си като феминисти.„Занимавам се с политика, защото искам да направя света малко по-добър. По-добър за децата ми, за вашите деца. Гордея се с работата, която екипът ни върши, за да направи Канада по-отворена, по-приобщаваща и по-справедлива. Но най-важната работа, която върша, не е като политически лидер, а като родител. Всеки ден имам удивителната възможност, заедно със съпругата ми Софи, да уча трите си деца на съпричастност, състрадание, любов към себе си и силно чувство за справедливост“, казва министър-председателят.„Изключително много се гордея с дъщеря ми Ела-Грейс. Тя израства любезна, умна и отворена към света около нея. Обичам я и се притеснявам, защото като баща, син, съпруг и гражданин съм свидетел на неравностойни пречки, с които се сблъскват жените и момичетата всеки ден. 2017 година сме, но в Канада и по света жените и момичетата все още се сблъскват с насилие, дискриминация, стереотипи, които ги ограничават, и неравностойни възможности, които им пречат да постигнат своите мечти. За мен е лудост, че блестящата ми състрадателна дъщеря ще израсне в свят, в който, въпреки всичко, все още има хора, които няма да приемат сериозно нейния глас, защото е жена. Мога и ще работя всеки ден, за да премахна тези неравенства. Но също така знам, че най-мощното решение ще дойде от самата Ела. Софи и аз не можем да бъдем с нея във всеки тежък момент от живота й, за да я защитим, когато някой я кара да се чувства незначителна и тъжна. Така че най-доброто, което можем да направим, е да й помогнем да научи, че е равна с всички. Тя има огромна сила, която никой никога не може да й отнеме. Това означа да бъде феминистка“, споделя Трюдо.\"Аз съм късметлия, че имам невероятен партньор като Софи, която продължава да ме вдъхновява и да ме предизвиква и преди няколко години ми помогна да стигна до повратна точка. Говоря за това, че научи Ела, че тя може да бъде всичко, което иска да бъде. Равенството между половете не е само проблем за жените и момичетата. Всички ние ще спечелим, когато те има същите възможности като мъжете и момчетата и трябва да направим това реалност. Нашите синове имат силата и отговорността да премахнат сексизма и искам, когато синовете ми Ксавие и Адриан пораснат, да бъдат част от промяната. Но аз също искам да им помогна да се превърнат в съпричастни млади хора, силни съюзници, които да живеят в любов и привързаност към правосъдието. Искам синовете ми да избягат от натиска да бъдат по-специални от жените, тъй като това е вредно и за мъжете и хората около тях. Искам те да се чувстват комфортно и да бъдат феминисти, които се застъпват за това, което е правилно“, добавя премиерът.„Феминизмът не е само убеждението, че мъжете и жените са равни. Това е знанието, че когато всички сме равни, всички сме по-свободни. Това е безмилостен ангажимент да се търсим един в друг, защото така започваме да изграждаме свят, в който всеки се третира с уважение и признание. И това е непоколебимото убеждение, че всички хора имат едни и същи права, но този свят все още не съществува. Той може да бъде изграден от хора, които имат силно чувство за справедливост и съпричастност, които се застъпват за правата на другите и търсят начини за създаване на по-приобщаващи общности. Това е светът, в който искаме да живеем. Това е светът, в който искаме децата ни да живеят. Трябва да възпитаме децата си феминистки, защото те имат отговорността и силата да променят бъдещето си към по-добро“, смята Трюдо.", "date": "2017.10.16", "title": "Джъстин Трюдо възпитава децата си като феминисти"}
{"url": "https://offnews.bg/obshtestvo/ostavat-2-sedmitci-do-krajnia-srok-za-kandidatstvane-v-konkursa-chivas-667412.html", "text": "По-малко от две седмици остават до края на първия етап на най-мащабната международна инициатива за търсене на бизнес проекти със социална значимост – .Тази година в надпреварата са включени 29 държави от пет континента, сред които е и България. За участие са поканени всички стартиращи фирми, организации и социални предприемачи със социално-значими проекти, които вярват, че светът може да бъде по-добро място за живеене и използват силата на предприемачеството, за да внесат позитивна промяна в средата около тях. Сред най-важните условия за участие в  са наличието на оригинални идеи, амбиция, предприемачески дух и креативност.Крайният срок за участие в конкурса е 30 октомври 2017 г. и може да бъде направено чрез формата за кандидатстване на сайта .„България е от първите държави, включени още от самото начало на конкурса. Вярвам, че сме готови да изпратим български стартъп на глобалния финал. Участието в  е възможност за българския победител да стане част от голяма екосистема от хора от цял свят, които правят позитивна промяна около себе си и в света, както и възможност да придобият много полезни знания и компетенции“, коментира четвъртото издание на конкурса Боян Бенев, член на журито в .Всяка държава ще излъчи най-талантливите си млади предприемачи с проекти в социалната сфера, които ще се конкурират на глобалния финал. На 12 януари 2018 г. ще бъдат обявени финалистите и компанията победител в националния кръг, която ще има възможност да се включи в няколкоседмична бизнес акселераторска програма в Лондон. Целта на тази програма е да помогне на българския финалист да развие максимално потенциала на своята бизнес идея. Тази фаза на конкурса ще бъде последвана от три седмици онлайн гласуване, в което ще бъдат разпределени първите 200 000 щ. долара от наградния фонд. Във финалния етап на конкурса Chivas Venture, който ще се проведе през 2018 г., международно жури ще избере най-перспективните идеи и ще разпредели останалата част от наградния фонд.В рамките на българското издание на конкурса, който се провежда под мотото „Успелите спят по-малко“, е организирана серия от събития с наименованието , на които се представят вдъхновяващите истории на някои от най-успешните предприемачи в България.Специални гости на последното събитие от серията, което ще се проведе на 19 октомври от 20 ч. в Sbar (бул. \"Никола Й. Вапцаров\" 6), са Сергей Петров, от проекта в подкрепа на пчеларите Bee Smart Technologies, който ще разкаже за значението на културата в стартъп средата, Атанас Райков, директор бизнес развитие на Viber за Централна и Източна Европа и страните от ОНД на Viber за Централна и Източна Европа и директор Телеком партньорства, чиято лекция е на тема „В преследване на мечтите“, и Любомир Янчев от българския стартъп Melissa Climate, който ще зададе въпроса „Защо да НЕ стартираш собствен бизнес?”.Повече информация за конкурса ще откриете на адрес . Facebook събитие:  ", "date": "2017.10.16", "title": "Остават 2 седмици до крайния срок за кандидатстване в конкурса Chivas Venture"}
{"url": "https://offnews.bg/kultura/istanbul-cherven-grabna-nagradata-na-cinelibri-za-naj-dobra-adap-667391.html", "text": "На празнична церемония в Зала 1 на Националния дворец на културата бе връчена наградата CineLibri за “най-добър филм по книга”. Отличието за най-изкусна адаптация отиде при режисьора Ферзан Йозпетек за филма „Истанбул червен”, създаден по мотиви от собствения му едноименен роман. Отличието се присъди на лентата заради оригиналния режисьорски и кинематографичен подход към темата за пътуването към себе си и копнежа за промяна, пречупени през спомена за едно идилично минало. Филмът се явява своеобразно продължение на книгата, но остава верен на духа и атмосферата на текста. Международното жури, в състав Кийра Чаплин, Бруно Куле, Дориана Леондеф и Илиян Джевелеков, избра филма сред 8 екранизации от тази и миналата година.Ферзан Йозптек е роден в Истанбул, но от 17-годишен живее и твори в Италия. В първата му книга „Истанбул червен” се крие много от неговата лична история, а на корицата и можем да видим снимка на майка му. Във филмовата адаптация участват известните актьори от турски произход Халит Ергенч, Туба Бюйюкюстюн и Мехмет Гюнсюр. За създаването на екранизацията режисьорът снима в родния си град Истанбул за първи път от 16 години. Самият Истанбул е одухотворен и присъства във филма с цялата си носталгична красота като илюстрация на настроението на героите.Мотивацията за избора на журито може да бъде подкрепена и с фрагмент от книгата - „Истанбул червен” на Ферзан Йозпетек спечели награда CineLibri 2017, защото „когато разкажеш на някого живота си и той се превърне в история, мракът се превръща в светлина и светлината ти показва пътя.”Днес в България пристигна друг от специалните гости на CineLibri – израелският писател Давид Гросман. Настоящият носител на международната награда „Ман Букър” предстои да се срещне утре с президента на България Румен Радев. На 18-и октомври в литературен клуб „Перото” авторът ще присъства и на още една среща – с българските читатели, които ще могат в негово присъствие да научат повече за творчеството му.Фестивалът продължава с прожекциите на филмите от програмата до 22 октомври. Не пропускайте да видите отличения филм на голям екран.", "date": "2017.10.16", "title": "„Истанбул червен” грабна наградата на CIneLibri за най-добра адаптация по книга"}
{"url": "https://offnews.bg/sviat/zaharieva-kam-sebastian-kurtc-avstria-mozhe-da-razchita-na-balgaria-667367.html", "text": "Вицепремиерът и министър на външните работи Екатерина Захариева поздрави външния министър и председател на Австрийската народна партия Себастиан Курц за победата им на парламентарните избори в Австрия.\"Подкрепата на мнозинството от избирателите е най-високото признание за провежданата от Вас политика, насочена към благополучието на народа Ви и към изграждането на силна, просперираща и обединена Европа“, пише Захариева в телеграма до първия дипломат на Австрия. Федералния министър за Европа, интеграция и външните работи е 31-годишен и може да стане най-младият държавен ръководител в света.„Вярвам, че това партньорство ще придобива нови измерения както в интерес на страните ни, така и като принос в справянето с глобалните предизвикателства. Уверявам Ви, че можете и занапред да разчитате на страната ми като приятел и стратегически партньор и в светлината на предстоящото Австрийско председателство на Съвета на ЕС“, пише още Захариева.", "date": "2017.10.16", "title": "Захариева към Себастиан Курц: Австрия може да разчита на България"}
{"url": "https://offnews.bg/lajfstajl/silikonka-bogoslov-az-sam-badeshteto-na-pravoslavnata-tcarkva-monahi-667348.html", "text": "„Аз съм бъдещето на Българската православна църква, мога да работя като клисарка, тъй като монахиня няма да стана. Да си монахиня е призвание, а не работа и аз не съм достойна да бъда монахиня”, това заяви Илона Попова, студентката по богословие, която стана 3-та на конкурса „Мис Силикон”, пред Нова телевизия.„Не смятам, че съм направила нещо лошо. Сексапилът и еротиката не са грехове. Аз имах силикон още преди да вляза да уча богослов. Когато отидох на първите си лекции още бях с медицинската лента. След конкурса, срещу мен се направи подписка, за да ме изключат от богословския факултет, но тя беше пълна с фалшиви подписи. И знам кой я е събрал. Това е една монахиня или послушница, която е пълна със завист и злоба и ако аз бях на нейно място щях да си махна одеждите, тъй като щях да преценя, че съм недостойна”, разказва Илона.„Аз постоянно се моля. Всеки ден, всяка вечер. По време на конкурса не оставих религията си. Дори преди да изляза целунах кръста си и се прекръстих. Но не съм се молила за победа. Аз не пуша, не пия, нямам нощен живот”, добави студентката по богословие.„Вместо да са ми благодарни, че заради мен много хора научиха, че има Факултет по богословие, те се опитаха да ме изключат, но не успяха. Отидох на един конкурс и се съблякох по бански. Да не би да няма свещеници, които не си обличат бански? Има и аз съм виждала”, добавя Илона.„Ще сложа още силикон. Не обичам да се ангажирам с време, но ще сложа. Може да ме съди само този, който ми плаща силикона, а бюстът ми е подарък от майка ми”, разказва подгласничката в „Мис Силикон”.Студентката добави, че е загубила много приятели след скандала с конкурса „Мис Силикон” и живота й се е променил драстично, но въпреки това не съжалява. Разказва, че майка и баба й, с която живее, я подкрепят изцяло. В църковните среди също не усеща промяна или негативно отношение.На въпроса смята ли, че ще е добре да преподава на малки деца, Илона заяви, че е много по-добре децата да имат хубава и млада учителка, отколкото „злобна леличка”. Студентката иска да завърши образованието си и да запише магистратура в специалност „Социална дейност и пробация”.", "date": "2017.10.16", "title": "Силиконка богослов: Аз съм бъдещето на православната църква, монахиня няма да стана"}
{"url": "https://offnews.bg/zvezdi/oshte-dve-zheni-obviniha-harvi-uajnstijn-v-seksualen-tormoz-667351.html", "text": "Още две жени обвиниха Харви Уайнстийн в сексуален тормоз, съобщи BBC. Британската актриса Лизет Антъни казва, че продуцентът я е нападнал в дома й в Лондон в края на 80-те години, а друга жена, чието име не е съобщено твърди, че е била изнасилена от него през 1992 година.Антъни заяви пред Sunday times, че е съобщила за нападението на Уайнстийн в Лондонската полиция.Актрисата, която играе в британския телевизионен сериал Hollyoaks, каза, че се е срещнала с продуцента, когато е участвала в филма „Крул”  през 1982 година и предполагаемото нападение е станало няколко години по-късно.По думите на Антъни постъпката на продуцента е била жалка и след нападението тя се е чувствала отвратена и жалка.Освен това, една неидентифицирана жена разказва за вестник Mail On Sunday, че е била изнасилена от Уайнстийн през 1992 година, когато е работела в офиса на филмовата компания в Западен Лондон. Повече от 30 жени - сред които актрисите Анджелина Джоли, Гуинет Полтроу и Роуз Макгоуан, отправиха обвинения за изнасилване и сексуален тормоз срещу Уайнстийн. Продуцентът бе уволнен от филмовата си компания и бе изгонен като член на Американската академия за киноизкуство.Полицията в Лондон и в Ню Йорк разследват обвиненията срещу Уайнстийн.", "date": "2017.10.16", "title": "Още две жени обвиниха Харви Уайнстийн в сексуален тормоз"}
{"url": "https://offnews.bg/futbol/marka-kak-vaobshte-stoichkov-beshe-praten-za-pocheten-konsul-667377.html", "text": "Легендата на българския футбол Христо Стоичков беше яростно атакуван от страниците на мадридското спортно издание “Марка“.В свой коментар вестникът напада Камата заради подкрепата му за референдума за независимост на Каталуния и обидите към семейството на вицепремиера Сорая Саенс де Сантамария.Изданието приема с облекчение факта, че Стоичков вече няма да бъде почетен консул на България в Барселона изразява учудване, че такъв човек въобще може да бъде назначен на дипломатическа длъжност. През миналата седмица той беше снет от длъжността заради острите си думи и му бяха отнети редица привилегии.На практика Стоичков не е изпълнявал никаква дипломатическа дейност, тъй като живее и работи в САЩ. От бурните му реакции покрай отстраняването стана ясно, че то си мислел, че мандатът му е изтекъл.Ето какво написа \"Марка\" за Камата:“Почетният консул трябва да има ДНК, според което да пие чай с ръкавици. От такъв дипломат трябва да се чуват благи думи, а не кавги. Цяло чудо е, че Стоичков въобще беше консул на България в Испания заради своя заядлив речник и думи, които винаги са били извън приетите в протокола.Той сякаш изпълняваше ролята си по ботуши и разрошена коса. През миналата седмица беше спрян в името на дипломацията, костюмите и лачените обувки. Стоичков няма как да пасне в профила на почетния консул никога“, пише \"Марка\".", "date": "2017.10.16", "title": "\"Марка\": Как въобще Стоичков беше пратен за почетен консул?"}
{"url": "https://offnews.bg/futbol/igra-na-greshki-667381.html", "text": "Преди година хаотичните сцени, които май никой не очакваше, доведоха до сериозно наказание за Борусия и затваряне на Жълтата стена за един мач. Сега за охраната се грижеха 1000 полицаи и дори протестният марш преди мача, в който взеха участие 4500 души, мина спокойно. Грубите плакати бяха прибрани, отстъпили място на иронията („Стената на позора поздравява Позора на Бундеслигата“) и освиркванията.И те дадоха резулат – още в четвъртата минута Щефан Илсанкер подари топката на Пиер-Емерик Обамеянг и той спокойно вкара за 1:0. Това обаче беше само началото – седем минути по-късно грешки на Толян и Бюрки позволиха на Лайпциг да изравни – при това след безобидно центриране. Нова двойна грешка на Толян, съчетана със странни действия на Сократис (дърпаше екипа на Поулсен, вместо да го изпревари и да изчисти) доведе до 1:2.Дортмунд играеше слабо – бавно, без идеи, с твърде много връщания назад - и Петер Бос реагира, като пусна Вайгл и Пулишич. И националът на Германия сбърка с първото си докосване до топката, за да се наложи секудни по-късно Сократис да извърши нарушение в наказателното поле и да бъде изгонен. „Съжалявам за Папа и му се извинявам. Винаги боли да загубиш, още повече, когато си виновен по този начин“, каза Вайгл. Но беше късно - Огустен вкара за 1:3 и изглеждаше, че мачът е решен. Още повече Ралф Хазенхютл вече бе сменил Наби Кейта, който можеше да получи червен картон още в 30-та минута.Но не би – с пълен контрол и човек повече, Илсанкер реши, че му е скучно и направи две безсмислени нарушения за две минути и също получи червен картон. Лайпциг изглеждаше объркан, но не се виждаше как Борусия ще стигне до гол. Докато нова грешка – този път на Упамекано, който настъпа без да иска Обамеянг в наказателното поле – не доведе до нова дузпа. Дори и при 2:3 жълто-черните трудно стигаха до положения, но най-доброто от тях пак дойде след грешка.Халстенберг не успя да пресече подаване към Обамеянг, топката се отби последовстелно в крака и в ръката му и голмайсторът се озова сам срещу Петер Гулаш, но този път не преодоля вратаря. Лайпциг празува в края и имаше защо – упехът бе постигнат без Тимо Вернер, капитанът Вили Орбан и Емил Форсберг. А и в Мюнхен със сигурност са останали доволни. Ние, неутралните, също – може би този път, след пет години чакане – най-накрая ще има оспорвана битка за титлата между три равностойни съперника.Стига, разбира се, конкурентите на Байерн да намерят вариант Б – жълто-черните – тогава, когато не трябва задължително да играят със защита, толкова изтеглена до центъра, а Лайпциг – когато съперникът не го напада, а чака в своята половина. „Много сблъцъци и интрига, но слаб футбол. Не намерихме отговор на пресата на съперника и играхме зле в защита“, каза Петер Бос. „Сами се победихме – те нямаха положение и вкараха три гола“, добави Марио Гьотце.Факт е – мачът можеше да завърши 3:3 или 4:3. Но също така е факт, че подобна защитна нестабилност не печели трофеи.Място в историята:Кьолн. Една точка от осем кръга и голова разлика от -14 е най-слабият старт в историята на Бундеслигата. А можеше да е различно. В петък козлите получих дузпа, която беше отменена след консултация с видео асистента, а Чадрак Аколо вкара в добавнето време, за да донесе победата на Щутгарт с 2:1 – първа домакинска над Кьолн от 20 години насам.Важните неща от кръга:Херта влезе в новините, след като играчите коленичиха преди мача с Шалке 04 в израз на солидарност с атлетите в САЩ. Според критиците това цели привличане на внимание, но според столичани идеята е на самите футболисти. „Берлин е цветен и шарен и ние сме срещу всякаква дискриминация и расизъм. Берлин е космополитен и разнообразен град и отборът искаше да го покаже“, обясни спортният директор Михаел Преец. Не че това помогна на терена – Старата дама загуби с 0:2, а Харагучи бе изгонен.Юп Хайнкес се завърна подобаващо начело на Байерн – с 5:0 над Фрайбург. За първи мач не беше зле, но все пак това е любимият съперник на баварците напоследък, а и трудните мачове тепърва предстоят – след десетина дни шампионът на два пъти играе с Лайпциг – първо за купата, а после и за първенство.Осмият кръг е най-резултатният досега през сезона с 33 гола. При това два отбора – Аугсбург и Волфсбург - на два пъти наваксаха гол пасив, за да измъкнат 2:2. Якуб Блашчиковски донесе точката на вълците със своя път гол за клуба, като той се разписа след пауза от 1450 дни.Ларс Щиндл вкара великолепен гол за Борусия Мьонхенгладбах, за да поведе отбора към успех над Вердер с 2:0. Щиндл си свали технично топката, финтира с пета нищо неподозиращия Роберт Бауер и от малък ъгъл шокира също толкова изненадания Павленка. В следващия кръг Вердер играе с Кьолн и масовият тремор за това кой ще се представи по-зле не е за изпускане.Втора Бундеслига:Гройтер Фюрт изиграя своя мач номер 1000 във Втора Бундеслига. Балансът е 406 победи, 266 равенства и 328 загуби. Юбилеят беше отпразнуван със скромното 2:1 над Ауе. Иначе головата машина на Холщйн Кийл продължава да работи на пълни обороти – 5:3 срещу Хайденхайм и второ място в класирането, на три точки зад Фортуна, който спечели с 2:0 в Билефелд. Дуисбург на Илия Груев направи 0:0 с Брауншвайг, с което сложи край на серията от загуби, но е 15-и, на две точки пред 17-я Фюрт.Цитатите:„Смяна на треньора винаги води до намиране (отнякъде) на допълнителна енергия“ – Томас Мюлер за Юп Хайнкес. „Гладен съм“ – Тиаго коментира гола си срещу Фрайбург с кутия пица в ръка.„Топката можеше да отиде и на покрива на стадиона“ – треньорът на Айнтрахт Нико Ковач за изпълнението на Анте Ребич в Хановер.„Когато печелиш, си секси. А ние искаме да бъдем много секси“ – спортният директор на Майнц Рувен Шрьодер след 3:2 над Хамбургер. „Това е нещо, което дори шофьорът на автобуса на юношите им казва преди мач – ако не си вкараш положенията, става сложно“ – треньорът на Хофенхайм Юлиан Нагелсман.„В миналото, когато не овладееш топка, можеше да погледнеш лошо терена и да се оправдаеш с него. Сега обаче това не върши работа, защото терените са много добри. Вместо това играчите казват: „Пих грешното мляко на закуска и това се отрази на лактозната ми интолерантност“ – спортният директор на Байер Леверкузен Руди Фьолер.", "date": "2017.10.16", "title": "Игра на грешки"}
{"url": "https://offnews.bg/ikonomika/nov-zakon-otvaria-vratichka-za-nechisti-sdelki-s-zhp-tereni-tvardi-or-667368.html", "text": "С промените в Закона за железопътния транспорт, които вече минаха на обществено обсъждане, се прави опит за заобикаляне на друг действащ закон – този за държавната собственост. Това твърдят от Гражданската инициатива за обществен и релсов транспорт.До момента Министерски съвет бе длъжен да гласува изрични решения за преобразуването на всеки един имот публична държавна собственост в частна държавна собственост и това бе отразено в протоколите на всяко заседание, като след това можеше да бъде търсена лична отговорност от взелите решението министри, коментират от неправителствената организация.Според инициативата с готвените промени в Закона се отваря вратичка за директно прехвърляне на терени публична държавна собственост на железопътни предприятия, които по смисъла на Закона за държавната собственост автоматично ще стават частна такава, но вече без необходимост от изрично решение на Министерски съвет за преобразуването им.Така те могат лесно да бъдат продадени според чл. 43, ал. 4 от Закона за държавната собственост, а така отговорностите практически ще се размият и това ще отвори нова възможност за нечисти сделки с държавно имущество, твърдят от ГИОРТ. От организацията подчертават, че и в действащия Закон за държавната собственост е предвидена възможност за учредяване на ограничени вещни права върху публична държавна собственост, когато това е необходимо за изграждане на линейни обекти на техническата инфраструктура (включително железопътна) – т.е. правото на строеж върху публична държавна собственост може да се учреди, без да има необходимост от прехвърляне на тази собственост или промяна на нейния статут.", "date": "2017.10.16", "title": "Нов закон отваря вратичка за нечисти сделки с жп терени, твърди организация"}
{"url": "https://offnews.bg/evropa/estonia-podkrepia-balgaria-za-shengen-667380.html", "text": "Естония подкрепя присъединяването на България към шенгенското пространство, обяви външният министър на страната Свен Миксер в интервю за БНР.Естония е държавата, от която България ще поеме председателството на ЕС на 1 януари 2018 година. Страната е в Шенген от 10 години, а в последните 6 и в еврозоната. Смятана е за най-развитата в дигитално отношение страна-членка на ЕС.По линия на председателското трио имаме много добро сътрудничество с България и Австрия. С наближаване на края на Естонското лидерство, когато вие ще поемете щафетата, то става все по-интензивно. Имаме позитивно очакване и разбиране за съвместната ни работа. Тъй като един от приоритетите ни е сигурността - в най-широките ѝ граници, то трябва да кажа, че тези дни темата става все по-разпознаваема, защото не можем да отделим напълно вътрешната от външната сигурност. Смятам, че с България имаме близка преценка за това, което трябва да бъде направено за повишаване на сигурността и мненията ни по ключови въпроси в това отношение се препокриват - ние в Балтийския регион, вие - в Черноморския. Мисля, че и София, и Талин осъзнават сериозността на това предизвикателство, казва Свен Миксер.Според дипломата призивът на председателя на ЕК Жан- Клод Юнкер България и Румъния да бъдат приети в Шенген незабавно е основателен. \"Решението за това се базира на конкретни обективни критерии и ние винаги сме застъпваливиждането, че щом веднъж тези критерии са изпълнени, то не би трябвало да да бъдат поставяни допълнителни препятствия. Това е много важен принцип\", посочва той.", "date": "2017.10.16", "title": "Естония подкрепя България за Шенген"}
{"url": "https://offnews.bg/analizi/niu-jork-tajms-kiberpotentcialat-na-severna-koreia-e-globalna-zaplaha-667384.html", "text": "Наред с разработването на ядрено оръжие, способно да нанесе удар по континенталната част на САЩ, Северна Корея тайно е създала киберпрограма, използвана за кражби на стотици милиони долари, която може да предизвика хаос по света, пише в. \"Ню Йорк таймс\".Северна Корея разполага с армия от над 6000 хакери и все повече подобрява дейността си в тази област, посочва изданието, което цитира американски и британски служители.За разлика от оръжейните изпитания, за които Северна Корея понася международни санкции, кибератаките, извършвани от севернокорейците, не водят до ответен натиск или наказания, въпреки че Пхенян използва хакерските си способности, за да атакува своите противници на Запад.Също както западните анализатори някога се присмиваха на потенциала на севернокорейската ядрена програма, така експертите не отдаваха значение на възможностите на Пхенян в кибернетичната сфера, но сега признават, че хакерството е почти съвършено оръжие за КНДР, която е изолирана и няма какво толкова да губи.Примитивната инфраструктура на Северна Корея е много по-малко уязвима за ответни мерки, а нейните хакери действат извън страната. Санкциите не предлагат полезен отговор, а съветниците на севернокорейския лидер Ким Чен-ун се обзалагат, че никой няма да отвърне с военни средства на кибератака поради страх от катастрофално изостряне на ситуацията между Северна и Южна Корея.Миналата година севернокорейски хакери са се опитали да откраднат 1 милиард долара от федералния резерв на Ню Йорк, но буквена грешка им попречила. Те ограбвали по дигитален път сметка на централната банка на Бангладеш, когато банкерите се усъмнили в искане за теглене на пари, в което имало сгрешена дума. Въпреки това хакерите откраднали 81 милиона долара.През май 2017 г. британски хакер осуетил благодарение на чист късмет най-голямата севернокорейска кибератака до момента, която не успяла да доведе до голяма кражба на пари, но предизвикала срив на стотици хиляди компютри в десетки страни и за кратко парализирала Националната здравна служба на Великобритания.Според служители от разузнаването Северна Корея получава стотици милиони долари годишно от разпространяване на компютърни вируси с цел откуп, дигитални банкови обири и атаки срещу онлайн видеоигри. Напоследък севернокорейски хакери атакуваха и южнокорейски биткойн борси. Бивш шеф на британското разузнаване заяви, че печалбата на КНДР от киберкражби може да възлиза на 1 милиард долара на година, което се равнява на една трета от севернокорейския износ, отбелязва \"Ню Йорк таймс\".", "date": "2017.10.16", "title": "Ню Йорк таймс: Киберпотенциалът на Северна Корея е глобална заплаха"}
{"url": "https://offnews.bg/obshtestvo/v-lozenetc-12-chasa-bez-voda-dnes-spirat-ia-na-oshte-3-mesta-667274.html", "text": "Четири места в София ще останат без вода днес заради ремонтни дейности, предупреди \"Софийска вода\".В ж.к. \"Гевгелийски\" няма да има вода на ул. \"Попчево\" - от ул. \"Сехово\" до ул. \"Иван Карасулски\", ул. \"Гевгели\" - от ул. \"Попчево\" до ул. \"Богданци\". Причината е подмяна на сградно водопроводно отклонение. Водата ще бъде спряна от 9 до 16 ч.В кв. \"Васил Левски\" няма да има вода на ул. \"Капитан Райчо Николов\" - от ул. \" Рилска Обител\" до ул. \"Бесарабия\". Причината е прекъсване на сградно водопроводно отклонение. Водоподаването ще бъде спряно от 9:30 ч. до 17 ч.В ж.к. \"Зона Б-5\" водата ще бъде спряна по ул. \"Българска морава\" - от ул. \"Св .Св. Кирил и Методий\" до ул. \"Цар Симеон\" от 9 до 17 ч. заради подмяна на сградно водопроводно отклонение.В ж.к. \"Лозенец\" също няма да има вода. Тя ще бъде спряна по ул. \"Голо бърдо\" - от бул. \"Джеймс Баучър\" до бул. \"Черни връх\" и ул. \"Кап. Тодор Ночев\" - от ул. \"Голо бърдо\" до ул. \"Люботрън. Причината е монтаж на спирателни кранове и подмяна на сградно водопроводно отклонение. Вода няма да има от 10 до 22 ч.", "date": "2017.10.16", "title": "В Лозенец 12 часа без вода днес, спират я на още 3 места"}
{"url": "https://offnews.bg/ikonomika/api-prodalzhava-remontat-na-patia-prez-vladaia-karajte-po-am-liulin-667335.html", "text": "От обедните часове днес продължава ремонтът на участък от път I-1 (Е-79) София - Перник, през прохода Владая, съобщават от АПИ. В петък – 13 октомври, завършиха предвидените строителни дейности в отсечката от „Черния кос“ до паметника на Войнишкото въстание.В неделя нямаше ремонтни работи, за да не се затруднява трафикът.От днес, без спиране на движението, ще се ремонтира отсечката от Александровия мост до паметника на Войнишкото въстание.Трафикът ще се регулира със светофарна уредба. Превозните средства ще преминават в платното, в което в момента не се извършват строителни дейности.АПИ препоръчва на шофьорите да използват алтернативния маршрут по АМ „Люлин“, където за улеснение на трафика в участъка след тунел „Мало Бучино“ сутрин има две ленти за София, а следобед - две за Перник. Целта е повишаване безопасността на движение в отсечката, по която в момента се извършва аварийно обезопасяване на скатове и превозните средства преминават двупосочно в платното за София.В работните дни и в неделя сутрин от 6 ч. до 9 ч. в участъка от 5-ти до 11-ти км на АМ „Люлин“ има две ленти за София и една за Перник, а следобед от 16 ч. до 19 ч. има две ленти за Перник и една за София.През останалата част от денонощието по АМ „Люлин“, включително и в събота, движението се извършва двупосочно в платното за София.Необходимо е шофьорите да карат внимателно и да спазват пътната сигнализация.", "date": "2017.10.16", "title": "АПИ: продължава ремонтът на пътя през Владая, карайте по АМ Люлин"}
{"url": "https://offnews.bg/sviat/shte-obiavi-li-katalunia-nezavisimost-izticha-srokat-daden-na-puchde-667371.html", "text": "Броени часове остават до изтичането на крайния срок, даден от испанското правителство на регионалния лидер на Каталуния Карлос Пучдемон, за да изясни дали е обявил независимост на автономната област след референдума или не.Той символично провъзгласи Каталуния за независима страна миналия вторник, но секунди по-късно обяви, че ще отложи този едностранен акт, за да позволи организирането на преговори с Мадрид.Премиерът на Испания Мариано Рахой даде ултиматум на Пучдемон до понеделник да изясни позицията и след това до четвъртък да промени решението си, ако продължава да настоява за независимост. , ако избере независимост.Крайният срок за Пучдемон изтича в 10 ч. местно време днес.Ако Пучдемон потвърди, че обявява независимост на региона, Мадрид ще му даде допълнителен срок до четвъртък, 19 октомври, да даде заден ход, след което ще прибегне до член 155, позволяващ на испанското правителство да суспендира автономията на Каталуния.", "date": "2017.10.16", "title": "Ще обяви ли Каталуния независимост? Изтича срокът, даден на Пучдемон"}
{"url": "https://offnews.bg/obshtestvo/promeni-v-dvizhenieto-v-ovcha-kupel-do-15-dekemvri-667363.html", "text": "Промени в движението има от днес в столичния квартал \"Овча купел\". До 20 октомври се забранява влизането на пътни превозни средства в двете посоки по ул. „Монтевидео” между ул. „Боряна” и ул. „Акад. Константин Пашев”, като се пропуска движението по ул. „Маестро Кънев” и се осигури транспортния достъп до ул. „671”, съобщи Столична община. От следващия ден - 21 октомри до средата на декември автомобили няма да се движат в двете посоки по ул. „Монтевидео” между ул. „Боряна” и ул. „Акад. Константин Пашев”, като се пропуска движението по ул. „Народно хоро” и се осигури транспортния достъп до ул. „671”. Пак до 15 декември  се променят маршрутите на автобусни линии №№ 45 и 73. , както следва:Автобус № 45 в посока кв. „Овча купел” ще вози по маршрута си до кръстовище ул. „Монтевидео” и ул. „Боряна”, наляво по ул. „Монтевидео”, наляво по бул. „Никола Петков”, наляво по ул. „Любляна” и по маршрута си до метростанция Вардар.Автобусна линия № 73 в посока ж.к. „Овча купел” пътува по маршрута си до кръстовище бул. „Никола Петков” и ул. „Монтевидео”, направо по бул. „Никола Петков”, по ул. „Бойчо Бойчев”, по пътната връзка към ж.к. „Овча купел”, наляво по бул. „Президент Линкълн”, по ул. „Монтевидео” до обръщателното ухо за № 45 в кв. „Овча купел”. В посока ж.к. „Гоце Делчев” – от обръщателното ухо за № 45 по ул. „Монтевидео”, по бул. „Президент Линкълн”, надясно по пътната връзка към бул. „Никола Петков”, по бул. „Никола Петков”, наляво по ул. „Любляна”, надясно по бул. „Овча Купел“ и по маршрута си до ж.к. Гоце Делчев.", "date": "2017.10.16", "title": "Промени в движението в Овча купел до 15 декември"}
{"url": "https://offnews.bg/ikonomika/trajkov-za-aetc-belene-krazhba-na-miliardi-dvizhi-proekta-667382.html", "text": "Очевидно няма да бъде пропусната нито една възможност от „Белене” да продължат да се дърпат милиарди във всички посоки. Това заяви пред бТВ бившият енергиен министър Трайчо Трайков. По думите му това поставя проекта в една група с КТБ.Според него притесненията около „Белене” са „дали след тези 3 милиарда няма да изхвърчат още 30”.Според него финалната сума за „Белене” ще достигне 10-11 млрд. евро.Според него тя вероятно би била 200 лв. на мегаватчас.Според него най-добрият момент за преговори за оборудването е бил изпуснат, а той е бил, преди да платим парите, за да можем да използваме интереса на руските партньори.По думите му оборудването трябва да бъде вложено в проект, който не е в България.", "date": "2017.10.16", "title": "Трайков за АЕЦ Белене: Кражба на милиарди движи проекта"}
{"url": "https://offnews.bg/obshtestvo/wizz-air-puskat-nova-linia-ot-sofia-do-atina-667405.html", "text": "Авиокомпанията Wizz Air обяви нов маршрут от България. С ежедневни полети, стартиращи на 25 март 2018 г., най-новата линия на Wizz Air ще свърже София със столицата на Гърция, Атина. Местата по маршрута са вече в продажба и могат да бъдат резервирани на wizzair.com или чрез мобилното приложение WIZZ на цени от 9,99 EUR/19,99 лв.*, което включва безплатен ръчен багаж с максимални размери до 55x40x23 см.След неотдавнашното добавяне на маршрутите Ница, Лисабон и Малага към софийската си мрежа, Атина вече е четвъртата поред дестинация, с която Wizz Air ще свърже българската столица от март 2018 г. чрез нискотарифни полети.Атина е столицата и най-големият град на Гърция. Като люлка на западната цивилизация и европейска историческа столица, градът се гордее с богато културно наследство и същевременно е популярна и атрактивна дестинация с модерно излъчване, привличаща туристи целогодишно.След анонсирането на най-новия си маршрут до Атина, Wizz Air вече предлага 42 дестинации от трите български летища.", "date": "2017.10.16", "title": "Wizz Air пускат нова линия от София до Атина"}
{"url": "https://offnews.bg/ikonomika/bez-smiana-na-modela-pensiite-shte-ostanat-mizerni-667375.html", "text": "Пенсиите на близо 5000 души не са нараснали с обещаното увеличение от 1 юли тази година по силата на някакво постановление, а причината била в новата формула, която се прилагала за първи път сега.Потърпевшите нямали основание за ревизия и доплащане, тъй като действащата нормативна уредба е била приложена правилно.Така се оказва, че хиляди пенсионери са останали излъгани за увеличение на пенсиите, тъй като не са си получили обещаната индексация от 2,4%.Не е ясно с колко общо са ощетени, защото тази информация тепърва ще се изготвя от НОИ, който публично не е уведомил за проблема.Излезе, че повишението далеч не е за всички и понеже приходите в бюджета от данъци всъщност са недостатъчни, а от осигуровки не стигат, повишението е символично.Вината за това е в липсата на смелост и визия за предприемане на неизбежни и неотложни стъпки за радикална смяна на пенсионния ни модел.Само с истински реформи може постепенно да се преодолее дефицита в пенсионната система и да има реално нарастване на пенсиите.Иначе през следващата година всички пенсионери щели да си получат индексацията от 3.8%.А дано, ама надали.", "date": "2017.10.16", "title": "Без смяна на модела пенсиите ще останат мизерни"}
{"url": "https://offnews.bg/obshtestvo/iskat-globi-i-za-laeshti-kucheta-v-apartamenta-667370.html", "text": "Забраните, които трябва да въведат ред и тишина в живота на софиянци, предложени за обсъждане от Столична община, набъбват с нови предложения. Освен алкохола в паркове и градинки, пускането на прахосмукачка нощем и следобед, ремонти в почивните дни, гонки по улици и булеварди, миенето на стъкла по кръстовища и още куп регламенти, за които се предвиждат глоби, в становища към проекта за наредба се иска и наказание за собственици на кучета, които лаят силно в апартаменти. Как ще ограничите вдигането на шум от домашни любимци през определеното за почивка време, пита Tsvetan Kotsev. Той се оплаква, че съседите му имат две големи кучета, които след 22 часа тичат, тропат и лаят свободно. Той предлага в член 2 от наредбата да се добави \"и от домашни любимци\" след израза \"домашни дейности\". Може би ще ми отговорите, че те са животни и няма как да се контролират, но все пак стопаните им са длъжни да го правят. Иначе каква е разликата дали хора или животни ще вдигат шум в отреденото за почивка време, когато резултатът върху потърпевшите е един и същ, пише Коцев. В свое становище към наредбата бившият министър на екологията в правителството на Иван Костов - Евдокия Манева настоява освен гонките да се забрани и форсирането на коли и мотори нощем по булевардите в столицата. Не е достатъчно да се забрани организирането и провеждане на състезания с моторни превозни средства. Системния тормоз на гражданите се осъществява от мотоциклетисти и притежатели на мощни коли най-често в малките часове на денонощието чрез форсирането им и преминаването с голяма скорост по улиците.Това не са състезания ,а „разходки“ на притежателите на мотоциклети и мощни коли в часовете след 23 ч. по всички големи улици на София. Можете лично да се убедите ако постоите в нощните часове на която и да е от улиците –бул. \"Патриарх Евтимий\", ул. \"Г. С. Раковски\", ул. \"Ф. Нансен\", бул. \"Христо и Евлоги Георгиеви\", бул. \"България\" и много други. Необезпокоявани, пред очите на полицията, прелитат с грохот ,в т. ч. край болници, пише Манева. Тя предлага чл. 3 да се допълни със забрана за форсиране на моторни превозни средства при движение по улиците, като така според нея \"няма да се засегне неизбежното краткотрайно и не обезателно мощно форсиране след спиране на кръстовища. Манева иска още към забраната за палене на различни материали, да се добавят и растителни отпадъци от дворове и др. площи – мощни емитери на въглероден диоксид. Да се забрани денонощният режим на работа на обекти, когато се намират в непосредствена близост до жилищни сгради, и безпокоят с шума от дейността си живеещите наоколо граждани, иска Орлин Атанасов. Той дава пример с денонощна автомивка на самообслужване, изградена на 10 метра от кооперацията, в която живее. През нощта, когато е тихо, тупането на стелки в контейнера за смет, силната музика от почистван автомобил, прането на килими, че дори просто разговор между клиентите на автомивката, кънтят в спалните ни помещения като камбанен звън, допълван от яркото осветление, което блести в прозорците ни. През зимния сезон нощно време персоналът на автомивката мие площадката пред клетките от калта и натрупаните замърсявания в течаща вода, която се стича на платното на прилежащата ул. \"Марко Бочар\" и при ниски температури то се заледява, а това се случва на самото кръстовище с ул. \"Боян Магесник\", като ул. \"Марко Бочар\" има наклон към ул. \"Боян Магесник\" и всичко това създава огромни предпоставки за ПТП в сутрешните часове по време на пиковия трафик, пише още Алексиев. ", "date": "2017.10.16", "title": "Искат глоби и за лаещи кучета в апартамента"}
{"url": "https://offnews.bg/112/vazrasten-mazh-zagina-v-plamatci-sled-vzriv-na-gazova-butilka-667366.html", "text": "Възрастен мъж изгоря в апартамента си в Русе след взрив на газова бутилка и последвал пожар. Хората от целия блок са евакуирани. Инцидентът е станал на осмия етаж, възрастният мъж е живеел сам, съобщи бТВ. Пристигналите на мястото три екипа на пожарната са използвали термокамера, за да открият тялото на човека сред дима, причинил смъртта му. Голяма част от жилищата са наводнени, жителите на блока са прекарали нощта извън домовете си.", "date": "2017.10.16", "title": "Възрастен мъж загина в пламъци след взрив на газова бутилка"}
{"url": "https://offnews.bg/112/pitbul-nahapa-dete-na-godina-i-polovina-v-kardzhali-667389.html", "text": "Питбул е нападнал и нахапал дете на година и половина в Кърджали. От полицията в града съобщиха, че е задържан собственикът на кучето, който е на 51 години.Инцидентът станал в района на пазара в областния център в петък около 19.00 часа. Детето било с баба си на разходка, когато кучето се появило внезапно и захапало момиченцето в седалищната област.Детето е настанено в хирургичното отделение на кърджалийската болница.Собственикът на питбула напуснал мястото и е бил установен от криминалисти час след нападението. Срещу него е образувано досъдебно производство за нанесена телесна повреда.Работата по случая продължава разследващ полицай.", "date": "2017.10.16", "title": "Питбул нахапа дете на година и половина в Кърджали"}
{"url": "https://offnews.bg/obshtestvo/kakvo-iadat-detcata-ni-v-uchilishte-667390.html", "text": "Тази снимка на безплатните закуски, предложени миналата седмица на децата в едно българско училище, възроди отново дискусията за това доколко целесъобразно се изразходват държавните средства за здравословно хранене на учениците в началния курс.На снимката се вижда, че закуските са само тестени, а част от тях - с видимо съмнително качество. Тя бе споделена стотици пъти, а коментарите под нея са основно негативни.Движението Food Revolution Bulgaria, на чиято страница бе публикуван фотоматериалът, е подело кампания . Инициаторите призовават родители да изпращат снимки и от други училища, за да може темата да добие по-голям отзвук и да се формулират конкретни предложения за промяна.Общинските училища получават делегирани бюджети, от които са длъжни да отделят средства за осигуряване на една безплатна закуска за най-малките ученици. Тъй като това става чрез обществена поръчка, доставчиците се стремят да предложат най-ниска цена, а това неизбежно оказва влияние и върху качествено. В някои общини за закуска се плащат под 50 стотинки на дете на ден. Възниква въпросът докъде е разумният компромис и кога добрите намерения започват да правят лоша услуга на здравето на децата.Съществуват и добри примери, добавят родители. В някои училища например предлагат кисело мляко и плод. В същото време обаче училищните лавки са пълни с нездравословни храни.Сигнали по кампанията се приемат до 30 октомври. Те могат да се изпращат до специално учредената от доброволци фондация \"За храната\". Мисията на движението и фондацията е да популяризира идеята на Джейми Оливър за здравословно хранене сред децата.", "date": "2017.10.16", "title": "Какво ядат децата ни в училище"}
{"url": "https://offnews.bg/obshtestvo/slantce-i-umeren-viatar-dnes-mezhdu-9-i-22-gradusa-do-nedelia-667364.html", "text": "Днес ще бъде предимно слънчево и топло за периода с максимални температури между 21° и 26°. В Източна България ще духа до умерен северен вятър, показва прогнозата на НИМХ-БАН.Атмосферното налягане e по-високо от средното за октомври. През деня ще се задържи почти без промяна.Над планините ще бъде предимно слънчево. Ще духа умерен, по високите и открити части силен вятър от север-североизток. Максималната температура на 1200 метра ще е около 15°, на 2000 метра - около 10°.Над Черноморието ще бъде предимно слънчево. В сутрешните часове на места ще има мъгла или ниска слоеста облачност. Ще духа слаб до умерен вятър от изток-североизток. Максималните температури ще са 19-23°. Температурата на морската вода е 18-19°. Вълнението на морето ще бъде 1-2 бала.Ето с какво време ще продължи седмицата:", "date": "2017.10.16", "title": "Слънце и умерен вятър днес, между 9 и 22 градуса до неделя"}
{"url": "https://offnews.bg/politika/sotcialdemokratite-v-makedonia-s-kategorichna-pobeda-na-mestnite-izbor-667365.html", "text": "Управляващият в Македония Социалдемократически съюз (СДСМ) с лидер премиерът Зоран Заев спечели категорично местните избори. Вотът беше и подкрепа към управляващите за обещанието си да присъединят малката балканска страна към НАТО и ЕС, пише БТА.Социалдемократите на премиера Зоран Заев и националистите от ВМРО-ДПМНЕ, които управляваха в продължение на десетилетие, се състезаваха със свои кандидати в около 50 общини с преобладаващо македонско население. Етническите албанци са мнозинство в останалите 30 общини.Социалдемократите водят по гласове в 44 общини, включително в столицата Скопие, показаха първите резултати. Кандидатите на опозиционната ВМРО-ДПМНЕ са първи в 13 общини.На последните местни избори през 2013 г. консерваторите спечелиха 56 от всичките 81 общини, а социалдемократите само в четири, припомня Асошиейтед прес.Премиерът Зоран Заев обяви победа за партията пред голяма група симпатизанти пред сградата на правителството, откъдето поздрави народа за приноса му към свободния и справедлив вот.Лидерът на ВМРО-ДПМНЕ Никола Груевски заяви вчера, че изборите се провеждат в атмосфера на страх и заплахи и че има сведения за подкупване на избиратели.Полицията и местните наблюдатели съобщиха за най-малко 26 случая на изборни нарушения. Девет души са задържани във връзка с такива нарушения.Избирателната активност е била около 60 процента.Вторият тур е насрочен за 29 октомври.", "date": "2017.10.16", "title": "Социалдемократите в Македония с категорична победа на местните избори"}
