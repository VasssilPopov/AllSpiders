{"url": "https://offnews.bg/sviat/arestuvaha-balgarski-romki-v-atina-rasili-s-maznina-beztcenni-relikvi-687728.html", "text": "Гръцката полиция задържа две българки от ромски произход, които са заподозрени във вандалски прояви в едни от най-известните музеи в Атина през последните два месеца, съобщава АФП, цитирана от БГНЕС. Заподозрените са арестувани в Националния исторически музей в гръцката столица, който е дом на реликви от гръцката война за независимост от 19 век.Жените казали на полицията, че оставяли мазни петна от масло и смирна по експонатите, защото „според Светото Писание те били чудотворни”. Българките ще бъдат изправени пред съда в понеделник. През юли две жени на средна възраст оставили мазни петна по няколко дузини артефакти в Музея за византийски и християнско изкуство, който има една от най-големите колекции на религиозни реликви в страната.Инцидентът бе оповестен от гръцкия вестник „Катимерини”, а не от ръководството на музея. Министърът на културата на Гърция Лидия Кониорду тогава се опита да омаловажи инцидента.В края на август Музеят „Бенаки” – който притежава огромна колекция от гръцко изкуство, заяви, че две жени са напръскали с „мазна, безцветна субстанция без мирис”, част от експонатите. В повечето случаи служителите на музеите са успявали да отстранят мазните петна от артефактите. Но на някои от експонатите от дърво са нанесени щети – включително на изключително ценен коптски дървен кръст от 6 век.", "date": "2018.09.09", "title": "Арестуваха български ромки в Атина, ръсили с мазнина безценни реликви в музеи"}
{"url": "https://offnews.bg/futbol/trudna-no-sladka-pobeda-za-balgaria-nad-norvegia-687736.html", "text": "България определено осъществи мечтано начало в Лига на нациите. \"Лъвовете\" победиха Норвегия с 1:0 в двубой от Лига 3 на Група С от Лигата на нациите, игран на стадион \"Васил Левски\".Както преди 3 дни, така и тази вечер футболистите на селекционера Петър Хубчев стигнаха до доста труден, но сладък триумф над физически по-здравите скандинавци, които демонстрираха много организиран стил на игра.В герой за \"лъвовете\" се превърна Радослав Василев в 58-ата минута, след като успя да се разпише при първата опасна атака на нашите момчета в мача.Така България оглави еднолично групата си с актив от 6 точки, с 3 повече от отбора на Норвегия, който е втори. Походът на \"лъвовете\" в турнира продължава на 13 октомври, когато в София ще гостува селекцията на Кипър.", "date": "2018.09.09", "title": "Трудна, но сладка победа за България над Норвегия"}
{"url": "https://offnews.bg/ikonomika/shefat-na-bsk-v-balgaria-niama-investitcii-zaradi-koruptciata-687731.html", "text": "За поредна година най-големият чуждестранен инвеститор у нас са българските емигранти. Това заяви в предаването „120 минути” по бТВ Радосвет Радев, изпълнителен председател на Българска стопанска камара. По думите му, през миналата година те са превели в родината ни над 2 млрд. лева, а чуждестранните инвестиции са на стойност 1,7 млрд. лева.Шефът на БСК заяви, че новата социална функция на бизнеса – да плати за ненаемането на човек с увреждания, е пречка пред фирмите, защото това ще са около 500 млн. лв. годишно, които няма да бъдат вложени в инвестиционни проекти. Според него не е далеч деня, в който България ще започне да внася работна ръка от Киргизстан.", "date": "2018.09.09", "title": "Шефът на БСК: В България няма инвестиции заради корупцията"}
{"url": "https://offnews.bg/politika/bsp-sofia-pozorna-gavra-e-da-se-otricha-9-i-septemvri-687732.html", "text": "Наш дълг е да не допуснем възраждането на фашизма. Това заяви заместник-председателят на БСП - София и народен представител Христо Проданов в словото си по време на митинга за 9-и септември на Братската могила, който беше организиран от Градския съвет на БСП - София и на Българския антифашистки съюз.След това депутатът от Столетницата продължи в същия дух:", "date": "2018.09.09", "title": "БСП-София: Позорна гавра е да се отрича 9-и септември"}
{"url": "https://offnews.bg/politika/mladite-ot-abv-vinagi-s-rusia-sreshtu-neia-nikoga-687729.html", "text": "От партията АБВ, основана от бившия президент Георги Първанов, ни изпратиха прессъобщение, озаглавено \"АБВ-Младежи организираха викторина на тема „България и Русия през вековете” като част от програмата на 15-тия събор на приятелите на Русия\".И тъй като ни е трудно да го преразкажем без да увредим култовата 9-осептемрийска стилистика на пресслужбата на извънпарламентарните леви, ви го предлагаме в оригинал. Без редакторска намеса:", "date": "2018.09.09", "title": "Младите от АБВ: Винаги с Русия, срещу нея - никога"}
{"url": "https://offnews.bg/gimnastika/vladinova-taseva-i-kalejn-startirat-na-svetovnoto-oshte-utre-687718.html", "text": "Грациите ни Катрин Тасева, Невяна Владинова и Боряна Калейн стартират своето участие на световното първенство по художествена гимнастика още утре. В понеделник в \"Арена Армеец\" започват квалификациите на обръч и топка в индивидуалната надпревара при жените.Първият състезателен ден ще започне в 10:00 часа и ще продължи до 19:00 часа, а нашите момичета са в последния поток, който стартира в 17:10 часа.Всеки ден състезателките ще играят по един уред. В понеделник трите българки ще покажат съчетанията си с обръч. Първа на килима ще излезе Боряна Калейн, която е с 12-и стартов номер в потока, следва Невяна Владинова с 14 номер и Катрин тасева с 16-и.В първия поток в понеделник ще играе най-добрата гимнастичка на Израел Линой Ашрам, а във втория от 12:00 часа са рускините Александра Солдатова, Арина Аверина и Дина Аверина.Във вторник Тасева, Владинова и Калейн ще играят с топка във втория поток от 12:10 часа. Същият ден вечерта са и финалите на двата уреда.В сряда българките, но само Владинова и Тасева, ще представят композициите си с бухалки от 10:00 часа сутринта, а в четвъртък ще играят с ленти Боряна Калейн и Катрин Тасева от 14:00 часа. Вечерта са финалите на тези два уреда.Гимнастичките трябва да изиграят десет съчетания за отборната надпревара, като за крайния сбор се зачитат осемте най-високи оценки. Калейн и Владинова ще играят по три уреда в квалификациите, а само Тасева ще изпълни четирите си композиции.", "date": "2018.09.09", "title": "Владинова, Тасева и Калейн стартират на световното още утре"}
{"url": "https://offnews.bg/112/24-godishna-zhena-zagina-v-katastrofa-kraj-gabrovo-687714.html", "text": "24-годишна жена загина в катастрофа на пътя Габрово – Севлиево.Пътният инцидент е станал тази сутрин край село Враниловци.Блъснали са се два леки автомобила, които са се движили в посока Севлиево.От сблъсъка жена, която е пътувала на предната седалка до шофьора в едната от колите, е изпаднала и е загинала на място.", "date": "2018.09.09", "title": "24-годишна жена загина в катастрофа край Габрово"}
{"url": "https://offnews.bg/volejbol/lavovete-tragnaha-s-pobeda-na-svetovnoto-687739.html", "text": "Мъжкият национален отбор по волейбол записа безапелационна чиста победа над Финландия в стартовия мач на световното първенство, на което страната ни е съвместен домакин заедно с Италия.Във Варна възпитаниците на селекционера Пламен Константинов се наложиха над скандинавския си опонент с 3:0. \"Лъвовете\" спечелиха отделните части с 25:21, 25:19 и 25:22. Успехът на старта на турнира е много важен за българския отбор, който по традиция среща много трудности срещу финландците.Днес победата срещу подмладения финландски състав дойде лесно, а това трябва да вдъхне увереност в нашите момчета за следващите мачове. Българите предстои да се изправят срещу Иран (13 септември), Пуерто Рико (14 септември), Куба (16 септември) и Полша (18 септември).“Хубаво начало, чиста победа, като резултат най-доброто, което можеше да очакваме за старт на Световното първенство. Като игра, имаме много плюсове, които да добавим в следващите мачове, надявам се. Това също ми дава оптимизъм, защото днес изиграхме един мач, в който не сработи нашата блокада най-вече. Отдавам го и на това, че в много от ситуациите финландците не рискуваха, не търсиха риска, а търсиха повече топката да остава в игра.Имаме много \"пипнати\" топки като проценти, което означава, че сме прочели играта на разпределителя им, но ефективността ни на блок е ниска. Това е един от плюсовете, които ще се появят и ще ги добавим в следващите мачове. И другото, на което трябва да обърнем внимание, че и във втория и третия гейм ние самите оставяхме финландците в играта.Имаше ситуации, в които, ако бяхме по-концентрирани и обработвали топката в контраатака и бяхме използвали техните слабости, можеше резултата да е 20:10 примерно, а ние продължавахме да ги връщаме в гейма, което с по-опитен отбор може да обърне мача. Това са детайли, които трябва да изчистваме за напред. Ще се опитаме да им стъжним живота на Иран”, заяви Пламен Константинов след успеха.", "date": "2018.09.09", "title": "\"Лъвовете\" тръгнаха с победа на световното"}
{"url": "https://offnews.bg/futbol/jejts-zapazi-liderskata-pozitcia-vav-vueltata-687737.html", "text": "Французинът Тибо Пино спечели 15-ия етап от колоездачната обиколка на Испания, който беше с дължина 178.2 километра от Рибера де Ариба до Лагос де Ковадонга.Пино атакува на последната височина и успя да се откъсне, за да финишира сам с време 5:01:49 часа. След него се наредиха Мигел Анхел Лопес (Колумбия) на 28 секунди и временният лидер Саймън Йейтс на 30.След този етап Йейтс запази червената си фланелка, като има преднина от 26 секунди пред Алехандро Валверде.Планинският етап, с който завърши втората седмица на Вуелтата, предложи две височини от първа категория. След множество опити за откъсване, 12 състезатели се откъснаха от основната група и взеха преднина от 4 минути пред основната група.15 километра преди финала групата на бегълците се стопи до 10 души, а Иван Гарсия Кортина се откъсна. След 8 километра преднината му беше заличена от Мигел Анхел Лопес, който направи самостоятелна атака. Малко по-късно групата започна да се разкъсва и пет километра преди края атакуваха Саймън Йейтс, Алехандро Валверде, Ригоберто Уран- който се беше присъединил към групата, както и Тибо Пино.С приближаването на финала групата намаляваше все повече. Поредният колоездач, който опита да се възползва от умората на Уран и Йейтс, беше Енрик Мас. Той обаче нямаше сили за нещо повече от 5-ото място днес.Начело в генералното класиране е Йейтс с общо време 64:13:33 часа, следван от Валверде на 26, Наиро Кинтана на 33 и Лопес на 43.", "date": "2018.09.09", "title": "Йейтс запази лидерската позиция във Вуелтата"}
{"url": "https://offnews.bg/politika/ninova-za-9-septemvri-neka-pochetem-horata-koito-posvetiha-zhivota-s-687720.html", "text": "\"На Девети септември отдаваме почит на всички, дръзнали да се изправят срещу фашизма.\"Това написа в официалния си Фейсбук профил лидерът на БСП Корнелия Нинова.Тя твърди, че антифашистите \"мечтаеха за свобода, бориха се и даваха живота си за нея - в България, в Европа и в света.\"\"Поклон пред смелостта, вярата и саможертвата им. Нека на днешния ден почетем хората, които посветиха живота си да изградят съвременна България. И да бдим никога повече да няма фашизъм. Честит празник\" - пише още Корнелия Нинова.", "date": "2018.09.09", "title": "Нинова за 9 септември: Нека почетем хората, които посветиха живота си да изградят съвременна България"}
{"url": "https://offnews.bg/obshtestvo/pametnikat-na-savetskata-armia-e-zaliat-s-biala-boia-i-avtomobilno-mas-687722.html", "text": "Паметникът на съветската армия в София е залят с бяла боя и автомобилно масло.Бялата боя е покрила манипулативния надпис \"На съветската армия освободителка от признателния български народ\", който стои в основата на монумента. Автомобилното масло е разлято на стълбите пред паметника.Полиция охранява района.В 18 ч. днес се очаква Градският съвет на БСП - София да проведе \"тържествения си митинг на Братската могила\".Съюзът на комунистите в България, Движение „Че Гевара\" и фондация „Безсмъртният полк\" пък призоваха за национална акция „Цвете за Победата\" - да се полагат цветя \"пред паметниците на героите-антифашисти, отдали живота си за Победата над капитализма и фашизма.\"", "date": "2018.09.09", "title": "Паметникът на съветската армия е залят с бяла боя и автомобилно масло"}
{"url": "https://offnews.bg/politika/bsp-sofia-vnasia-v-stolichna-obshtina-podpiska-sreshtu-travestitite-687725.html", "text": "В понеделник в 11.30 ч. общинският съветник от БСП Николай Николов официално ще внесе в Столична община подписка срещу травеститите и хамалите. За 8 дни в края на август той събра над 1000 подписа срещу травеститите и хамалите на бул. \"Христо Ботев\" и площад \"Македония\" в София, съобщават от пресцентъра на БСП - София.Заедно с подписката Николай Николов ще внесе и питане към кмета Йорданка Фандъкова с въпроси по темата.Преди да внесе подписката общинският съветник ще се включи в протеста с искания за строеж на ясли, детски градини и училища, който ще се проведе в 10.30 ч. пред входа на Столична община.Протестът с настояване за решаване на проблема с недостига на места в детски градини и училища, както и за кадрови промени в Дирекция \"Образование\" в СО, ще бъде подкрепен и от Младежката организация на БСП - София.", "date": "2018.09.09", "title": "БСП - София внася в Столична община подписка срещу травеститите и хамалите"}
{"url": "https://offnews.bg/kultura/ivo-dimchev-shokira-dori-britanskite-tabloidi-takova-chudo-ne-biahme-687724.html", "text": "Българският артист Иво Димчев, който участва в британския X Factor, днес е на страниците на почти всички британски таблоиди. А видяното и чутото от него най-накратко могат да се опишат на нашенски с думите \"Те такова чудо още не бяхме виждАли\".Странно, впечатляващо, провокативно са само някои от определенията на страниците на The Sun и Daily Star. А Radio Times дори си е направил труда да извади и други изпълнения на 42-годишния български творец и убедено заявява, че не само че е най-странният участник в британския X Factor, но е и още по-странен, отколкото си мислите. За доказателство са приложени няколко видеа на Димчев. Авторът Джеймс Гил започва статията си за българина с думите:Шокиран от изпълнението остана дори и суперзвездата Роби Уилямс, който е член на журито на британския музикален формат.Публиката също бе силно изненадана, а оценките за артиста ни се разделиха.Вижте и чуйте сами!Наскоро Иво Димчев призна, че от 12 години живее с вируса на СПИН. Обясни и че се е заразил при случаен хомосексуален контакт в Хърватия.", "date": "2018.09.09", "title": "Иво Димчев шокира дори британските таблоиди: Такова чудо не бяхме виждали"}
{"url": "https://offnews.bg/112/motorist-zagina-sled-udar-s-dzhip-v-plovdiv-687719.html", "text": "54-годишен моторист загина след удар с джип в Пловдив.Пътният инцидент е станал тази сутрин на кръстовище в жк \"Тракия\".По първоначални данни джип Дайхатсу предприел завой и e отнел предимството на мотоциклет Кавазаки.При удара на място e загинал 54-годишният моторист.Джипът се е преобърнал по таван. Той е управляван от 33-годишна жена.В джипа е имало трима пасажери. Единият от тях, 74-годишен, е откаран в болница.33-годишната жена е с отрицателна проба за алкохол.", "date": "2018.09.09", "title": "Моторист загина след удар с джип в Пловдив"}
{"url": "https://offnews.bg/leka-atletika/majkal-dzhonsan-pretarpial-lek-infarkt-687716.html", "text": "Американската легенда в леката атлетика Майкъл Джонсън е получил мини инфаркт. 50-годишният бегач сподели в официалния си профил в социалната мрежа Туитър, че вече се възстановява вкъщи и е преживял преходна исхемична атака.\"Добрата новина е, че съм обратно вкъщи с моето семейство, чист от всякакви сърдечни проблеми и вече направих голям прогрес по пътя към пълното си възстановяване\", пише Джонсън.Американецът беше коментатор към BBC по време на европейското първенство по лека атлетика в Берлин между 6 и 12 август. Той е деветкратен световен шампион и има резултат от 19.32 секунди на 200 метра и 43.18 секунди на 400 метраПостиженията бяха и световни рекорди, докато Юсейн Болт не записа 19.19 секунди през 2009 година на 200 метра, а Уейд Ван Ниекерк не измина едната обиколка за 43.03 секунди по време на Олимпийските игри в Рио през 2016 година.", "date": "2018.09.09", "title": "Майкъл Джонсън претърпял лек инфаркт"}
{"url": "https://offnews.bg/leka-atletika/mirela-demireva-vinagi-gledam-da-oprostiavam-neshtata-687721.html", "text": "Олимпийската вицешампионка от Рио 2016 Мирела Демирева очевидно много си обича професията. Сребърната медалистка от европейското първенство в Берлин тази година сподели в предаването \"Тази неделя\" по bTV, че високият скок е изкуство. \"Винаги гледам да опростявам нещата. Цяло лято се подготвях за Берлин, но никога преди не съм пропускала две височини. Приемам съвети, но винаги сама взимам решенията, защото само аз нося отговорност за тях.От много малка не искам съвети от родителите си относно спорта, защото за мен е важно да разчитам на тях като на родителите и вкъщи всичко да е наред.Най-трудно ми беше след операцията на глезена през 2008 г. Това е част от спорта, но понякога просто не издържаш физически или дори психически.Тогава ми казаха, че може би няма да скачам отново. За мен високият скок е изкуство, творба. Той носи смисъл, провокация и красота\", каза Демирева.", "date": "2018.09.09", "title": "Мирела Демирева: Винаги гледам да опростявам нещата"}
{"url": "https://offnews.bg/obshtestvo/divata-brazilia-po-viasat-nature-687630.html", "text": "Бразилия е дивото сърце на Южна Америка, дом на повече животински видове от всяка друга страна на планетата, но и земя на екстремности, където животните трябва да се научат да се адаптират, за да оцелеят. Поредицата \"Дивата Бразилия\" по Viasat Nature следва интимния живот на изключителен набор от животни, докато времето се мени от огромните наводнения на влажния сезон до опустошителните пожари на сухия сезон.От първите дни на кафяв капуцин - една от най-интелигентните маймунки в света - до гигантско семейство речни видри, принудени да се сблъскат с местни ягуари, \"Дивата Бразилия\" показва някои от най-емблематичните животински видове на екрана по нов и вълнуващ начин, предлагайки интимен и незабравим поглед към тази динамична и вълнуваща страна. Можете да я гледате в неделя, 9 септември, в 17:00.", "date": "2018.09.09", "title": "Дивата Бразилия по Viasat Nature"}
{"url": "https://offnews.bg/obshtestvo/vremeto-dnes-slanchevo-do-obed-oblachno-sledobed-687707.html", "text": "Днес ще бъде слънчево, но в следобедните часове отново ще има временни увеличения на облачността, по-значителни над източната половина от страната.На места там ще има валежи, в отделни райони и с гръмотевици.Максималните температури ще са между 25 и 30 градуса, в София - около 25.Над Черноморието ще бъде слънчево. След обяд облачността ще започне да се увеличава и по-късно през деня и през нощта срещу понеделник на много места ще има валежи. Максималните температури ще са между 26 и 29 градуса.Температурата на морската вода ще е около 26 градуса.В планините ще бъде предимно слънчево. В следобедните часове ще има временни увеличения на облачността, но само на отделни места ще превали за кратко. Ще духа умерен до силен северозападен вятър.Максимални температури на 1200 метра - около 19 градуса, на 2000 метра – около 11.", "date": "2018.09.09", "title": "Времето днес: Слънчево до обед, облачно следобед"}
{"url": "https://offnews.bg/knigi/viktor-suvorov-razkriva-taktikata-na-spetcnaz-tajnata-armia-na-savet-687709.html", "text": "Утре, 10 септември, излиза от печат новата книга на Виктор Суворов – СПЕЦНАЗ (Тайната армия на Съветския съюз).За първи път документалното изследване със заглавие СПЕЦНАЗ излиза във Великобритания през 1987 г. Заради пазения в дълбока тайна термин и частите със специално предназначение (СпН), чието съществуване Главно разузнавателно управление отказва да признае, нито едно издателство не се осмелява да го публикува в оригинал. В бившия СССР книгата се разпространява нелегално в превод от английски. Едва днес тя вижда бял свят и в Русия на руски – но вече основно преработена и допълнена от автора.В българското издание, което „Факел експрес“ пуска от печат непосредствено преди руското, читателят ще намери своеобразно продължение на знаменитите книги на Виктор Суворов „Аквариумът“ (1997) и „Основи на шпионажа“ (2016). „Своеобразно“, защото ще научи някои нови, потресаващи подробности не само за методите на работа на най-могъщото военно разузнаване в света, но и за превъплъщенията на вездесъщия Спецназ в Путинова Русия. И не само в нея.Авторът е завършил Киевското висше общовойсково командно училище, което е подготвяло офицери за съветското военно разузнаване, и е работил и на трите равнища на разузнаването – тактическо, оперативно и стратегическо.В 66-а гвардейска учебна мотострелкова дивизия на Прикарпатския военен окръг Владимир Резун (Виктор Суворов) две години подготвя сержанти в тактическото разузнаване за ротите за дълбочинно разузнаване, които взаимодействат с частите на СпН, минават през същата подготовка, разполагат със същото оръжие и използват същата тактика.След това Резун служи в Разузнавателния отдел на щаба на Приволжкия военен окръг, където проверява бойната подготовка на 808-а отделна рота на СпН. За да изпълнява тази задача, е било необходимо не само да познава тактиката и въоръжението на частите на СпН, но и да участва заедно с разузнавателно-диверсионните групи в ученията и тренировките им: скокове с парашут и безкрайно дълги и изтощителни преходи в дъжд и сняг, в студ и пек.Вече под дипломатическо прикритие в резидентурата на ГРУ, авторът обикаля нощем какви ли не местности, за да набележи местата за тайници и за десант на разузнавателно-диверсионните групи, да определи маршрути към обектите с особена важност и пътищата за изтегляне, да издирва и вербува агентура на СпН.Тази книга е уникален отчет – и начин да разберете с подробности службата в частите на СпН отвътре; тя е откровен разказ за елита на съветските Въоръжени сили, пълен с шокиращи подробности – за бойците, които в тила на врага трябва да убиват ранените си другари, бойците, които внезапно се появяват там, където изобщо не ги чакат, изпълняват си задачата и изчезват, бойците, които са способни да парализират живота на цяла държава.И които са готови да жертват живота си, за да изпълнят поставената им бойна задача.1Преди да започнат бойни действия отвъд фронтовата линия, подразделенията на Спецназ трябва да попаднат там по някакъв начин.Началото на войната може да бъде предшествано от период на изострени отношения. Тоест от постепенно или внезапно влошаване на международната обстановка, когато отношенията между бъдещите воюващи държави стигат до крайна степен на напрежение.Войната обаче може да започне и с внезапно нападение без никакъв предварителен период, тоест когато политическият барометър показва ясно време, в което нищо (наглед) не предвещава чудовищен ураган.Пример за период на изострени отношения може да е Карибската криза през октомври 1962 година, когато и съветските, и американските въоръжени сили, включително ракетно-ядрените, бяха в най-висока бойна готовност и във всеки момент някой можеше да даде команда да се натиснат червените копчета.В онзи момент човечеството за пръв път в историята си стигна до границата, зад която се очертаваше всеобщо унищожение в глобална ядрена война. Да благодарим на съдбата, че този период не прерасна в трета (и последна) световна война.За пример на начало на война без период на изострени отношения можем да посочим нахлуването на 40-а армия в Афганистан през 1979-а. Касапницата продължи десет години. Но кой дори седмица преди началото й би могъл да предположи, че ще избухне страшна война, най-дългата в историята на Съветския съюз – и последната в историята му?Преди началото на всяка война, независимо има ли период на изострени отношения, или не, е желателно да имаме поне малка част военни диверсанти на територията на противника.При „освободителните походи“, които Съветската армия предприе през втората половина на ХХ век, малки подразделения на Спецназ винаги се прехвърляха в районите на предстоящия конфликт предварително и започваха да действат още преди мащабното нахлуване. Така става в Унгария, в Чехословакия, в Афганистан.Именно такъв е планът за действие и в голямата война срещу Запада. Начините за проникване на вражеска територия са много. Един пример. В чуждо пристанище се разтоварва търговски кораб, превозващ дървен материал (освен с дървен материал, газ и нефт Съветският съюз нямаше с какво да търгува). През нощта група обучени плувци се спускат във водата по въжена стълба, гмуркат се и плуват до малка стара яхта, купена отдавна от неизвестно кого и закотвена на пристанището. Яхтата отдавна не се използва, но никой не я пипа, понеже е застрахована, а мястото є на пристанището е платено за години напред. И яхтата си се полюшва сред другите яхти, стари и нови, моторни и с платна. По пристанищата такива яхти има стотици и хиляди. На запуснатата яхта, оказва се, има съвсем благоприятни условия за живот, някой е оставил запаси от консерви и вода за много и много дни. Радиоапаратурата на яхтата си работи, значи нямаме нужда от своя. Остава ни да чакаме и да наблюдаваме – денонощно. При опасност може да се изтеглим без проблеми – един от отсеците на трюма е пробит и прилича на малък басейн. През него може да се излезе в морето.Диверсантите чакат своя час, но ето че идва сигнал да се изтеглят по същия начин: идва поредният кораб с дървен материал и ги взема, понеже този път войната е отменена.Ако не я отменят, бойците ще пристъпят към изпълнението на задачата си.Същият вариант в опростен вид: същият кораб влиза в пристанището, част от екипажа съвсем легално излиза в отпуск да огледа забележителностите на града. На другия ден корабът си заминава. Никой не пита колко души са слезли на брега и колко са се върнали на кораба. А всичко нужно на останалите на брега отдавна е сложено в тайници от офицерите на ГРУ, които действат под дипломатическо прикритие.Още един вариант. Групите на Спецназ са на бойно дежурство на борда на съветските търговски и риболовни кораби. Дежурството се свежда до лежане и спане, да наваксат не само вече пропуснатия сън, но и бъдещото си недоспиване. Ако не дойде заповед, ще лентяйстват чак докато не се приберат вкъщи, в смисъл в родината. Но ако дойде сигнал, едновременно, от много търговски и риболовни кораби, ще слязат на вражеския бряг. Пътува си такъв кораб в неутрални води, през нощта спускат надуваема лодка и с нея бойците стигат до брега.На територията на врага в мирно време пътуват съветски влакове и съветски тирове. В даден момент част от водачите, кондукторите, шафнерите и пътниците може да изчезнат някъде. Съветски туристически групи може да пристигнат в някоя чужда столица и да се настанят в хотел в самия център. Колкото до оръжието им – то отдавна е в тайниците, сложено там от офицери на ГРУ, които се преструват на дипломати.Групите може да дойдат на територията на противника и от територията на неутрални държави. Едно от предимствата в това е, че противникът не наблюдава границите си с неутралните държави толкова бдително, колкото границите с комунистическите страни. Пристигането на група на Спецназ от неутрална страна може да остане незабелязано както за противника, така и за самата неутрална държава.2Прехвърлянето на подразделения на Спецназ в определен район преди началото на бойни действия може рязко да увеличи шансовете за победа във войната. Но този вариант страда от два сериозни недостатъка:– първо, в случай че открие диверсантите на своя територия, противникът може да се сети накъде вървят нещата и да нанесе изпреварващ удар;– второ, каквото и да правиш, по този начин не можеш да прехвърлиш големи сили.А съветското командване подготвя за война десетки хиляди диверсанти. При всеки възможен сценарий основната маса бойци на Спецназ би могла да бъде прехвърлена във вражеския тил не преди началото на войната, а чак когато тя избухне.Генералният щаб на Въоръжените сили на СССР изхожда от предпоставката, че бъдещата голяма война може да е само ядрена: щом човечеството вече е открило тайната на ядрената енергия и я е използвало за бойни действия, значи така и ще продължи.Проникването на хиляди диверсанти в дълбокия тил на противника може да стане единствено със самолети. За тази цел системата на ПВО на противника трябва внезапно и сигурно да бъде поразена. Това е възможно единствено с едновременен мощен ядрен удар по множество цели. И чак след този удар може да започне масовият десант.Разпределението на ролите е следното:Разузнавателно-диверсионните роти (навремето са се наричали роти за разузнаване в дълбочина) на разузнавателните батальони на мотострелковите и танковите дивизии се вкарват в тила на противника в полосата на действието на дивизиите си на дълбочина до 100 километра.Отделните роти на Спецназ на общовойсковите и танковите армии работят в полосата на действие на армиите си в дълбочина 100 до 500 километра от фронта.Бригадите на Спецназ на фронтовете работят в полосата на фронтовете си в дълбочина 500 до 1000 километра от предния край на фронта.Бригадите на Спецназ на флотовете – в океаните и моретата и по крайбрежията им.Полковете на Спецназ, които са подчинени на Върховното главно командване, както и агентурата на Спецназ – по целия свят.", "date": "2018.09.09", "title": "Виктор Суворов разкрива тактиката на СПЕЦНАЗ - тайната армия на Съветския съюз"}
{"url": "https://offnews.bg/politika/za-9-septemvri-saiuzat-na-komunistite-v-balgaria-zashtitava-narodnia-687710.html", "text": "Пресбюрото на Съюза на комунистите в България излезе днес с обръщение за 9 септември, в което защитава Народния съд.\"Престъпниците, довели страната до национална катастрофа, са осъдени от Народния съд, който раздава своето правосъдие под прякото наблюдение на страните победителки във Втората световна война – СССР, САЩ и Великобритания\" - твърдят комунистите.Днес Съюзът на комунистите в България, Движение „Че Гевара\" и фондация „Безсмъртният полк\" ще отбележат 9 септември с национална акция „Цвете за Победата\" - ще \"положат цвете пред паметниците на героите-антифашисти, отдали живота си за Победата над капитализма и фашизма.\"\"На 9 септември 1944 година антифашистките сили на Отечествения фронт свалят монархо-фашистката власт в България, която за 32 години е виновна за смъртта на над 450 000 българи в Балканската, Междусъюзническата, Първата и Втората световни войни\" - твърдят от пресбюрото на Съюза на комунистите в България.Те са на мнение, че \"девети септември 1944 година ще остане в народната памет като Денят на България, донесъл Свободата, Мира и Социализма в България!\".", "date": "2018.09.09", "title": "За 9 септември: Съюзът на комунистите в България защитава Народния съд"}
{"url": "https://offnews.bg/volejbol/bojko-borisov-shte-nahasva-volejbolistite-ni-za-svetovnoto-687726.html", "text": "Премиерът Бойко Боорисов ще се срещне лично с волейболистите на националния ни отбор, с цел да ги мотивира допълнително за световното първенство, което започва тази вечер.В първата битка от надпреварата един срещу друг се изправят \"лъвовете\" и Финландия. Двубоят ще се състои в зала \"Конгресна\" на Двореца на културата и спорта във Варна и започва в 20:30 часа.Министър-председателят ще пътува до морската столица специално заради Пламен Константинов и компания, като ще се надява да им донесе късмет в първенството.Мондиалът ще се проведе в България, благодарение на едногодишни усилия на Българската федерация по волейбол да спечели домакинството и на категоричната подкрепа на българското правителство и премиера Бойко Борисов.През тази година правителството отпусна 500 000 долара за организирането и провеждането на световното първенство. Общата сума на изплатените от кабинета средства за организацията му в периода 2016-2018 година е 5 000 000 долара.", "date": "2018.09.09", "title": "Бойко Борисов ще нахъсва волейболистите ни за световното"}
{"url": "https://offnews.bg/kultura/prikazka-za-nedelia-%c2%a0lisitcata-bez-zlatnite-obuvki-687708.html", "text": "Тази история започнала много отдавна. Както е знайно, ловците преследват лисиците, за да ги убият и да им продадат кожата скъпо-прескъпо. През зимата коя ли дама не би пожелала да увие около врата си сребърна опашка и да се кипри пред приятелките си с безценната яка, която й е подарък от... Няма значение кой, важното е, че заради женска суета ловците гонели лисиците, прострелвали ги и деряли кожите на животинките, без да мислят, че някъде из гората остават осиротелите им дечица, които няма кой да изхрани и да научи как да оцелеят в големия свят.Та когато един човек погнал лисица между вековните дървета, тя хукнала като луда, щурала се между храстите, завирала се из хралупи и камънаци, заплитала си краката, за да обърка следите. Накрая си плюла в пазвата и рекла на лапичките си, че ако тичат още по-бързо, ще им купи златни обувки, на ушенцата – ако слушат по-бдително къде е врагът й, ще ги украси с брилянти, а на дългата си опашка – че сама ще си я отреже, ако не замита добре следите пред ловеца. Така да се каже, мобилизирала се докрай, избягала на човека с пушката. После си изпълнила обещанието. Другите животни с почуда и даже със страх я гледали как вече шета из родния лес с безценни обици на ушите и със златни чехлички. Що се отнася до опашката, тя ставала от ден на ден по-хубава, сякаш майстор бижутер бил изковал от чисто сребро всяко ново косъмче.Обикаляла лисицата из гората като господарка, ала сърцето й не било много радостно. Където я видели птичките, на ята хвръквали в небето и минавало доста време, докато се престрашат да се върнат пак по любимите си места. Кълвачът, като чуел потракването на златните токчета, млъквал и се криел в по-големите дупки на дънерите, сигурно се боял от конкуренция. Но лисицата усещала: това не е хубаво, без неговия остър клюн разни буболечки вредят на дърветата и едно по едно прекрасната гора се превръща в мъртвило. Затова се мъчела по-малко да чука с токчетата, а и да не поклаща много обиците с брилянти, които като прожекторчета заслепявали и катерички, и зайчета, даже престарелите костенурки с очила се стряскали и се спъвали от бързане.Един ден, както се разхождала, лисицата намерила плачеща сврака и първо помислила да я оскубе до перце, а после да си приготви вкусна закуска. Птицата така обилно ронела сълзи, че на лисицата й заприличала на недоизцедено пране и предпочела да я попита защо е толкова нажалена. Свраката й разказала как хлапета развалили гнездото й и едва не изтрошили яйцата, които в момента най-грижовно топлела. А как и къде сега да измъти дечицата си, къде да ги отхрани и научи да летят?Лисицата не обичала свраки, но пък си спомнила как те винаги й помагат, крещейки от високите клони, че се задават ловци или други явления, опасни за горските обитатели. И с естествено лукавство откъснала 5-6 сребърни косъмчета от опашката си, та ги подарила на птицата с пожелание да не губи време в песимизъм, ами да прави ново гнездо и да бърза да мъти яйцата, които без друго можело да останат на запъртък от силния стрес. Свраката не вярвала на очите си, но послушала съвета, скоро цялата гора разбрала, че лисицата със златните обувки има и златно сърце. Когато се излюпили малките, майката първо ги научила да се обръщат почтително към благодетелката си и да я почитат като кръстница. Лисицата също останала доволна от стореното, то не й струвало нищо – сребърните косъмчета напролет щели да се умножат в опашката, а придобитият авторитет бил безценен.Не се минало дълго, случила се беда с мечката. Счупила си два крака и нямало как да гледа рожбите си, а те имали нужда от храна, грижи, възпитание. Вярно, мечката имала роднини и пратила телеграма за помощ – до братовчедка на Северния полюс, две панди в Китай, гризли и даже еноти незнайно къде. Както е видно, това били далечни роднини – докато дойдат, докато се ориентират в обстановката, мечетата можело и да се поболеят от глад, страх и самота. Вълкът бил готов да ги храни заедно със своите деца, ала мечетата не понасяли неговата домашна кухня. И заекът искал да услужи, но неговата челяд била толкова голяма, че морковите в близките градини нямало да стигнат за всички и трябвало да се купуват плодове и зеленчуци от града. Така от дума на дума животните решили да съберат помощи помежду си, за да гарантират изхранването на мечетата, докато майка им оздравее, а и на нея да доставят медикаменти и проходилка, за да тръгне пак сама.Лисицата дала за общото дело пари – предложила златните си обувки на благотворителен търг и трябва да се признае, осигурила почти половината от нужните средства. Мечетата узнали за щедростта й и макар че след майка си най-много обичали мед, подарили й едно гърненце от неприкосновения семеен запас. Но лисица мед не кусва, та хитрушата им благодарила най-искрено и признала, че на нея мед й капе на сърцето, когато уважително й кажат кума.Тя вече нямала златни чехлички, но все още се кипрела с брилянти на ушите, а всички местни кокони й завиждали. Е, имало си и неудобства – трябвало да внимава, за да не загуби обиците или да й ги откраднат, да си връзва кърпа на главата и зиме, и лете, за да не ги одраска на някой храст и т. н. Все пак живеела във вековна гора и накитите, колкото да я красяли, създавали и редица тревоги за кокетката. До деня, в който над столетните дървета се извил страшен облак. Започнало да гърми, да трещи, а близката река придошла и като яростен водопад се стоварила над гнезда и леговища. Животните се хвърлили да спасяват кой каквото има и може, от мълниите лумнал пожар, а от близките села тръгнали хора с брадви, коси и вили да гасят огъня. След седмица старата гора по нищо не приличала на себе си. Оцелелите й обитатели се чудели откъде да подхванат работата, за да възстановят домовете и да изхранят поколението си. Хората също разчиствали най-упорито пожарищата и затлачените с кал долове, но се виждало – трябва да минат десетки години, за да излекуват раните от бедствието и птиците пак радостно да чуруликат.Лисицата гледала тъжната картина и си мислела за какво са й брилянтите, като ушите й не чуват глъчка, обичайна за гората, а хората са хвърлили ловджийските пушки, за да помогнат на довчерашния си дивеч да оцелее. И решила – ще даде обиците в съседното горско стопанство, да купят с тях хранилки и храна за събратята й, да осигурят фиданки за залесяване. Никой не можел да я командва за това-онова или да пожертва даже косъм за общо добро, но тя го искала. И го направила не за слава, а от обич. Даже не й казали, че има златно сърце. Защото златото има цена, а сърцето няма, за горските обитатели тя била просто Кума Лиса.", "date": "2018.09.09", "title": "Приказка за неделя: Лисицата без златните обувки"}
{"url": "https://offnews.bg/politika/tcvetanov-dali-shte-badat-prieti-ostavkite-na-ministrite-e-vapros-na-687723.html", "text": "Кандидатите за министерските позиции ще бъдат предложени от ГЕРБ. Дали ще бъдат приети оставките на министрите е въпрос на разговори. Силата на ГЕРБ е, че в такива моменти може да поема политическа отговорност, заяви днес в село Грашево председателят на ПГ на ГЕРБ и зам.-председател на партията Цветан Цветанов.Вече окончателното решение ще бъде взето, след като в парламента бъдат внесени оставките. Миналата седмица имахме доста конструктивен разговор с коалиционните ни партньори, като очаквам утре да надградим постигнатото. Всички ние трябва да формираме политическите си решения си на базата на колективната воля в коалицията, каза Цветанов.Председателят на ПГ на ГЕРБ коментира, че не медиите са мястото, от което участниците в коалицията трябва да съобщават какви са техните лични очаквания и предпочитания:Бих се радвал, ако нашите партньори от „Обединени патриоти“ имат единна позиция. Ние винаги сме се съобразявали с техните решения, заяви Цветан Цветанов.", "date": "2018.09.09", "title": "Цветанов: Дали ще бъдат приети оставките на министрите е въпрос на разговори"}
{"url": "https://offnews.bg/analizi-i-komentari/balatcite-sa-v-zadrastvaneto-v-nasreshtnoto-i-avarijnata-karat-tarika-687730.html", "text": "Трябва да разследваме какво се случи с нас.Как се вкарваме в една и съща матрица, която повтаря сходни образи, събития и процеси. Отива си поредното лято, което беше последно за стотици българи, които се избиха по пътищата. И по най-гладките пътища имаше десетки загинали. Стотици други останаха инвалиди. И това се случва всяка година.Корупцията ражда усещане за безнаказаност, което прозира от всяко човешко действие, включително и шофирането. Когато знаеш, че няма да те накажат, правиш каквото си поискаш.В миналото катастрофите бяха национални и обикновено след войни. Днес живеем в нова голяма национална катастрофа, в буквалния смисъл. Трагедията в Своге заглъхна, изместена от Вълчо и Ветко, Миню и Стайко. Не че те не са важни. Винаги, където има много пари, има и много въпроси. Ако са нарушили законите, да си носят последствията. Колко ли още ще ги последват? А дали ще ги последват? Но докато очакваме отговорите от правораздавателните органи, много ми се иска да не забравяме трагедията в Своге. Защото тя не заслужава да е чудо за три дни.Tя е симптом за това, което се случва в главите ни. Животът ни днес е като карането на кола - малко спазват правилата и обикновено се повличат от средата. А средата може да е смъртоносна. Натискат газта в най-неподходящия момент и изпреварват където е забранено. Винаги правят път на по-скъпата кола и дори си представят, че карат такава, пришпорвайки бараката за 2 хиляди лева по завоите. Никой не се оплаква, а ако може, слиза да се бие. Балъците са в задръстването, а винаги в насрещното и аварийната карат тарикатите. Тези маневри виждаме и в бизнеса, и в политиката. Катастрофално мислене, издаващо много комплекси.Проблемът не е дали трима министри да си отидат, а как се строят пътищата? Проблемът не е дали техните оставки са съгласувани с коалиционните партньори, а как се регулират тези процеси. Проблемът не е дали Борисов казал на Симеонов, пък пропуснал да консултира Сидеров (или обратно), а дали тези хора си вършат работата. Не дали Каракачанов е със синя каска, а колко жени са в черни забрадки.Ние сме царе на потулването, на смяната на дневния ред. Новинарските цикли вече са толкова къси, че всеки следващ скандал помита предишния.И на този фон, не се учудвайте, че малцина спазват правилата. И всеки си кара както си иска. Даде 20 лева на катаджията, 50 лева на колегата му от ДАИ, 30 лева на доктора, 300 лева на директорката на детската градина, 500 лева, за да си купи книжката... Банално е.На светофара ще се биеш, пред урните ще мълчиш. На 9-ти септември, дори и червената шапчица отивала сред хората. А вълчо, май отдавна е хванал гората. Френската.Б. ред. - Коментар на водещия на предаването \"120 минути\" по бТВ Светослав Иванов.", "date": "2018.09.09", "title": "Балъците са в задръстването, в насрещното и аварийната карат тарикатите"}
{"url": "https://offnews.bg/kultura/preporachvame-vi-brazilska-muzika-na-zhivo-i-parti-na-otkrito-687652.html", "text": "Ако неделният ден не ви предразполага да лежите на дивана, може да се отдадете на лежерно забавление в центъра на София.Точно в 16.00 часа днес ще можете да се порадвате на септемврийското слънце в Kino Cabana, когато започва следобедното парти. В 18.30 часа пък започва концерт с бразилска музика на живо.Очакваният край на събитието е 22.00 часа, а до тогава на метри от НДК ще звучи музика от горещата страна на пиано, барабани и бас-китара.", "date": "2018.09.09", "title": "Препоръчваме ви: Бразилска музика на живо и парти на открито"}
{"url": "https://offnews.bg/futbol/tcska-prikliuchva-s-izhodiashtite-transferi-do-zimata-687713.html", "text": "ЦСКА няма да се разделя с други свои футболисти поне до зимата, пише \"Меридиан мач\".Последно Пламен Гълъбов бе преотстъпен на Етър преди три дни до края на 2018 година. След него обаче друг няма да си тръгне от \"Българска армия\".Причината е, че треньорът Нестор Ел Маестро смята, че това е оптималният му състав и няма нужда от повече промени. В момента \"червените\" имат по двама футболисти на всеки пост, а младежкия национал Стойчо Атанасов не намира място дори сред резервите. Той обаче ще остане в клуба, за да може да се реагира при евентуални бъдещи проблеми.През това лято ЦСКА вече преотстъпи няколко футболисти като Никола Колев и Пламен Гълъбов са в Етър, Георги Китанов е в Черно море, Александър Георгиев е в Септември, а Тонислав Йорданов премина в Литекс.", "date": "2018.09.09", "title": "ЦСКА приключва с изходящите трансфери до зимата"}
{"url": "https://offnews.bg/politika/siderov-ako-biah-na-miastoto-na-borisov-shtiah-da-smenia-absoliutno-687712.html", "text": "На мястото на Борисов аз бих сменил абсолютно всички министри. Чуйте защо - защото нито един от тях не стана да каже: Това заяви лидерът на \"Атака\" Волен Сидеров пред Нова телевизия, като визира , с която партията на вицепремиера Валери Симеонов се обяви срещу \"едноличния стил на управление на Борисов по отношение на кадрите\". Нито един не стана дазащити собственото си място в правителството. Ами тогава да ги сменя всичките, заяви тази сутрин Сидеров.Той твърди, че зад атаките срещу министъра на туризма Ангелкова стои кръг около Ветко Арабаджиев.Вицепремиерът Валери Симеонов е във властта, той по-скоро може би е подвеждан от съветници, част от този кръг, това ядро на Ветко Арабаджиев. Някои от тях са и в политическия съвет на вицепремиера Валери Симеонов. Николчев, например, заяви Сидеров.", "date": "2018.09.09", "title": "Сидеров: Ако бях на мястото на Борисов, щях да сменя абсолютно всички министри"}
{"url": "https://offnews.bg/tenis/naomi-osaka-razplaka-serina-uiliams-i-specheli-us-open-687711.html", "text": "20-годишната Наоми Осака докара до сълзи Серина Уилямс и спечели първия си финал на турнир от Големия шлем, след като триумфира на US Open.Осака победи носителката на 23 титли от Шлема с 6:2, 6:4 за 1 час и 19 минути и лиши Уилямс от изравняване на рекорда по спечелени трофеи на най-високо ниво. Двубоят в Ню Йорк завърши по изключително неприятен начин, тъй като Серина получи серия от наказания от съдията Карлос Рамос.Тя първо бе предупредена за съвети, получени от треньора й Патрик Муратоглу от трибуните. След това бе наказана с директна точка за съперничката й, тъй като счупи ракетата си на корта. Следващата санкция по правилник означаваше директно загубен гейм. Съдията я наложи за устните нападки, с които тя го засипа и по-специално за това, че го нарече \"крадец\". С този гейм Осака поведе с 5:3, а малко по-късно затвори мача.На церемонията по награждаването и двете тенисистки бяха разстроени, а Серина не сдържа емоциите си и се разплака. Осака също пусна сълзи, тъй като получи освирквания от част от зрителите.\"Знам, че всички подкрепяхте Серина и съжалявам, че нещата се развиха по този начин. Искам да ви благодаря, че гледахте този мач. Винаги съм мечтала да играя срещу Серина на финала на US Open. Много съм щастлива, че това се случи\", заяви през сълзи Осака.\"Казах на съдията, че е крадец, защото ми отне точка и ме обвини в измама. По-скоро бих загубила, отколкото да играя нечестно\", допълни Серина, която отрече да е получавала съвети на корта от треньора си Патрик Муратоглу.", "date": "2018.09.09", "title": "Наоми Осака разплака Серина Уилямс и спечели US Open"}
{"url": "https://offnews.bg/politika/borisov-tcvetanov-peevski-i-domuschiev-veche-dogovorili-predsrochni-687727.html", "text": "Още през март големите играчи - Цветанов, Борисов, Пеевски и Домусчиев са се договорили опцията за предсрочни избори. Това заяви тв водещата Люба Кулезич в предаването на Сашо Диков \"ЕвродикоФ\" по телевизия \"Евроком\". Тя се позова на думите на много влиятелен човек, който не иска да разкрива.Според нея тече сценарий за нажежаване на обстановката и Борисов, както си го знаем, в крайна сметка да хвърли кърпата.Кулезич каза още, че ако се стигне до предсрочни избори, те ще са 2 в 1 през май заедно с вота за евродепутати.", "date": "2018.09.09", "title": "Борисов, Цветанов, Пеевски и Домусчиев вече договорили предсрочни избори"}
