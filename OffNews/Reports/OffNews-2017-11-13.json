{"url": "https://offnews.bg/tenis/grigor-dimitrov-debiutira-s-pobeda-vav-finalite-na-atr-669253.html", "text": "Най-добрият български тенисист Григор Димитров дебютира с победа на финалите на АТР в Лондон.26-годишният Димитров срази на старта в група \"Пийт Сампрас\" австриеца Доминик Тийм с 6:3, 5:7, 7:5. В следващия си мач българинът се изправя срещу световния номер 1 Рафаел Надал, който играе по-късно с Давид Гофен.Първи сетБългаринът беше много убедителен в сервисите си и не даде никакъв шанс на съперника си за пробив. Самият Григор постигна пробива в шестия гейм. Непредизвикана грешка на Тийм изведе Димитров напред с 30:15, а нова двойна му даде още два брейкбола. Тийм спаси първия с добър начален удар, но след това отново не успя да уцели корта. След това Димитров завърши започнатото и поведе в сетовете.Втори сетДвамата тенисисти печелеха сервис геймовете си до 5:5. В 11-ия гейм Димитров стигна до точка за пробив, но не успя да я реализира, а след това Тийм затвори подаването си. Решителната част не започна добре за Григор, който започна лошо, след което с нови две непредизвикани грешки авансът на Тийм стана още по-убедителен, а топка в аут на Димитров му позволи да изравни в сетовете.Трети сетГригор пропусна страхотна възможност да пробие съперника в петия гейм, но австриецът се пребори при първата възможност за българина, а при втората бе спасен от непредизвикана грешка, а след това два добри начални удара го измъкнаха от ситуацията.Григор успя да пробие съперника в седмия гейм, възползвайки се от непредизвиканите грешки на австриеца. След това Григор сгреши първите си две подавания, но заличи пасива и затвърди пробива. Тийм сервира за оставане в мача, стигна се до 30:30, но австриецът удържа подаването си.Решителният за Григор гейм започна с точка за австриеца, българинът изравни, а след това късметът му позволи да изравни, след като топката закачи мрежата и тупна в полето на Тийм. Последва маратонско разиграване, завършило с опит на Димитров да прехвърли мрежата, но неуспешен.Австриецът стигна до брейкбол и го постигна, след като Григор прати топката в аут. Григор се мобилизира, върна пробива, след което поведе 40:15, но Тийм изравни благодарение на топка в аут на Димитров.Грешка на Тийм даде предимство на Григор и трета възможност да затвори мача. Топка в аут на Тийм донесе победа на Григор в дебюта ми във финалите на АТР.\"Бях доста нервен. Тренирах на този корт, но днес, когато излязох за първи път при тази атмосфера, пред тези фенове. Напълно различно е\", сподели шестият в света веднага след победата си.\"Много съм доволен, че спечелих. За първи път играя на този турнир. Да играя тук е мечта, но не съм дошъл само, за да участвам, а да побеждавам, допълни той. - Благодаря за подкрепата, която получих. Прекрасно е да играя пред семейството и приятелите ми.\"", "date": "2017.11.13", "title": "Григор Димитров дебютира с победа във финалите на АТР"}
{"url": "https://offnews.bg/politika/gerb-iska-promeni-v-konstitutciata-za-da-se-razsledva-privatizatciata-669262.html", "text": "ГЕРБ внася промени в Конституцията за премахване на давността за престъпления при приватизационни сделки от 1992 до 2017 г. Решението на партията обяви депутатът от ГЕРБ и председател на правната комисия Данаил Кирилов, след като Йордан Цонев от ДПС съобщи, че започват да събират подписка за същата промяна. Съгласно Конституцията без давност са само престъпленията срещу мира и човечеството. Ако промяната бъде приета, към тях ще се добавят и престъпленията, свързани с приватизационни сделки. Кирилов подчерта, че досега е имало разследвания на такива престъпления, но много производства са били прекратени по давност, която в момента е 5 години. За бърза промяна в Конституцията са необходими 180 гласа. Ако не се съберат толкова, за по-бавната процедура са необходими 160 гласа \"за\".От ГЕРБ подчертаха, че от БСП зависи дали промяната ще стане факт по бързата процедура, тъй като \"Обединени патриоти\", ДПС и \"Воля\" вече са декларирали подкрепата си. Парадоксално, очакваме подписа на Нинова да развалим лошите приватизационни сделки. Тя е \"златният пръст\", коментира депутатът от ГЕРБ Десислава Атанасова.\"Имаме декларацията на Нинова за притежаване на над 5500 акции в \"Техноимпекс\". През 2005 г. тя притежава 7200 акции, саморъчно подписани от нея. В декларацията й пред Сметната палата, когато е освободена като зам.-министър, тя посочва, че притежава над 65 000 лв. от продажбата на акции в \"Техноимпекс\". Нинова влязла в борда и на друга държавна фирма - \"Техноимпортекспорт\", на 30 юни 1997 г.\", каза Атанасова. \"Ако опозицията не ни подкрепи, тогава Конституцията изисква 2/3 от общия брой на народните представители, като гласуването се провежда 2 месеца след предходното. \"Обединени патриоти“ и ДПС, \"Воля\" са заявявали отдавна, че ще се борят със всякакви порочни практики, смятам, че ще ни подкрепят. Очакваме и \"златния пръст\" на Корнелия Нинова да се подпише. Парадоксално ще е, когато БСП се опитва да се пребори с паралелната държава, дали ще се пребори със съвестта на Корнелия Нинова и ще се подпише\", подчерта тя.Данаил Кирилов уточни, че ГЕРБ са обсъдили всички правни възможности, включително за промени в Наказателния кодекс и Конституцията, като според тях това е най-доброто решение. Крайният срок е фиксиран до 2017 г. защото към момента има около 20 нераздържавени държавни търговски  дружества и те са в забранителния списък. Няма да бъде създаван специален орган, извън тези в Конституцията, уточни той и допълни, че не става въпрос за разваляне на приватизационни договори, а за наказания на виновните за неизгодни сделки.По думите му това се налага, защото престъпленията, свързани с приватизацията, имат специално значение за българското демократично развитие. ", "date": "2017.11.13", "title": "ГЕРБ иска промени в Конституцията, за да се разследва приватизацията без давност"}
{"url": "https://offnews.bg/sviat/odre-azule-polozhi-kletva-kato-generalen-direktor-na-iunesko-669258.html", "text": "Бившият френски министър на културата Одре Азуле положи клетва като генерален директор на ЮНЕСКО. Церемонията се състоя по време на провеждащата се в Париж 39-та сесия на Генералната конференция на ЮНЕСКО, съобщи БТА.Встъпвайки в длъжност, Азуле обеща да работи \"изключително в интерес на организацията и да не приема инструкции от нито едно правителство\".Одре Азуле беше утвърдена за генерален директор на ЮНЕСКО от Генералната конференция на организацията на 10 ноември. Тя е втората жена след Ирина Бокова, която ще оглави Организацията за образование, наука и култура на ООН.В първите си изявления Азуле подчерта, че ЮНЕСКО трябва енергично и решително да реагира на многобройните предизвикателства, с които се сблъсква съвременният свят.Сред приоритетите тя постави борбата с екстремизма, насилието, неграмотността, разрушаването на околната среда.", "date": "2017.11.13", "title": "Одре Азуле положи клетва като генерален директор на ЮНЕСКО"}
{"url": "https://offnews.bg/obshtestvo/fejsbuk-iztri-stranitcata-zoviashta-da-se-rezhat-glavi-na-rusofobi-669259.html", "text": "Социалната мрежа Фейсбук изтри страницата \"България и Русия - заедно вовеки\", В тази група имаше изключително крайни публикации, съдържащи обиди, заплахи и откровено антиеврейски послания. През последните дни страницата с повече от 65 000 последователи бе докладвана многократно.Ето и съдържанието на най-крайният пост, който бе публикуван в събота сутринта:", "date": "2017.11.13", "title": "Фейсбук изтри страницата, зовяща да се режат глави на русофоби"}
{"url": "https://offnews.bg/futbol/harvatia-i-sarbia-otsramiha-balkanite-po-patia-kam-svetovnoto-v-rusia-669255.html", "text": "Националните отбори на Сърбия и Хърватия ще бъдат единствените представители на Балканите на Световното по футбол, което ще се проведе догодина в Русия. В неделя в Атина се игра реваншът от баражите Гърция – Хърватия, който завърши 0:0 и така след категоричната победа на „Максимир” с 4:1 „шахматистите” си резервираха билети за Русия. Освен Гърция, изтеглила „късата клечка” за елиминациите, другите три балкански отбори, които се представиха добре в тези квалификации, завършвайки на трето място в групите си бяха Босна и Херцеговина, Албания и Черна гора. Общото между всички изредени дотук отбори е, че те имат 4 и повече футболисти, играещи в първенствата от Топ 5 (Висшата лига на Англия, Серия А в Италия, Примера в Испания, Бундеслигата в Германия и френската Лига 1), като поне трима от тях имат водеща роля в клубове от първата третина на таблицата.Сръбска класикаРазбира се това най-добре личи в двата класирали се отбора. Сърбия спечели своята група, изпреварвайки Швейцария, Уелс и Австрия. Момчетата на добре познатия у нас Славолюб Муслин, който - типично по балкански, за благодарност бе сменен след края на квалификациите, показаха постоянство във всички мачове и спечелиха решителното гостуване в Дъблин с 1:0. 8 от титулярите в този двубой играят в първенства от Топ 5, а трима от тях са ключови играчи на отлично представящите се през сезона Наполи, Рома и Манчестър Юнайтед. Двама защитници играят в силните отбори на Олимпиакос и Зенит и само опитният вратар пази в сръбското първенство. Освен това новият треньор на съседите ще може да ползва звездата на Лацио Сергей Милинкович – Савич, който най-вероятно съвсем скоро ще бъде продаден на някой от европейските грандове за сума от порядъка на 70 млн. евро. Прави впечатление, че играчите в това силно поколение на Сърбия идват както от школите на грандовете Цървена звезда и Партизан (Матич, Коларов, Митрович), люпилнята на таланти Войводина (Тадич, Милинкович-Савич), така и от по-скромни клубове като Бежания (Рукавина), Ужице (Максимович) и Раднички Крагуевац (Костич).Независимо от всички познати проблеми като икономическата криза, политическите залитания и корупцията, както и, за щастие, непознати у нас като пораженията от войните и хилядите бежанци, сръбският футбол продължава да произвежда играчи от най-висока класа. Това се дължи не толкова на слабото местно първенство и относително лошата материална инфраструктура, колкото на далеч по-голямата масовост и многото контакти на отбори, треньори, методисти, ръководители и мениджъри с клубове от Централна и Западна Европа. От най-ранна възраст децата, юношите и треньорите във водещите футболни школи знаят какво е нивото на най-силните им играчи, къде отстъпват и върху какво трябва да наблегнат, за да могат тези футболисти на 19-20 години да са конвертируеми в Западна Европа. Така там клишето за „нишката, която се късала преди мъжкия футбол” няма никаква валидност, защото техните играчи са добре селектирани и подготвени и на 12, и на 21 години.Тайната на хърватитеВ още по-голяма степен това важи за Хърватия. Макар и по-малка по население, тя има няколко много важни предимства – по-изразена географска близост до Западна Европа, по-висок стандарт и европейски паспорти, които улесняват трансферите на местни играчи в първенствата от топ 5. Разбира се, не бива да се подценява нито солидната социална база - клубове има навсякъде, нито малко по-сериозната, целенасочена и организирана работа във водещите футболни академии на страната: Динамо (Загреб), Хайдук (Сплит), Задар, Осиек, Локомотива, Риека и т.н. Над всички в тази класация е академията на Динамо, през която за различен период от време са минали 10 от най-добрите 15 хърватски футболисти в момента. С 67 футболисти в анализираните 30 европейски футболни първенства, 12 от които в Топ 5, школата на \"модрите\" убедително защитава признанието на Европейската клубна асоциация за една от шестте най-добри на континента.В първенствата от Топ 5 играят няколко десетки хърватски футболисти, а най-добрите от тях са гръбнакът на националния отбор. Всичко това дава отражение в неговото представяне и той редовно участва на почти всички световни и европейски първенства от две десетилетия насам. В последните години се наложи традицията това да става след успешни баражи. В квалификационната си група отборът не блестеше въпреки многото звезди в състава си, размени по една победа с хита Исландия, а шокиращото домакинско равенство с Финландия в предпоследния кръг изпрати тима на ръба на катастрофата. Футболният съюз по спешност уволни селекционера Анте Чачич. Опитният, но не особено авторитетен треньор не се показа на висотата на играчите и изпитанието. За решителното гостуване в Киев и очакваните баражи го замени слабопознатият, но нахъсан далматинец Златко Далич. Новият треньор нямаше никакво време за кой знае какви промени и от по-късните му интервюта стана ясно, че само е подредил играчите според позициите в клубните им отбори и ги е поощрил да покажат най-доброто, на което са способни.Резултатът бяха три отлични мача. Тактическа победа с 2:0 над Украйна в директния двубой за второто място в групата, фантастична игра осигурила разгром с 4:1 срещу Гърция в първия бараж и спокойно 0:0 на реванша в Пирея. В тези срещи Хърватия използва само двама играчи, които не са част от отбори от Топ 5. Срещу Украйна игра полузащитникът на Бешикташ Матей Митрович, който в двубоите с Гърция бе заменен от Матео Брозович (Интер). Другият титуляр, който не идва от Топ 5 отбор е бранителят на Динамо Киев Домагой Вида. А ето как изглеждаше стартовият състав срещу Гърция на „Максимир” в Загреб: Субашич (Монако); Вършалко (Атлетико М), Ловрен (Ливърпул), Вида (Динамо К), Стринич (Сампдория); Ракитич (Барселона), Брозович (Интер); Крамарич (Хофенхайм), Модрич (Реал Мадрид), Перишич (Интер); Калинич (Милан). Като резерви се появиха играчи на Евертън и Андерлехт, а заради контузии треньорът не можеше да ползва Манджукич и Пяца (Ювентус), както и Ковачич (Реал Мадрид).  Само за сравнение в групата си Хърватия изпревари Украйна (с двама играчи от Топ 5) и Турция (4-ма играчи от Топ 5, от които две резерви), а на баража се наложи над Гърция (5 играчи от Топ 5, сред които вратар и трима защитници). Важно е да се отбележи, че само капитанът на гърците Сократис Папастатопулос има сериозна роля в сериозен тим – Борусия Дортмунд, а това е крайно недостатъчно, когато срещу теб е офанзивната мощ на едни от най-силните отбори на континента.В графата „и други”В квалификациите на трето място в групите си завършиха отборите на Босна и Херцеговина (7 играчи от Топ 5, 3-ма с водеща роля във водещи отбори), Черна гора (3-ма и то с водеща роля в силни отбори) и Албания (4-ма, но само 1 от челните отбори). От тях най-близо до баражите бяха босненците, които се изложиха при гостуването на Кипър и не успяха да материализират по-добрата си игра срещу Гърция. На 4-то място финишираха Турция, Румъния (5-ма от слаби отбори на Топ 5), Словения (3/1) и България (2-ма играчи от Топ 5, но нито един от водещ тим). Зад нас остана само Македония (2-ма играчи от Топ 5, съотборници на нашите).Трябва да отбележим, че отбор като българския показа, че е способен в отделно взет мач да победи съперник, в който има повече играчи от Топ 5 (Холандия и Швеция), но не и да го изпревари в класирането, за която се искат доста повече качества и постоянство.Изводите се налагат сами. В съвременния футбол атестат за качеството на спорта в различните страни са състезателите, които са достигнали до водеща роля в клубове от петте елитни първенства. Домашните шампионати може и да не са кой знае колко силни, но школите в страни като Хърватия и Сърбия работят много по-добре от тези в Гърция, Турция, Румъния или България. Освен това водещите клубове там имат и много по-добра трансферна политика. Това изоставане личи, както в близките по стандарт, територия и население страни - Гърция и България, така и в по-малките и проблематични Босна, Албания или Македония. Ниско е нивото и в повечето клубове в по-силните икономически и демографски Турция и Румъния. Любопитно е да се отбележи, че половината от националния отбор на Турция е продукт на детско-юношеския футбол в Германия и Холандия. Това говори както за добрата работа с децата на гастербайтерите в Западна Европа, така и за неособено качествената подготовка в безбройните и доста богати турски клубове. Разбира се такива примери има и в други тимове – хърватинът Ракитич и сърбинът Приович са юноши на швейцарските Базел и Санкт Гален, босненецът Пянич на френския Мец и т.н. България съвсем скоро ще може да се възползва от услугите на подготвени в чужбина деца на емигранти (Груев, Теменужков, Жиков).Къде сме ниеИ тези квалификации ни показаха, че за трайно присъствие на националния ни отбор във футболния елит на континента няма да са достатъчни нито самотни суперзвезди като Бербатов (дори и в компанията на другите два коня), нито група от 3-ма играчи в слаби италиански отбори, заобиколени от още 5-6 прилични средноевропейски футболисти. За класиране на едно първенство (директно или чрез бараж) са нужни поне 5-6 играчи от Топ 5, като поне половината от тях трябва да са сред водещите в клубовете си. Чак тогава „сървисът” от 7-8 играчи на добро средноевропейско ниво може да помогне и така везните да се наклонят в наша полза. Разбира се, за да имаме толкова играчи на това ниво, ние трябва да имаме много по-силен детско-юношески и много по-адекватен професионален футбол. И тук повечето камъни са в градината на клубовете, а не на БФС, защото именно те не са се показали на висотата на талантите, които са тренирали в последните две десетилетия и така не са успели да подготвят, наложат и трансферират онези топ играчи, които толкова много ни липсват днес.Футболната централа е укорима за това, че не прави достатъчно за повишаване квалификацията на повече треньори зад граница, за това, че не подпомага в по-голяма степен най-закъсалите в икономическо, демографско и футболно отношение региони на страната и че не успява да намери спонсори и рекламодатели, които да подкрепят невиждания по мащабите си бум на детския футбол у нас в последните пет години. Останалото е ангажимент на клубовете – да осигурят повече и по-добри терени, по-подготвени и посветени треньори, по-модерна методика на преподаване, повече и по-силни мачове за отборите си у нас и в чужбина и разбира се, ежедневно не само да казват, но и да показват, че искат да се развиват.От сезон на сезон става все по-ясно, че докато не вдигнем нивото на работа, както с подрастващите, така и с мъжете, ще се наложи да продължим с протоколните си участия в квалификациите за европейски и световни първенства, да отброяваме трупащите се години, отдалечаващи ни от онова Американско лято и да гледаме мачовете на двете водещи балкански футболни сили на големите първенства по телевизията.", "date": "2017.11.13", "title": "Хърватия и Сърбия отсрамиха Балканите по пътя към Световното в Русия"}
{"url": "https://offnews.bg/futbol/natcionalite-pobediha-uchastnik-na-mondial-2018-669263.html", "text": "Националният отбор на България победи с 1:0 Саудитска Арабия в последната си среща за 2017 година. Двата тима премериха сили в контрола на стадион \"Рестело\" в Лисабон. Близо 100 души подкрепиха нашите момчета в португалската столица срещу участника в Мондиал 2018.България излезе в състав Пламен Илиев на вратата, а пред него в защита действаха - Михаил Александров, Николай Бодуров, Васил Божиков и Антон Недялков. Георги Костадинов беше опорен халф, а четиримата пред него бяха - Тодор Неделев, Симеон Славчев, Мартин Райнов и Ивелин Попов, докато Спас Делев застана на върха на атаката.През първото полувреме българите създадоха някои интересни положения, но отстъпиха инициативата в началото на втората част.В средата на втората част българите се посъбудиха и Ивелин Попов стреля опасно с десния крак, но ударът му мина на сантиметри от гредата. Селекционерът Петър Хубчев направи няколко смени, които раздвижиха играта ни. В игра се появиха Георги Миланов, Андрей Гълъбинов и Алексаднър Тонев.Така в края на мача нашите наложиха натиск и в 81-ата минута стигнаха до победното попадение чрез Ивелин Попов. Миланов получи топката по левия фланг и без да се бави я качи на главата на футболиста на Спартак (Москва), който с глава прониза вратата на арабите.БЪЛГАРИЯ - САУДИТСКА АРАБИЯ 1:01:0 Попов (81)БЪЛГАРИЯ (4-1-4-1): Пламен Илиев - Михаил Александров, Николай Бодуров, Васил Божиков, Антон Недялков - Георги Костадинов - Тодор Неделев (65- Андрей Гълъбинов), Симеон Славчев (63- Георги Миланов), Мартин Райнов, Ивелин Попов (89- Иван Минчев) - Спас Делев (78- Александър Тонев)Резерви: Благой Макенджиев, Александър Дюлгеров, Георги Миланов, Иван Минчев, Александър Тонев, Ивайло Димитров, Александър Цветков, Андрей ГълъбиновСелекционер: Петър ХубчевСАУДИТСКА АРАБИЯ: У. Али, С. Ал Мувалид, М. Кубрани, М. Ал Фатил, М. Ал Харби, А. Ал Сулайхим (66- У. Бакшун), Ал Ал Закан, Н. Ал Муса, С. Мувашар (71- Я. Аишери), Т. Ал Джасам (61- А. Асири), М. Абу РадиахРезерви: А. Хаза Хазаа, У. Бакшун, Я. Аишери, М. Аловаис, А. Алфради, М. Хавасви, О. Отман, А. Алобаид, Х. Ал Мокави, А. Асири, Х. ФаллатаСелекционер: Едгардо БаусаСъдия: Фабио Белисимо (Италия)", "date": "2017.11.13", "title": "Националите победиха участник на Мондиал 2018"}
{"url": "https://offnews.bg/sviat/rt-se-registrira-kato-chuzhd-agent-v-sasht-669264.html", "text": "Руската държавна телевизия РТ (\"Раша тудей\") съобщи, че компанията е изпълнила искането на САЩ да се регистрира като чуждестранен агент.Маргарита Симонян заяви, че между възможността за наказателно дело и регистрацията са избрали второто.\"Приветстваме американската свобода на словото и онези, които все още вярват в нея\", добави саркастично тя, цитирана от Асошиейтед прес и БТА.Симонян поясни, че ако не е било изпълнено изискването на американското министерство на правосъдието за регистрация на медията до днес, това можело да доведе до арест на американския директор на телевизията и замразяване на сметките на медията.Американски разузнавателни агенции твърдят, че РТ е послужила като инструмент на Кремъл за намеса в американските президентски избори миналата година. Русия отрича такава намеса.В момента руски депутати обсъждат ответни мерки - западни медии в Русия да бъдат обявени за чужди агенти. Възможно е законопроектът да бъде приет още в сряда. ", "date": "2017.11.13", "title": "РТ се регистрира като чужд агент в САЩ"}
{"url": "https://offnews.bg/obshtestvo/za-bezopasnost-letishte-plovdiv-svali-strunite-ot-tcigulka-na-naj-izv-669247.html", "text": "Да свалиш дори струните на цигулката си на летището като мярка за безопасност. Това се е случило на двама от най-добрите и известни български лютиери - Христо и Ева Маринови - Марино, на Летище Пловдив преди полет за Милано Бергамо, Италия, на 5 ноември.\"Бяхме принудени от служителите по сигурността да свалим струните на цигулката, за да не бъдат конфискувани и изхвърлени, и да ги оставим на родителите ни които ни изпращаха на летището. Струните били считани за “режещи предмети” и затова потенциално опасни\", пише в социалните мрежи Ева Маринова - Марино.Ева и Христо са от Асеновград. Те са завършили най-престижното училище за лютиери в Кремона, Италия. На техните инструменти свирят изтъкнати цигулари, а марката им \"Маrino\" е сред най-известните в света. Всеизвестен факт е, че голяма част от музикантите вземат инструментите си с тях в самолета, особено цигуларите, тъй като цената на един музикален инструмент може да надхвърли милион евро.Началникът на смяна на летището дори се \"похвалил\", че преди време накарал китаристи да махнат струните от инструментите си. Когато разбира колко струват \"режещите предмети\", все пак той предлага на Христо и Ева да ги оставят на родителите им, които ги изпращат на летището. Въпреки, че цигулките им не са изхвърлени, Ева е категорична: това не е цивилизовано отношение към един музикален инструмент и предупреждава всичките си познати музиканти да не пътуват от и за Летище Пловдив \"до момента, в който служителите по сигурността не покажат по цивилизовано отношение към струнните музикални инструменти\".Махането на струните може да опропасти концертът на някой музикант, тъй като уникалният звук на всяка цигулка се извлича след фина настройка на струните.От Летище Пловдив обявиха пред журналисти, че служителят им по сигурността не е изтълкувал правилно наредбите за проверка и е превишил правомощията си, карайки семейството да премахне струните на цигулката.", "date": "2017.11.13", "title": "За безопасност: Летище Пловдив свали струните от цигулка на най-известните ни лютиери"}
{"url": "https://offnews.bg/sviat/zhertvite-na-zemetresenieto-v-iran-i-irak-stanaha-452-nad-7000-sa-ran-669261.html", "text": "Жертвите в Иран от земетресението на границата с Ирак станаха 452. Ранените са близо 7100 души, съобщиха Асошиейтед прес и БТА. Епицентърът на земетресението с магнитуд 7,3 е в Ирак, съвсем близо до иранската граница. Най-тежко пострадал е иранският град Сарпол е Захаб. Жертвите там са 280.Макар земетресението да се е почувствало силно в иракската столица Багдад и няколко иракски провинции, загиналите в Ирак са едва 8, а ранените - 336.Следобед спасители се опитваха да открият евентуални оцелели след мощния трус.Според ирански медии жена и пеленаче са извадени живи от отломките на къща в Сарпол е Захаб. В съседния окръг Далаху са унищожени 100 процента от селата.Иранското правителство изпрати 22 000 палатки, 52 000 одеала, 17 тона ориз и 100 000 консерви на населението на бедстващите райони. Раздадени са и 200 000 бутилки с вода.", "date": "2017.11.13", "title": "Жертвите на земетресението в Иран и Ирак станаха 452, над 7000 са ранени"}
{"url": "https://offnews.bg/futbol/niama-da-gledame-italia-na-mondial-2018-669266.html", "text": "Четирикратният световен шампион Италия няма да участва на Мондиал 2018 в Русия.Това стана факт, след като \"адзурите\" не успяха да преодолеят Швеция в баражите. След загуба с 0:1 в Стокхолм, тази вечер Италия направи 0:0 на \"Сан Сиро\" и ще пропусне световни финали за втори път в историята си след Мондиал 1958.Отпадането на Италия е голямата сензация от баражите в Зона Европа, които приключват утре с мача между Ейре и Дания. Цял мач на \"Сан Сиро\" \"адзурите\" атакуваха, но така и не създадоха голови положения.Всяко центриране в наказателното поле на Швеция беше парирано от скандинавците, които прекараха мача в собствената си половина и отправиха един удар към вратата на домакините.Двубоят може да се окаже последен официален мач с националната фланелка за легендарния вратар на Италия Джанлуиджи Буфон, който планираше да се оттегли след световното. Преди мача Джиджи показа отново защо е един от най-обичаните спортисти. Италианските фенове освиркаха шведския химн, а след изпълнението им в знак на уважение Буфон ръкопляска.", "date": "2017.11.13", "title": "Няма да гледаме Италия на Мондиал 2018"}
{"url": "https://offnews.bg/temida/blizki-na-zhertvi-ot-biser-osadiha-obshtina-harmanli-na-570-000-lv-ob-669250.html", "text": "Двама близки на загинали при наводнението в село Бисер спечелиха дело за обезщетение за общо 570 000 лева срещу община Харманли. Става въпрос за двама мъже, които са загубили родителите си. При наводнението в Бисер през февруари 2012 г. след скъсването на стена на яз. \"Иваново\" загинаха осем души, а повечето постройки в селото бяха повредени. Пострадали при стихията и наследници на загинали заведоха дела срещу Министерството на отбраната и срещу община Харманли, между които има спор за собствеността на съоръжението.Според съдиите на двете приключили дела министерството не е собственик на съоръжението и не е доказано, че то му е предоставено за ползване. Според решението на съдия Катерина Енчева по едно от делата общината трябва да плати 350 000 лева обезщетение, 14 000 лева държавна такса, 450 лева разноски и 10 236 лева на адвоката на ищеца, пише в. \"Сега\".Делото е заведено от сина на загинали съпрузи, които са живеели на 80 м от реката. Водата е стигнала до имота им за 10 минути и е била 2 м висока. Вълната ги отнесла през оградата на съседния двор на 300 м от тяхната къща, където били открити мъртви след няколко дни. Синът им се включил в издирването и сам ги изровил изпод останките от разрушени къщи и сняг.Според решението на съда в случаи на спор за собственост като този областният управител е длъжен да следи за проблеми с язовира, но това не изключва отговорността на действителния собственик, а двете институции отговарят солидарно за причинените вреди. Според съда са събрани достатъчно доказателства, че общината е била наясно с тежкото състояние на язовира и стената му години преди трагедията, като през 2010 г. и няколко месеца преди инцидента назначени от общината проверки са констатирали отново запушване на преливника, нередности в работата на изпускателя, пропадане на язовирната стена и деформация в короната й. В общината са били наясно с опасността от разрушаване на стената, но не са предприети никакви мерки, като бездействието е продължило и след наводнението.Служителите й единствено са наблюдавали настъпващото бедствие. Предприетите мерки за евакуация са неадекватни и хаотични. Не се установява общината да е осигурила практическото приложение на аварийния си план, нито да е обезпечила прилагането на мерките, предвидени в Закона за защита от бедствия, се посочва още в решението на съда.Техническата експертиза е показала, че язовирът изобщо не е поддържан и ако стената му беше издържала, той е щял да поеме падналия дъжд. Решението по второто дело е от август. То отново е заведено от син на загинали съпрузи. В този случай са присъдени 220 000 лева от поисканите 520 000 лева. Родителите на ищеца са застигнати от приливната вълна на моста след язовира, докато пътували за работа в Харманли.Съдия Светослав Василев решава, че справедливото обезщетение от общината в случая е по 120 000 лева за всеки от загиналите родители, от които се приспадат 20 000 лева, отпуснати на сина им от кабинета. И двете решения не са окончателни и могат да се атакуват пред Софийския апелативен съд.Още около 30 дела, заведени от близките на пострадалите, са висящи.", "date": "2017.11.13", "title": "Близки на жертви от Бисер осъдиха община Харманли на 570 000 лв. обезщетение"}
{"url": "https://offnews.bg/ikonomika/it-industriata-ima-oshte-vazmozhnosti-za-razvitie-vapreki-nasitenia-pa-669244.html", "text": "ИТ индустрията има още възможности за развитие въпреки наситения пазар в България. В основата на образователната система на ниво висше и средно образование стоят мерките, които трябва да се вземат, за да има бъдеще този сектор и за да бъде България конкурентоспособна в дългосрочен план, заяви пред Bloomberg TV главният оперативен директор на HeleCloud Стефан Бумов.Необходимо е държавата да изработи стратегия, с която да спомогне за скъсяването на дистанцията между бизнеса и образователните институции с цел включване изучаването на най-модерните ИТ технологии в учебните програми, каза Бумов.Според него, адаптирането на образователната система към нуждите на пазара включва три основни момента: улесняване влизането на професионалисти и практици от бизнеса като лектори по определени дисциплини, фокусиране на инвестициите на държавата в осъвременяване и повишаване квалификацията на преподавателите както във висшето, така и в средното образование и разработването на учебни програми, отговарящи на последните ИТ тенденции.Има възможност за партниране с международните технологични компании като Amazon Web Services, Microsoft и Google, които имат програми, насочени към университетите, улесняващи използването и навлизането на технологиите им в програмите за обучение. Например, ако български преподаватели започнат да използват възможностите, които дава Amazon Web Services Educate, те не само ще се възползват от обучения, но и ще влязат в академични и научни общности, в които да обменят опит с колеги от цял свят от практическа гледна точка, допълни Стефан Бумов.", "date": "2017.11.13", "title": "ИТ индустрията има още възможности за развитие въпреки наситения пазар у нас"}
{"url": "https://offnews.bg/sviat/zapadni-medii-v-rusia-mozhe-da-badat-obiaveni-za-chuzhdi-agenti-669249.html", "text": "Западни медии като Си Ен Ен, Радио \"Свободна Европа\" и Дойче веле могат да бъдат обявени за чужди агенти в Русия съгласно законопроект в Държавната Дума. Миналата седмица руският парламент предупреди, че някои американски и други чуждестранни медии, опериращи в Русия, могат да бъдат обявени за чуждестранни агенти, с което ще бъдат задължени да декларират пълна информация за своето финансиране и за персонала си, отбелязва Ройтерс, цитирана от БТА. Според ТАСС готвеният законопроект е \"симетричен отговор\" на действията на САЩ спрямо руския телевизионен канал РТ, който бе задължен да се регистрира в САЩ като чуждестранен агент.По думите на депутата от управляващата партия \"Единна Русия\" Андрей Исаев решението кои медии да попаднат в списъка ще е на упълномощените органи на изпълнителната власт, а не на парламента. Вицепредседателят на Думата Пьотр Толстой не изключи законът за медиите-чуждестранни агенти да бъде изцяло приет още на парламентарното заседание в сряда.", "date": "2017.11.13", "title": "Западни медии в Русия може да бъдат обявени за чужди агенти"}
{"url": "https://offnews.bg/politika/osvirkaha-tcvetanov-i-simeonov-na-premierata-na-filma-na-elena-jonchev-669245.html", "text": "Председателят на парламентарната група на ГЕРБ Цветан Цветанов и вицепремиерът Валери Симеонов бяха освиркани след края на премиерата на филма на Елена Йончева \"Границата\" в НДК.Филмът на депутатката от БСП разкрива доколко е ефективна оградата по българо-турската граница.В него бяха показани кадри как бежанци успяват да прескочат със стълба оградата.От филма става ясно още, че сензорните устройства и камерите, които трябва да предотвратяват нелегалното преминаване на границата ни, не са в изправност.Цветанов и Симеонов също бяха сред публиката на премиерата на филма в зала 42 на НДК - те уважиха поканата на Йончева да изгледат филма.Цветанов обеща да разкаже на премиера Бойко Борисов какво е видял. Той добави, че не вижда проблем всички медии да излъчат кадрите, показани във филма на Елена Йончева.Цветанов използва случая, за да призове лидера на БСП Нинова да подкрепи промени в Конституцията за отпадане на давността на престъпления при приватизацията.", "date": "2017.11.13", "title": "Освиркаха Цветанов и Симеонов на премиерата на филма на Елена Йончева (снимки)"}
{"url": "https://offnews.bg/obshtestvo/3003-lv-nuzhni-za-izdrazhka-na-semejstvo-v-sofia-75-ne-zhiveiat-s-d-669252.html", "text": "2301 лева трябват на четиричленно домакинство от двама възрастни и две деца, за да преживяват в България. За София обаче са нужни 3003, 32 лв., сочат данни от наблюдението на потребителските цени и издръжката на живот в България през третото тримесечие на тази година, съобщи КНСБ.Средствата включват задоволяването на нормални човешки потребности като храна, условия на живот, здравеопазване и образование.575, 28 лв. са нужни на човек за месечна издръжка на живот в страната, в София са нужни 750, 83 лв. Така заплатата на двамата родители, живеещи в столицата, не трябва да пада под 1924 лв. бруто. Средната заплата в София обаче е 1405 лв. - 27% под необходимото. Средната работна заплата за страната пък е 1037 лв. - също с близо 30% под необходимата сума за издръжка на живот.„Под тези средства са 75 процента от домакинствата в България или общо 5 400 000 българи, което означава, че голямата част от хората не получават достатъчно, за да живеят нормално. Само 25 процента или 1 800 000 са с общ доход на човек над издръжката на живот“, каза президентът на КНСБ Пламен Димитров.Данните отчитат ръст в средната работна заплата за страната от 7,1% годишно. Това обаче не е достатъчно, за да покрие необходимите средства за нормално пребиваване. В областите на Видин, Търговище, Кърджали, Сливен и Разград изоставането на общия доход е почти два пъти от необходимите средства за издръжка на живота.Истински бум в заетостта през последните 5 години регистрират „Дейности в областта на информационните технологии” и „Информационни услуги”, а заплащането в сектора се е увеличило с 41.6 и 45.3%.Продължава и социалното неравенство между хората от столицата и останалите части от страната. Навсякъде средната работна заплата е по-ниска от средната за страната с изключение на София. Най-ниската работна заплата и във Видин - 668 лв. За сравнение тази в София е 1405 лв.17,5% от работещите в страната са наети на минимална работна заплата, което е с 3% повече в сравнение с 2016 г. Най-голяма част от тях са наети в частния сектор.Въпреки постоянното нарастване на минималната работна заплата, тя си остава най-ниска за ЕС и една от най-ниските за Балканите. При нас тя е с 26.2% по-ниска от тази в Румъния, от Сърбия с 5.2%, с 65.6% от Гърция, с 46.9% от Турция, със 70% от Словения. Само в сравнение с Албания МРЗ е по-висока с 29.9%. При това, ценовото равнище за хранителните стоки и безалкохолни напитки в България представлява 71% от средното равнище за ЕС, докато в Румъния е 62.4%, в Македония 58.3%, а в Сърбия 69.2%. ", "date": "2017.11.13", "title": "3003 лв. нужни за издръжка на семейство в София, 75% не живеят с достатъчно пари"}
{"url": "https://offnews.bg/112/avtobus-na-razgradskia-teatar-izgoria-kraj-smiadovo-669251.html", "text": "Автобус на разградския театър се запали и изгоря край Смядово.В него е пътувала трупата на театъра, съобщи Нова телевизия.Возилото започнало да пуши в движение. Шофьорът е успял да спре и пътниците са слезли. При инцидента няма пострадали. Екипи на пожарната са потушили пламъците. Изгорели са личните вещи на пътниците. ", "date": "2017.11.13", "title": "Автобус на разградския театър изгоря край Смядово"}
{"url": "https://offnews.bg/politika/2000-kandidati-za-politicheskia-proekt-na-slavi-trifonov-669230.html", "text": "Над 2000 са кандидатите да се включат в политическия проект на тв водещия Слави Трифонов, съобщи шоуменът. Акцентът в подбора на кадрите пада върху успелите сънародници в чужбина, става ясно от съобщение на водещия.В средата на септември Трифонов официално съобщи  която да се яви на избори. Малко по-късно той обяви, че  за проекта. Подборът на подходящи лица все още не е приключил и желаещите да се включат все още могат да кандидатстват. По думите на Трифонов по време на \"кастинга\" му писали българи, завършили престижните университети Йейл, Харвард, Кеймбридж; хора с успешен бизнес навсякъде в чужбина и \"българи от всички университети в България, българи от целия обществен, политически, професионален и културен живот, изявяват желание да участват в подобен проект.\"\"Аз лично съм изумен\", обобщава водещият.Предстои събеседване с кандидатите. То ще се води от Трифонов и успели личности - преподаватели в чужди университети и в бизнеса в чужбина. Интервютата ще са на три основни теми: просперитетът на българина и на българската нация; образованието; съдебната система.Трифонов не съобщава кога и къде ще се проведат събеседванията.", "date": "2017.11.13", "title": "2000 кандидати за политическия проект на Слави Трифонов"}
{"url": "https://offnews.bg/kultura/tri-dni-ni-deliat-do-kontcertite-na-lacuna-coil-669231.html", "text": "Едва три дни делят от двата специални концерта на Lacuna Coil в столичния клуб \"Mixtape 5\" на 16 и 17 ноември от 19:00 часа.И в двете вечери първите 50 клиента на щанда със сувенири на групата ще получат билети, които дават право на среща за получаване на автографи след концерта. Организаторите са подготвили и нещо специално за концертите - специална италианска крафт бира. На баровете в клуба ще се предлага освежаващия и ароматен ейл TPA (Terminal Pale Ale) на една от водещите пивоварни на Ботуша.Специални гости и на двете събития ще бъдат бившите швейцарците Сеllar Darling и италианците Sinheresy.Билети за 16-ти се продават в мрежата на Ивентим(Eventim.bg) и в цялата страна. Някои от местата, от които могат да бъдат закупени са касата на Ивентим в The Mall, Бензиностанции OMV , Technopolis, Български пощи, Orange, Usit Colours, магазин Яко, магазини На Тъмно, Office 1 Superstore, билетен център НДК, Дворец на културата и спорта – Варна, Пловдив – билетна каса пред общината.Невърнатите билети за събитието от 10 май важат за концерта на 17 ноември.", "date": "2017.11.13", "title": "Три дни ни делят до концертите на Lacuna Coil"}
{"url": "https://offnews.bg/ikonomika/briuksel-otpusna-oshte-330-mln-evro-za-magistrala-struma-669242.html", "text": "Европейската комисия одобри отпускането на близо 330 млн. евро от Кохезионния фонд за лотове 3,1 и 3,3 на автомагистрала „Струма“ – Благоевград-Крупник и Кресна-Сандански. От Брюксел уточняват, че аутобанът свързва югозападната част на България с Гърция и че е част от трансевропейската транспортна мрежа (TEN-T).Евросъюзът вече подпомогна строителството на лотове 1, 2 и 4 от \"Струма\" в периода 2007-2013 г. с 291 милиона евро.\"Подобряването на свързаността създава растеж\", заяви комисарят по регионални политики Корина Крецу по повод инфраструктурния проект.", "date": "2017.11.13", "title": "Брюксел отпусна още 330 млн. евро за магистрала Струма"}
{"url": "https://offnews.bg/ikonomika/biudzhet-2018-niama-obiasnenie-za-planirania-defitcit-mit-e-che-par-669217.html", "text": "Българската икономика расте стабилно през последните две години и нямаме обяснение защо бюджетът за следващата 2018 г. е планиран дефицит. Нито защо се залага дефицит и за 2019 година. Логично е да има излишъци. Тази политика е в много силен дисонанс с препоръките на Европейската комисия за поддържане на излишъци при растеж, коментира Десислава Николова - главен икономист в Института за пазарна икономика на пресконференция днес. На нея Николова, изпълнителният директор на ИПИ Светла Костадинова, старши икономистът Петър Ганев и икономистите Калоян Стайков и Адриан Николов представиха алтернативен вариант за държавната сметка за догодина.Имаме изключително голям контраст между фискалната политика до 2008 година - тогава виждаме висок икономически растеж и все по-голям излишък в бюджета, 1/4 до 1/2 от растежа. През последните години обаче имаме дефицити. През 2016 г. имаме излишък, но той се дължи изцяло на европейските средства, посочи Николова.Проектобюджетът за догодина показва, че ще има едно голямо харчене на европейски пари, тъй като имаме забавяне при усвояването - това е част от обяснението за дефицита. Но ако се погледнат бюджетите на европейските средства и националния, има дефицит и в двата. Виждаме склонност да се крием зад европейските проекти и да прикриваме реалната ситуация с бюджета, а именно - харчим повече, отколкото събираме като приходи. От ИПИ нямат отговор и на друг въпрос - какъв растеж очаква правителството, че най-накрая да заложи балансиран бюджет или излишък.Те обясниха и колко са важни излишъците за нас, като припомниха кризата. Само благодарение на тях България избегна фискалната криза, която застигна Румъния и балтийските страни през 2009-2011. Икономическият цикъл е неизбежен - рано или късно ще изпаднем в рецесия, предупредиха те и подчертаха колко важно е в този контекст в години на икономически растеж да заделяме и планираме излишъци.Петър Ганев коментира по-конкретно Бюджет'2018. Има 15% ръст в администрацията, без насреща да стои ясна реформа. Големите фокуси на бюджета са образование и здравеопазване. Тезата за повишаването на средствата в образованието е, че сегашната система на делегираните бюджети (парите следват ученика) развращава системата и ще бъде променена на база критерий за качество. Да, но тези 490 млн. лева отгоре нямат нищо общо с качеството. Основният разход е за заплати на учителите.Не е сигурно доколко това ще създаде интерес към учителската професия, посочи Адриан Николов. За да се обвърже финансирането и с качеството, да се създаде нова рейтингова система в средното образование и постепенно субсидията да се обвърже с постигнатите резултати, предложи той.Отделно, трябва да има стимули за учителите, които постигат по-добри резултати и не трябва да се пренебрегва въпросът с допълнителната им квалификация. ИПИ предлага повече възможности за промени да бъдат концентрирани в ръцете на учителя, който работи \"на терен\" с децата и учениците.От института констатират, че постепенно приходната част на бюджета намалява, а разходната не се движи, защото \"правителството отказва да прави реформи\".Когато икономиката расте, се намира начин парите да бъдат изхарчени, а е крайно време да се планира излишък. Крайно време е буферът за кризи да започне да се възстановява. Рано или късно ще има нова криза - всички сме наясно с това, не знаем кога ще е, но когато и да е, е хубаво да сме подготвени, а не да ни изненадва, като снега всяка година, отбеляза Ганев.От ИПИ коментират още, че заложените капиталови разходи са \"доста надути\".Алтернативният бюджет на ИПИ включва идеи за реформи като намаляване на основни данъци и осигуровки, оптимизиране на публичните разходи, повече избор в осигурителните системи, задълбочаване на финансовата децентрализация и други. Предвижда се постигане на бюджетен излишък, за да се възстанови фискалният резерв на страната поне до предкризисните си нива. Целта е да се осигури буфер за публичните финанси при бъдещи икономически шокове.Алтернативен бюджет 2018Какво предвижда алтернативният бюджет на ИПИ?Ето някои акценти:Вместо нови разходи – оптимизиране на настоящите разходи, така че с по-малко средства да се постигат по-високи резултати;Вместо квази буфери като капиталовите разходи, които традиционно са по-ниски от планираните, а в края на годината се преразпределят за заплати, социални и други текущи разходи – реални буфери под формата на бюджетен излишък и увеличение на фискалния резерв;Приемане на бюджет 2018 г. с излишък е най-логичната политика предвид развитието на икономиката през последните години и очакванията за следващите три години;Полагане на основи за провеждане на отлаганите вече близо 10 години реформи с фокус върху образованието и реализацията на пазара на труда;Прилагане на принципа „пари срещу реформи”;Премахването на неефективни данъци като тези върху дивидентите, лихвите, застрахователните премии и премахването на данъчни преференции като намалената ставка на ДДС за туризма;Осигурителни промени:- отказ от увеличението на осигурителната вноска за държавна пенсия;- отпадане на възможността за отказ от пенсионни спестявания във втория стълб (частните пенсионните фондове) и прехвърлянето им към солидарната система;- разбиване на монопола на Здравната каса и прехвърляне на 2 пр.п. от здравните осигуровки към частни фондове, какъвто беше замисълът от 2008 г.;- изготвяне на дългосрочна визия за бъдещето на осигурителните системи.Алтернативният бюджет на ИПИ се фокусира върху три основни пункта:- съобразяване на фискалната политика с икономическата обстановка – трупане на излишъци при висок икономически растеж и използване при икономически спад;- оптимизиране на публичните разходи, така че да се премахне безконтролното и непрозрачно харчене на публични средства, особено в края на всяка фискална година;- започване на дълго отлаганите реформи, като фокусът следва да е върху най-неотложните от тях, които са свързани с образованието и реализацията на пазара на труда.", "date": "2017.11.13", "title": "Бюджет 2018: Няма обяснение за планирания дефицит. Мит е, че парите за образование значат реформа"}
{"url": "https://offnews.bg/temida/12-godini-zatvor-mozhe-da-poluchi-joan-matev-za-ubijstvoto-v-borisovat-669223.html", "text": "Прокуратурата внесе обвинителен акт срещу Йоан Матев за  в София на 2 юни 2015 г.От Софийската градска прокуратура (СГП) съобщават, че Матев ще отговаря пред съда за това, че е съзнавал какво върши и умишлено е умъртвил непълнолетния Георги Игнагов като му нанесъл един удар с нож. В резултата на това били засегнати жизнено важни органи и настъпила масивна кръвозагуба, довела до смъртта на пострадалия.Деянието е квалифицирано като извършено „по особено мъчителен начин“, тъй като след получаване на нараняването до момента, в който се развила острата кръвозагуба и пострадалият изпаднал в безсъзнание поради обезкървяването на мозъчните структури. Той е изпитвал значителни по интензитет болки и е могъл емоционално да осъзнае случващото се с него, уточняват от прокуратурата.В съобщението на държавното обвинение не се уточнява какъв е мотивът за убийството. Посочва се единствено, че двамата се срещнали случайно на пейка в парка. \"Въпреки, че двете момчета не се познавали преди това у Матев се оформил умисъл да нападне пострадалия\", пише в съобщението.Според прокуратурата убийството е извършено с удари с нож, който Матев \"обичайно носел в себе си\". Ножът беше открит в близост до местопрестъплението.След случая Матев избягал и изцяло променил външния си вид, навиците си и социалните си контакти.Ако бъде признат за виновен Матев би могъл да получи наказание „лишаване от свобода“ от 5 до 12 години.Размерът на наказанието е съобразен с обстоятелството, че деецът е бил непълнолетен към момента на извършване на деянието.Миналата седмица Софийският градски съд (СГС) . Moтивът на съда е, че е изтекъл законовият срок за задържането на Матев. По време на убийството Йоан е бил непълнолетен, затова и предвиденото в закона наказание е намалено под минимума. Властите нямат право и да го задържат под стража за повече от 8 месеца, а до този момент прокуратурата е трябвало да внесе обвинителния акт. ", "date": "2017.11.13", "title": "12 години затвор може да получи Йоан Матев за убийството в Борисовата градина"}
{"url": "https://offnews.bg/tehnologii/vnimanie-falshiv-imejl-s-virus-zaplashva-ot-imeto-na-kredisimo-669225.html", "text": "Десетки хора се оплакаха днес, че са получили имейл с вирус, който уж е от кредитната компания \"Кредисимо\". Съобщението гласи \"Покана за плащане на просрочено задължение\" и дори ползва логото на фирмата. Втори по-задълбочен поглед обаче доказва, че имейлът е фалшив и опасен.Съобщението не идва от \"Кредисимо\", въпреки че така изглежда. Пратено е от мейл, завършващ на @aciose.co.jp.Съдържа и zip. файл, който в никакъв случай не трябва да отваряте, ако сте го получили.В имейла има и заплахи за частен съдебен изпълнител и наказателни производства.От \"Кредисимо\" също алармираха за измамата и обявиха, че става въпрос за фишинг атака. За нея са уведомени МВР, Комисията за защита на потребителите и Комисията за защита на личните данни. След направена незабавна проверка службата за Борба с компютърни престъпления е установила, че не е извършена хакерска атака към фирма Кредисимо и тяхната база данни, като фирмата не стои зад разпращането на тези съобщенията.От компанията предупреждават, че това е подвеждащ имейл, целящ инсталиране на вирус, и съветват в никакъв случай да не отваряте писмото и прикачените файлове, както и да ги изтриете незабавно.", "date": "2017.11.13", "title": "Внимание: Фалшив имейл с вирус заплашва от името на \"Кредисимо\""}
{"url": "https://offnews.bg/sviat/niama-danni-za-postradali-balgari-sled-moshtnoto-zemetresenie-v-iran-i-669226.html", "text": "До момента няма данни за пострадали или загинали български граждани вследствие на земетресението от късно снощи, сочи информация на българските дипломатически мисии в Техеран и Багдад, съобщи Министерството на външните работи.Според Европейския средиземноморски сеизмологичен център силата на труса, регистриран в 21,18 часа местно време, е била 7,6 по скалата на Рихтер. Епицентърът е на 204 км североизточно от иракската столица Багдад и на 108 км западно от Керманшах, Иран и на дълбочина 10 км.Иранските власти съобщават за най-малко 350 загинали и над 3000 ранени. Вторичните трусове продължават, поради което не се препоръчват пътувания до района.От ведомството на Екатерина Захариева уточняват, че посолствата на България в Техеран и Багдад са на разположение на българските граждани в района на дежурните телефони: +98 930 568 34 09 (Техеран) и +964 7809237587 (Багдад).Над 70 000 души са останали без подслон след един от най-силните трусове през настоящата година.", "date": "2017.11.13", "title": "Няма данни за пострадали българи след мощното земетресение в Иран и Ирак"}
{"url": "https://offnews.bg/obshtestvo/do-27-noemvri-davat-udostoverenia-za-pomoshti-po-programa-profilaktik-669224.html", "text": "Удостоверения за ползване на парична помощ по програма \"Профилактика и рехабилитация\" ще се издават до 27 ноември, съобщиха от пресцентъра на НОИ.Последната дата, на която лицата могат да постъпват в изпълнителите на дейността, е 28 ноември 2017 г.Тази година програмата стартира на 3 април и за нейното финансиране бе предвидена сума от 20 103 061 лв.До момента са издадени 45 700 удостоверения, като се очаква до приключване на програмата още 1 500 лица да ползват парична помощ за профилактика и рехабилитация.", "date": "2017.11.13", "title": "До 27 ноември дават удостоверения за помощи по програма 'Профилактика и рехабилитация'"}
{"url": "https://offnews.bg/tehnologii/vsichki-4g-smartfoni-na-vivacom-s-do-100-leva-otstapka-669246.html", "text": "В навечерието на Коледните празници, които освен позитивни емоции традиционно носят и повече разходи, VIVACOM предлага всичките си 4G смартфони с отстъпка до 100 лева. Атрактивните цени са валидни в комбинация с тарифен план SMART L, L+ XL и XL+ U до края на месец ноември.Със 100 лева под обичайната цена са и някои от най-желаните флагмани: SONY Xperia XZ Premium, Huawei P10 Plus и HTC U11.SONY Xperia XZ Premium има всичко, което очакваш от премиум телефон, а най-вече: неподражаем дисплей (5.5 4K HDR TRILUMINOS), суперкачествена камера (предна с 19MP и селфи с 13MP), батерия със солидно дълъг живот и чипсет Qualcomm Snapdragon 835. Доказано устойчив на намокряне и прах, след като е IP65/68 сертифициран продукт.Huawei P10 Plus е един от настоящите флагмани на бранда и предлага достатъчно плюсове, за да те привлече: ярък 5.5 QHD IPS дисплей и две камери Leica, които при това са с двойни лещи. При 20MP и 12MP тези лещи съчетават монохромни и RGB сензори и осигуряват т.н. Wide Aperture режим, за да направят фотографията наистина приятна, постигайки резултати на професионално ниво. И този смартфон разполага с осемядрен процесор, скрит в елегантен метален корпус.HTC U11  пък привлича с друга силна черта – уникално добър звук. Търсен е и заради добрите си камери (12MP/16MP) и впечатляващия дизайн в преливащи тонове. U11 ще ви задържи по начин, който вълнува окото – чрез т.н. Liquid Surface телефонът се държи като хамелеон и успява да съчетае едновременно два цвята, които се сменят в зависимост от светлината и начина, по който държите устройството. Моделът впечатлява с 5.5 QHD SUPER LCD дисплей, като задната част на U11 представлява извито по краищата стъкло, а метална остава само страничната рамка. Edge Sense е една от най-иновативните функции в устройството, като позволява управление, чрез различен интензитет на натиск по рамката на устройството.", "date": "2017.11.13", "title": "Всички 4G смартфони на VIVACOM с до 100 лева отстъпка"}
{"url": "https://offnews.bg/politika/tcvetanov-otnovo-napadna-prezidenta-radev-useshta-che-ne-e-taka-zhel-669229.html", "text": "\"В момента виждам действията на президента - той вижда, че не е този фактор, който може би е очаквал да бъде, усеща, че не е така желан на европейската сцена\" - това заяви председателят на ПГ на ГЕРБ Цветан Цветанов по повод критиките на Румен Радев към управляващите, които миналата седмица.\"Отдавам го на завист, което е недопустимо за един държавен глава, който трябва да бъде обединител на нацията. Уморихме се да правим подобни коментари. След всяко негово интервю ние даваме отговори на въпроси, които не сме искали да бъдат задавани, защото не стоят на дневен ред. Не може, когато президентът дава интервю, да не говори за това, че само след месец страната ни ще бъде председателстваща ЕС за първи път\", каза още Цветанов в ефира на БНТ днес.Той изтъкна, че министър-председателят Бойко Борисов има огромен ангажимент, заедно с министрите, има и парламентарно измерение с 6 мероприятия, които трябва да бъдат проведени.„В интервюто си от преди няколко дни президентът казва, че имаме две стратегически цели, които са постигнати - НАТО и ЕС, и нямаме нови. Искам да му напомня, че когато постигнеш една цел най-важното е да я задържиш и това е отговорност, а не е привилегия“, подчерта Цветанов.По повод думите на Радев, че в България няма воля за борба с корупцията по високите етажи на властта, той коментира:", "date": "2017.11.13", "title": "Цветанов отново нападна президента: Радев усеща, че не е така желан в Европа"}
{"url": "https://offnews.bg/evropa/23-darzhavi-podpisaha-dokument-za-obshta-evropejska-otbrana-669234.html", "text": "България и още 22 държави от ЕС подписаха днес документ за обособяването на европейската отбрана, съобщи БТА.Предвижда се участващите в инициативата държави да подготвят съвместни разработки и да осъществяват тясно сътрудничество в областта на отбраната и сигурността. Освен нашата страна, документът бе подписан от Австрия, Белгия, Чехия, Хърватия, Кипър, Естония, Финландия, Франция, Германия, Гърция, Унгария, Италия, Латвия, Литва, Люксембург, Холандия, Полша, Румъния, Словакия, Словения, Испания и Швеция. Присъединяването на останалите държави от ЕС е възможно във всеки момент - така, както бе подходено с обособяването на европейската прокуратура.Предстои Съветът на ЕС да утвърди подписания документ. Проектите по инициативата следва да имат одобрението на участващите държави. Предвижда се проектите да обхванат областите на ученията, развитието на способности и готовността за действие в отбраната.", "date": "2017.11.13", "title": "23 държави подписаха документ за обща европейска отбрана"}
{"url": "https://offnews.bg/112/rabotnik-padna-ot-stroezh-v-izkop-669237.html", "text": "Работник падна от строеж в изкоп в Пловдив.Инцидентът е станал към 12.30 ч. на бул. \"Васил Априлов\", а за него съобщи пловдивската полиция.39-годишният мъж е жив, а състоянието му не е тежко. Той е бил откаран в болница.Обстоятелствата около случилото се се изясняват.", "date": "2017.11.13", "title": "Работник падна от строеж в изкоп"}
{"url": "https://offnews.bg/politika/pargov-balgaria-triabva-da-ima-kliuchova-rolia-za-evrointegratciata-n-669236.html", "text": "България трябва да има ключова роля в процеса по разширяване на Европейския съюз с държавите от Западните Балкани. Това заяви лидерът на БСП – София Калоян Паргов на кръгла маса на тема \"Европейският съюз, Балканите и България \", организирана от Националната асоциация за международни отношения, Университета за национално и световно стопанство и Българското дипломатическо дружество.Политиката за разширяване на Европейския съюз е най-ефективният инструмент за гарантиране на мира, стабилността и просперитета на Балканите. България трябва да подкрепя този процес и да го счита за неотменим. За да се случи разширяването на ЕС обаче, Балканите като цяло и по-конкретно държавите от Западната част имат нужда от европейска перспектива. Необходима е стратегия за развитие, основана на взаимноизгодно икономическо партньорство. Имам предвид най-вече развитие на индустрията в държавите на Балканите, както и общи инфраструктурни проекти, заяви Калоян Паргов.Затова, според него, в България трябва да бъде създаден Обществен съвет към Народното събрание, в който да участват представители на неправителствени граждански организации и експерти:\"Този орган ще има основна задача да генерира идеи и предложения. Експертите ще анализират и обсъждат различните възможности за изпълнение на целта – присъединяване на Западните Балкани към Европейския съюз. Разбира се, членовете на Обществения съвет трябва да предлагат идеи и инициативи, чрез които да бъде защитен и българският национален интерес при участието на страната ни в преговорния процес\".Калоян Паргов е категоричен, че България трябва да има водеща роля и в диалога за осъществяване на необходимите реформи в държавите от Западните Балкани, за да постигнат те нужните стандарти за присъединяването им към ЕС.Лидерът на столичните социалисти смята също, че ЕС трябва да преосмисли подхода си по отношение на мерките, с които обезпечава постигането на нужните стандарти за присъединяването на страните от региона.Според него, подходът трябва да бъде по-скоро позитивен, за да мотивира държавите в усилията им, без да се стига до санкции като намаляване на предприсъединителната финансова помощ.Българското председателство дава отлична възможност да бъдат поставени основите на нов диалог на ЕС със Западните Балкани. Обявеното от Жан-Клод Юнкер през 2014 година спиране на процеса по разширяване е погрешно и ненавременно. Разширяването е възможно най-добрата европейска стратегия към Балканите за демократично приобщаване на регион, който е неразривно свързан с ЕС. В крайна сметка, справянето със сериозните предизвикателства, пред които е изправена Европа, може да стане с повече и по-дълбока интеграция, а това неминуемо включва и присъединяването на държавите от Западните Балкани, коментира още лидерът на столичните социалисти.", "date": "2017.11.13", "title": "Паргов: България трябва да има ключова роля за евроинтеграцията на Западните Балкани"}
{"url": "https://offnews.bg/nashite-avtori/iz-delnitcite-na-edin-lud-6-10-noemvri-669240.html", "text": "Понеделник, 6 ноемвриГолям берекет тая седмица, братя и сестри! Направо пир за автор като нас, който си вади хляба от простотията на политици, държавници и други ВИП персони. Но понеже е само понеделник, а това, дето викат братята македонци, е ден, в който човек трябва да си почине от уикенда, ще дам само някои основни репери на събитията, които ще ни се случат през седмицата.Една италианска поетеса, Алда Мерини, казва: „Мухите никога не почиват, защото лайната са наистина много…“ Тя е имала предвид италианските мухи, понеже няма откъде да е знаела на какъв трудов терор са изложени българските. За българските мухи няма почивен ден, няма празник. Те и на Великден работят, и на първи май, и на Задушница… Защото у нас, както казват македонците, као лудье сме девет, као лайна сме десет. Гледаш го човек, подушиш го…Тъй и тъй споменахме македонците, та да използваме случая. Премиерът им Зоран Заев рекъл пред черногорската „Антена М“, че наистина щели да си ревизират учебниците по история. В учебниците, вика, стои \"български фашистки окупатор\" от Втората световна война. Може да бъде само \"фашистки окупатор\" и да пазим приятелството…“Колко благородно от тяхна страна! Трябва да направим всичко възможно да ги поканят в ЕС, за да им се отблагодарим. После да помогнем и на сърбите. Щото нема какво да се заблуждаваме, не сме вече такава сила, че да съсипем сами ЕС.А, ако трябва да сме сериозни, в Македония мухите също не седят без работа.Вторник, 7 ноемвриБожидар Димитров вика: „Отказвам се да се занимавам с политика. Ще се занимавам с политически анализи.“ И побърза да сложи запомнящо се начало на аналитичната си дейност.Взе повод от думите на Мария Захарова, че руснаците са спасили българските евреи, анализира задълбочено това изказване и заключи: „Говорителката на външното министерство на Русия Мария Захарова е една пикла без цици.“В днешно време информацията прави анализатора. А Божо е добре информиран. Москва, вика, не е казвала такова нещо, Захарова си го е измислила. Не знам, прекалено смела постъпка за мома без цици. Вероятно сте забелязали, че в живота на момите с цици са позволени много повече неща, отколкото на момите без цици.Фактът, че Москва не уволни Захарова, нито я опроверга, остана извън вниманието на анализатора.Изобщо, дето рекъл Иванчо, брат ми е на 36 години и е полуидиот. Значи вие сте на 72 г.Намекнаха ми приятели, че било възможно Божидар да анализира в дует с проф. Константинов, щото и двамата са широкопрофилни анализатори. Но не било решено още.Преди години по повод на Бареков и в изблик на гениалност родихме термина аналлизатори. И сега ще изчакаме първият повод, за да приложим евристичните му възможности и за анализите на Божидар Димитров. Едва ли ще чакаме дълго.И понеже го споменахме. Сайтът му BNews.bg съобщава с огромно задоволство, че оная нощ в София откраднали луксозното Ауди на Цецерон, което струва 200 бона. От гаража му го откраднали. Цецо веднага звъннал на Борисов, но не бил той, нито някой от неговите хора. От полицията също нищо не знаели за евентуалния извършител.Честно казано, ние също изпитахме известно задоволство. Когато престъпниците почнат да бият, ограбват и отвличат политиците, едва тогава те ще се заемат сериозно с борбата с престъпността. Та ние с вас, уважаеми читатели, се явяваме малко нещо съюзници с бандитите в борбата за нормална държава.И може би с тяхна помощ трябва да намерим начин да разковем тази кочина, наречена политическа класа, да разгоним нагуцаните и представители и да направим нова… кочина. Да, това е истината! Пак ще направим кочина. И затова ние не призоваваме към бунт и революция, като некои. Нашето виждане е, че трябва да си изпростяваме мирно и тихо, по чисто еволюционен път.", "date": "2017.11.13", "title": "Из делниците на един луд (6-10 ноември)"}
{"url": "https://offnews.bg/medii/nov-zalp-sreshtu-viktor-nikolaev-669213.html", "text": "Пореден грозен натиск срещу водещия на „Здравей, България“ Виктор Николаев – сайтът BNews, който е свързан с Николай Бареков, публикува информация, че данъчна проверка е уличила журналиста в укриване на доходи.Статията бе препечатана и в „Блиц“. Доказателства не се прилагат, а позоваването е на „двама източници“ на сайта.Става въпрос за проверка по сигнала, който Николай Бареков подаде срещу Виктор и доскорошната водеща на сутрешния блок на Нова тв – Анна Цолова. В сигналите се твърдеше, че двамата са се сдобили с имоти, които не могат да си позволят.По закон резултати от проверки срещу частни лица не се оповестяват, освен ако самите засегнати не решат да го направят. Според източници на OFFNews проверката срещу Цолова не е открила нарушения. Това обаче не попречи тя да се раздели неочаквано с поста си в разгара на медийната кампания срещу нея.Натискът срещу колегата й, който все още е на екран, продължава. Умишлено не цитираме конректни данни от публикацията на Bnews, за да не тиражираме съмнителна фактология.Според двама източници на OFFNews проверка действително е извършена, но данъчните не са открили смущаващи обстоятелства и нищо от публикацията на отговаря на истината. Към момента нито водещият, нито ръководството на телевизията са изразили позиция.Запознати смятат, че Нова тв едва ли ще се раздели и с Николаев. Целта очевидно е обаче той да бъде „страхуван“ или накаран сам да се оттегли, защото има неприятния навик да върши работата си съвестно и да задава неудобни въпроси. Със сигурност обаче уж шеговитата закана на вицепремиера  постепенно се сбъдва.Няколко медии публикуваха снимки на водещия пред жилищен вход, очевидно с предупреждението, че е следен в личния си живот. Само преди дни вестник \"Уикенд\" пък пусна статия, в която писа, че Николаев рискувал живота си, говорейки по телефона на улицата, където можел да стане жертва на ПТП. Там, впрочем, се споменава, че журналистът пресичал рисковано същата столична улица, на която BNews твърди, че е домът на водещия, закупен с доходи с недоказан произход. Публикацията е придружена с папарашка снимка на Виктор и съпругата му - като доказателство, че той и семейството му са следени в личното си време.Междувременно Нова тв търси заместничка на Ани Цолова за екранен партньор на Николаев. ", "date": "2017.11.13", "title": "Нов залп срещу Виктор Николаев"}
{"url": "https://offnews.bg/ikonomika/bdzh-umishleno-sasipva-kompania-v-koiato-darzhi-polovinata-ot-sobstve-668626.html", "text": "БДЖ умишлено съсипва компания, в която държи половината от собствеността, за да осигури бизнес на друга компания, в която няма дял. Това заяви пред OFFNews икономическият директор на предприятието за ремонт на локомотиви \"БДЖ-Кончар\" Стоян Павлов.Случаят е повече от абсурден, тъй като става дума за едно от работещите предприятия у нас, в което партньор на държавната ни фирма е чужд инвеститор.\"БДЖ-Кончар\" е основана през 2001 г. по настояване на тогавашния премиер Иван Костов.По това време държавните ни железници имат подписан договор с хърватското дружество \"Кончар\" за модернизация на 30 от локомотивите на компанията. Идеята на създаването на българо-хърватският джойнт венчър е повече от добра - вместо локомотивите да пътуват до Загреб за ремонт (около 130 000 лева е разходът за транспорт дотам на един локомотив), то чуждестранният партньор да предостави уникалната си технология за ремонт на старите румънски и чешки на БДЖ на смесено предприятие в София и така част от приходите да остават в България.Според учредителния договор БДЖ осигурява производствени халета, а хърватите - ноу-хау и осигуряват средствата за ремонт на потрошените бараки на националния жп превозвач.Преди месец обаче от държавната жп компания запечатват достъпа до завода под предлог, че релсите, които водят до него са стари и че се нуждаят от спешен ремонт. Такъв обаче няма, а предприятието не работи, няма приходи и не може да се издължава към Националната агенция по приходите.Това дружество бе лицензирано наскоро, а негов собственик е бивш колега в частна фирма на сегашния началник на Изпълнителна агенция \"Железопътна администрация\" Веселин Василев. \"Жп тракция\" е настанена в съседното хале на \"БДЖ-Кончар\" и въпреки че до него водят абсолютно същите релси, те не са прекъснати за \"спешен ремонт\".Според него ръководството на държавните железници играе в комбина с частното предприятие, а целта е дружеството, в което държавата има дял от 49%, да фалира.Павлов признава, че \"БДЖ-Кончар\" е изправена до стената и че без съдействие от страна на държавата трудно ще оцелее.До 2008 г. отношенията между българските железници и хърватския им партньор са перфектни, но след това започват спорове. БДЖ настоява да получава наеми за халетата, а \"Кончар\" вади насреща фактури за извършени инвестиции, които би трябвало да бъдат поделени между двете страни. Започват дългогодишни дела, които в крайна сметка са в полза на дъщерното дружество. Извън всякаква логика държавните железници започват серия от действия, с които да затворят собствената си фирма. Първо се правят опити да бъдат спрени тока и водата на БДЖ-Кончар. Те се провалят и следва още по-радикално решение - фирмата се поставя под обсада като се прекъсва жп линията, която води до халето. Така няма как да влязат нови локомотиви за ремонт и се \"арестуват\" два на частния превозвач \"ДБ Шенкер\".До дни се очаква посолството на Загреб в София да излезе с официално становище по казуса.Ето така е изглеждало халето в Подуене преди да заработи смесеното предприятие в него.", "date": "2017.11.13", "title": "БДЖ умишлено съсипва компания, в която държи половината от собствеността"}
{"url": "https://offnews.bg/evropa/ek-sazdava-ekspertna-grupa-za-borba-s-falshivite-novini-669239.html", "text": "Европейската комисия създава експертна група, която ще предложи мерки за борба с фалшивите новини и ще помогне за изготвяне на стратегия против дезинформацията. В групата ще участват представители на научните среди, онлайн платформи, медии и граждански организации.Еврокомисарят по цифровизацията Мария Габриел коментира, че в основата на нейните действия стои защитата на правото на гражданите на качествена информация и призова за широка дискусия по проблема.Граждани, медии и изследователи ще могат да споделят мнението си по проблема до средата на февруари. ЕК иска да установи как гражданите възприемат фалшивите новини, по какъв начин откриват онлайн дезинформацията и до каква степен се доверяват на различните медии. Комисията ще оцени мерките, предприети от платформи, медии и граждански организации, за да се попречи на разпространението на фалшиви новини онлайн.Ще бъдат очертани възможните бъдещи действия за укрепване на достъпа на гражданите до надеждна и проверена информация, и за предотвратяване на разпространяването на дезинформация в интернет, обявиха от пресслужбата на ЕК, цитирани от БТА.Крайният срок за кандидатстване за експертната група е средата на декември. Очаква се групата да заработи през януари догодина. ", "date": "2017.11.13", "title": "ЕК създава експертна група за борба с фалшивите новини"}
{"url": "https://offnews.bg/politika/arestat-na-balgarskite-lekari-e-mrasna-porachka-na-kmeta-na-bosilegra-669186.html", "text": "Арестът на българските лекари в Босилеград е \"една мръсна политическа поръчка на кмета на Босилеград Владимир Захариев\". Това твърдят от Демократичния съюз на българите в позиция, изпратена до медиите у нас.Демократичният съюз на българите е политическа партия в Сърбия. Председател на партията е Драголюб Иванчов, а седалището ѝ е в Босилеград.Политическата формация обяви, че кметът Владимир Захариев \"си отмъщава заради това, че българската държава пое в свои ръце оказването на медицинска помощ на българи от Западните покрайнини във Военномедицинска академия и го лиши от възможността той да я използва за собствени политически цели.\"\"Няма никакво съмнение, че и председател на Националния съвет на българското малцинство Владимир Захариев се ползва и с подкрепата на централната власт в Белград, която неслучайно толерира всички негови престъпни действия през последните 16 години\" - твърдят още от Демократичния съюз на българите.", "date": "2017.11.13", "title": "Арестът на българските лекари е 'мръсна поръчка на кмета на Босилеград'"}
{"url": "https://offnews.bg/kultura/iron-maiden-s-kontcert-v-plovdiv-tova-liato-669241.html", "text": "Великаните на метъл музиката Iron Maiden ще зарадват българските си фенове с концерт у нас в Пловдив това лято на 22 юли на фестивала Hills of Rock 2018.Световното турне на бандата Legacy Of The Beast ще постави началото си в Талин, Естония на 26 май и ще завърши в O2 Арена в Лондон, на 10 август. Maiden идват у нас по покана на SME.Концепцията за световното турне Legacy Of The Beast е вдъхновена от едноименната мобилна игра и комикс на Maiden. Дизайнът на сцената ще е зрелищен. Там ще оживеят няколко различни съединени „свята“, а сетлистът ще включва голяма част от хитовете на групата, както и изненади от по-късните албуми.Многобройните почитатели на Iron Maiden в България, ще могат да видят идолите си на живо по време на HILLS EXCLUSIVE на 22 юли, 2018 година. Специалните гости на концерта се финализират в момента и ще бъдат обявени скоро.БИЛЕТИБилетите за HILLS EXCLUSIVE с IRON MAIDEN ще бъдат от една ценова категория.- 70 лв до 31.12.2017- 80 лв до 20.06.2018- 90 лв до 22.07.2018- 100 лв в деня на концертаTе могат да бъдат закупени в мрежите на Тикетпро и Ивентим, както и онлайн на www.ticketpro.bg и www.eventim.bg.Продажбата стартира на 24 ноември (петък) 2017г. от 11:00ч.", "date": "2017.11.13", "title": "Iron Maiden с концерт в Пловдив това лято"}
{"url": "https://offnews.bg/lajfstajl/naj-neveroiatnata-biblioteka-na-sveta-galeria-669220.html", "text": "Никой не обича да го наблюдават, докато чете, но в тази невероятна библиотека надали някой ще има проблем с това. Представяме ви нестандартна, невероятна библиотека, която е разположена в Китай.Структурата на сградата е уникална и има огромна сфера в центъра, която наподобява око.Разположена в културния квартал Бинхай в Тиедзин, 5-етажната библиотека, проектирана от холандската дизайнерска фирма MVRDV, е кръстена „Очите на Бинхай“.Тя обхваща 34 000 квадратни метра и може да побере до 1,2 милиона книги.Библиотеката разполага със зона за четене на приземния етаж, салон с кресла в средните секции и офиси, конферентни и компютърни зали на последния етаж.", "date": "2017.11.13", "title": "Най-невероятната библиотека на света (галерия)"}
{"url": "https://offnews.bg/tenis/grigor-dimitrov-debiutira-na-finalite-na-atr-kato-nomer-6-v-sveta-669209.html", "text": "Най-добрият ни тенисист Григор Димитров  остава под №6 в новото издание на световната ранглиста. Днес водещият ни тенисист ще направи своя дебют на финалите на АТР в Лондон, където негов съперник ще бъде Доминик Тийм, а двубоят ще започне след 16:00 ч. наше време.Междувременно Рафаел Надал бе отличен за това, че ще завърши годината като номер 1 в световната ранглиста. 31-годишният испанец получи голяма купа от президента на ATP Крис Кермод.Краля на клея спечели през сезона две титли от Големия шлем и две титли от Мастърс турнири. Той започна годината с финал на Откритото първенство на Австралия, където загуби от Роджър Федерер.След това дойде сезонът на червени кортове, където той триумфира в Монте Карло, Барселона и Мадрид преди да стигне до историческата десета титла на \"Ролан Гарос\".Надал продължи да жъне успехи и през есента, когато спечели US Open и турнира в Пекин. През ноември той се изкачи на първото място в света за четвърти път в кариерата си.", "date": "2017.11.13", "title": "Григор Димитров дебютира на финалите на АТР като номер 6 в света"}
{"url": "https://offnews.bg/politika/mvr-niama-da-si-ima-nova-firma-no-pak-shte%c2%a0targuva-s-ohrana-i-pozhar-669238.html", "text": "Ново държавно предприятие с принципал МВР няма да има, но затова пък дейностите по охрана и пожарогасене, които са вменени на вътрешното ведомство по закон, ще се извършват след сключване на договор.Това става ясно от промените в Закона за МВР, които са внесени между първо и второ четене в парламента. Така на практика МВР ще се превърне в търговско дружество, като приходите от тези дейности ще влизат директно в бюджета му. Вътрешната комисия в парламента предлага изцяло да отпаднат текстовете от сега действащия закон, с които се дава зелена светлина за разкриването на ново  \"Център за предоставяне на услуги\". Не е ясно какви за мотивите за зачеркване на идеите, които бяха част от т.нар. реформа \"Бъчварова\", още повече че в бюджетните разчети за следващите три години са  годишно за издръжката на фирмата. Стартът на предприятието беше предвиден за 2017 г., но след това беше отложен за началото на 2018 г. поради липса на средства. Предприятието трябваше да \"разтовари\" МВР от някои неспецифични функции - като услуги, свързани с регистрацията на пътни превозни средства, разработване на програмни продукти за предоставяне на административни услуги в МВР, както и с отпечатването на бланки и образци за документи. Предложението за отпадането на предприятието е направено от депутатите от БСП и е подкрепено от комисията. В същото време обаче се доразвиват текстовете, с които МВР ще извършва охранителна дейности и дейности по пожарогасене срещу заплащане. Новото е, че в закона вече са прецизирани \"клиентите\" - най-вече държавни структури. По този начин се отваря вратата за държавен монопол в дейностите по охрана и противопожарни дейности, като се навлиза в сектора на частните услуги. Договор за охрана с МВР ще могат сключват стратегически обекти от значение за националната сигурност, сгради и имущество на БНБ и лагерите за бежанци. Нововъведение е полицаи да охраняват сгради на манастира „Свети Йоан Рилски“ и Бачковската света обител „Успение Богородично“, както и сгради на Патриаршеската катедрала „Св. Александър Невски“.От новите текстове става ясно, че вече институции като БНР, БНТ, президентството, Народното събрание и Министерският съвет ще плащат за охрана от МВР. На фона на недостига на полицаи законът предлага изход от ситуацията, като се предлага тези дейности да се извършват и от наети по трудов договор лица. Към момента законът предвижда такава възможност, но само по отношение на държавната граница. Тук остава неясно с какви правомощия ще се ползват тези хора, в повечето случаи пенсионирани военни и полицаи, статутът на които обаче е приравнен с този на държавните служители в МВР. Подобни са и предложенията за дейностите по пожарогасене. Новите текстове предвиждат сключване на възмездни договори между МВР и \"заинтересованите лица\" за осъществяване на пожарогасителна и спасителна дейност и държавен противопожарен контрол. В списъка със \"заинтересованите лица\" влизат „АЕЦ Козлодуй“, „Мини Марица-изток“, „ТЕЦ Марица Изток 2“ и „Летище София“, сгради или части от сгради, ползвани от Българската народна банка. Тук отново е предвидено непопълнените в пожарната места да бъдат заети от назначени на трудови правоотношения лица. Приходите по договорите ще отиват директно в МВР. С новите текстове се утвърждава и порочната практика да се преливат пари между държавните институции за извършване на дейности без за това да бъдат провеждани обществени поръчки и без ясни критерии за харченето на бюджетни средства.   ", "date": "2017.11.13", "title": "МВР няма да си има нова фирма, но пък ще търгува с охрана и пожарогасене"}
{"url": "https://offnews.bg/sviat/vojnik-izbiaga-ot-severna-v-iuzhna-koreia-prez-naj-strogo-ohraniavanat-669227.html", "text": "Севернокорейски войници откриха огън по дезертьор в Панминчжон днес, но войникът успя да избяга, макар и ранен, съобщиха властите в Сеул, цитирани от Асошиейтед прес и БТА.Южнокорейските войници не са отвърнали на огъня. Севернокорейски войници от време на време дезертират в Южна Корея през границата, но е рядък случай севернокорейски войник да избяга през най-строго охраняваната Съвместна зона за сигурност, където само метри делят военните от двете корейски държави, и при това своите да стрелят по него.Войникът дезертирал от граничен пост в северната част на разделеното на две село и избягал в южната част. Той е ранен в рамото и лакътя и е настанен в южнокорейска болница. Не се съобщават подробности за състаянието и мотивите му.Около 30 000 севернокорейци са избягали в Южна Корея след края на Корейската война /195-53/, но повечето през Китай. През 1998 г. севернокорейски войник успява да дезертира през Панминчжон. Селото в 4-километровата Демилитаризирана зона, разделяща двете Кореи, е мястото, където навремето е подписано примирието. Зоната, контролирана съвместно от Северна Корея и Командването на ООН, оглавявано от американците, се охранява от хиляди войници от двете страни в бойна готовност, заграждения от бодлива тел и ровове - капани за танкове. Смята се, че в зоната са заровени и над милион мини.Около Панмичжон в миналото е имало кръвопролитни инциденти и опити за бягство на севернокорейци, но през последните години няма такива случаи, отбелязва АП. В Панминчжон севернокорейските войници, чиито ревери са окичени със значки с ликовете на севернокорейските лидери, имат навика да наблюдават с бинокли посетителите от Юга. Те стоят само на метри от южнокорейските войници, които носят авиаторски очила и са неподвижни като статуи.Това прави мястото любимо за любопитните туристи и от двете страни.През 1984 г. войници и от двете страни откриха огън, след като съветски гражданин спринтира към южнокорейския сектор на селото. Тогава загинаха трима севернокорейски и един южнокорейски войник.", "date": "2017.11.13", "title": "Войник избяга от Северна в Южна Корея през най-строго охраняваната зона"}
{"url": "https://offnews.bg/temida/okonchatelno-prokuraturata-onevini-bivshia-zdraven-ministar-669206.html", "text": "Със свое постановление от 10 ноември Военно-апелативната прокуратура е отказала да образува досъдебно производство срещу бившия здравен министър Николай Петров. Той напусна поста си, след като наяве излезе  с констатация, че докато е бил директор на ВМА болницата е сключила договор за доставка на медицински материали с фирма на зет си. Прокуратурата е проверила първоначалния отказ за образуване на досъдебно производство. Още при първата проверка по случая не са открити данни за извършено престъпление от страна на генерала. Сега това се потвърждава и от втората проверка. Заместникът на военно-апелативен прокурор полк. Данчо Петров, констатира, че дъщерята на генерала Руслана Петрова е във фактическо съжителство със собственика на фирмата доставчик Явор Цонев, но това станало едва след като е спечелена обществената поръчка. Тогава Петрова се е регистрирала на адреса на местоживеене на приятеля ѝ. \"Това обстоятелство дава основание да се приеме, че двамата се намират във фактическо съжителство от 25.07.2016 г., близо година и седем месеца след сключването на договора за периодична доставка с рег. № 638/13.01.2015 г. и близо две години и седем месеца от раждането на детето им\", пише в прокурорското постановление.Според прокурора одиторите, чийто доклад стигнал до прокуратурата, са направили некоректно интерпретиране на обстоятелството, че свързаността на поръчката с тогавашния шеф на ВМА може да се изведе от факта, че спечелилото поръчката дружество „Ортопедие-БГ“ ЕООД и „РП ПР КОНСУЛТИНГ“ ЕООД, чиито едноличен собственик на капитала до 11.08.2014 г., е била Руслана Петрова, били регистрирани на един адрес. Прокурорът заключава също, че липсата на граждански брак между Петрова и Явор Цонев изключва възможността да се обсъжда наличието на „свързани лица“. Според него фактическото съжителство между двамата е възникнало, едва след като двамата се регистрирали на един адрес. Хипотезата за конфликт на интереси при провеждане на поръчката се изключва и поради факта, че \"ген. Петров не се е намирал във фактическо съжителство с Цонев към момента на провеждане на процедурата и сключването на договора\", става ясно от постановлението.В крайна сметка прокурорът заключава, че \"въпреки обективността на извършената проверка\" не са събрани данни за това ген. Петров да е бил \"в икономически или политически зависимости от Цонев\". Самият Петров обяснил, че се запознал с приятеля на дъщеря си \"след 25.07.2016 г.\"Прокуратурата заключава, че:С постановлението се прави разпореждане одитният доклад от проверката на ВМА да се изпрати на Агенцията за държавна финансова инспекция.", "date": "2017.11.13", "title": "Окончателно прокуратурата оневини бившия здравен министър"}
{"url": "https://offnews.bg/obshtestvo/dve-ot-zhenite-postradalite-pri-vzriva-na-gazova-butilka-ostavat-v-t-669201.html", "text": "Две от жените, които пострадаха при взрива на газови бутилки в Сапарева баня вчера остават в тежко състояние в института за спешна помощ \"Пирогов\".Те са около 70-годишни, с широкоплощни, обширни изгаряния, с изгаряния на горните дихателни пътища и инхалация на пушечни газове.Третата пострадала, над 50-годишна пациентка е с изгаряния и гръдна травма. Нейните показатели са стабилни, съобщиха от здравното заведение.И трите пациентки са обект на интензивни грижи, настанени в реанимация. Днес предстои преоценка на състоянието им.Петима души пострадаха вчера при взрив на газова бутилка. Трите жени са транспортирани в столицата в „Пирогов“, двама са откарани в Дупница.Инцидентът стана около 16.00 часа в неделя в къща.", "date": "2017.11.13", "title": "Две от жените, пострадалите при взрива на газова бутилка, остават в тежко състояние"}
{"url": "https://offnews.bg/interviu/ima-li-osnovanie-za-trevoga-na-pazara-na-butilirani-vodi-669000.html", "text": "- Г-н Стоименов, защо бутилираните води станаха конфликтен елемент в новия Закон за храните?- Конфликтът се създава изкуствено. Новият закон за храните, в който има раздел \"Води\", се предлага от Министерския съвет и в голямата си част той не променя нищо от сега съществуващата нормативна уредба.- Защо се налага приемането на нов закон?- В момента имаме наредба за бутилираните води. Съгласно европейското законодателство тя не е достатъчна, тъй като от 2011 г. насам водата вече се третира като храна и законовата й рамка трябва да се даде в Закона за храните.- Освен че регулацията ще попадне в този закон, какво друго е новото? Защо възникнаха съмнения в неговия ефект?- Основният спор е за това дали търговското описание е равнозначно на търговска марка или то е нещо различно от нея. Нашият съюз (СБПБ), четейки директивата на ЕС, споделя казаното в нея. А тя е категорична, че търговското описание на етикетите на бутилираните води - минерални и изворни - се формира от географския произход (името на извора) и може да бъде поставена и търговска марка или фирмен знак на производителя. Т.е. съвместното съжителство върху етикета на водите на името на извора (географския произход), името на вида на водата (минерална или изворна) и търговската марка е регламентирано.- Сега липсва ли такова изискване?- Дори при настоящата наредба има примери за такива води на пазара, които работят по начина, по който разпорежда директивата. И в момента техните етикети посочват името на находището, с шрифт един път и половина по голям от този на марката. Нека цитирам само един пример за добра търговска практика в това отношение. Например водата \"Ком\". Марката е \"Ком\", находището е Бързия, на етикетите на тази компания са изписани и марката, и името на находището.- Защо според Вас се породи съмнение, че бихте били облагодетелствани от новия закон?- Законопроектът е на Министерския съвет, не е наш. Трябва да се изходи първо оттам: трябва ли да се въведе правилно европейската директива в България или не? Изискванията на европейската директива са задължителни и те ще бъдат въведени. Нищо фатално и никакъв срив в бранша няма да се случи. Много компании от 2009-а година работят според изискванията на директивата и се развиват все по-добре.В момента стремежът е да се персонализира приемането на раздел \"Води\" от Закона за храните, за да може народните представители да бъдат подведени, че този закон е лобистки и той да бъде бламиран. Не вярвам това да се допусне след като се види, че законопроектът на сто процента отговаря на Директивата.- Очаквате ли рафтовете с води в супермаркетите да изглеждат различно след приемането на промените?- Няма да има никаква разлика. Както казах, има компании, които изпълняват тези изисквания от години. Ще се наложи да се промени дизайнът на етикетите само на двама производители - единият по-голям, другият - по-малък. И то само само на едната от техните бутилирани води.- Ще се наложи ли регистрация на различни търговски марки?- Марките си остават на етикетите, никой не ги застрашава. Регламентът е да се изпише редом с тях и името на извора или находището. То трябва да е един път и половина по-голямо от търговската марка, но търговската марка си остава.Малко банален термин ще използвам, но всичко това е буря в чаша вода. Пренареждане на пазара няма да има.Другата спекулация от последните дни е, че законът приравнявал имената на изворите със сондажите (някои от тях имат номера, други - имена). Едно находище може да има няколко сондажа, т.е. няколко точки на излизане на находището. Чуха се критики, че се налага смяна на етикетите, защото ще важат имената на сондажите. Няма такова нещо. Изворът и находището са „подземното водно тяло“, а не сондажът - това казва европейското законодателство, ето защо няма никаква опасност имената на находищата и изворите да се променят с номера и имена на сондажите.- Според Вас редно ли е или не едно находище да се експлоатира от повече от един концесионер?- Знаете ли, че две компании бутилират на находището в Горна баня, същото е с Хисар и Велинград? И знаете ли какво казва представителка на Асоциацията на производителите на безалкохолни напитки в България? Че Европа казвала, че на едно находище трябва да има един концесионер. Няма такова ограничение в Директивата. Ако се приеме постановката на АПБНБ “едно находище –един концесионер“, ще трябва да се затварят фабрики, които оперират на находищата от десетки години, за да остане само една от тях.Изискването на Директивата е: „едно находище - едно търговско описание“. Като търговско описание и търговска марка, както обясних, са две различни неща. Търговското описание включва преди всичко името на извора и може да включи търговската марка.Представителката на същата тази асоциация твърди, че нотификацията на законопроекта от миналата година минала перфектно и нямало никакви забележки. Това не отговаря на истината.- Защо?- Защото ЕК ни изпраща нотификацията и ни казва: Това, което сте включили като определение за търговско наименование, е в противоречие с европейското законодателство. Това превратно предложение влезе зад гърба ни в законопроект, който не беше поставен на обществено обсъждане, не беше съгласуван с министерства и ведомства. Това „определение“ беше предложено от тяхната асоциация. ЕК го отхвърли категорично, защото географският произход и видът на водата са определящи за информирания избор на потребителите, а не производителят и неговите марки.- Основно засегната от новата регулация ще бъде водата с розов етикет на \"Девин\". От Асоциацията посочват, че промените рискуват да сринат дългогодишни инвестиции. Как ще коментирате това?- Между другото, през 2004 г. аз съм създал розовата вода \"Девин”. Ще обясня защо. Тогава ние не бяхме в ЕС, нямаше я и европейската директива от 2009 г. Тогава имаше една атака срещу минералната вода на \"Девин\" в една от големите медии, която на три страници беше пуснала черепи и с големи черни надписи написа, че тази вода трови децата на България. Заради флуора. Затова ние решихме, че ще пуснем още един продукт от извор Балдаран, който да бъде с розов етикет - това беше първата бутилирана изворна вода в България. Пуснах я под наименованието \"Девин\" не за друго, а защото това беше позволено от закона и защото трябваше да спася бранда \"Девин\". В противен случай тази фабрика сега нямаше да съществува. Марките на цитираната фирма не са застрашени, просто ще трябва да променят дизайна на етикета си само за изворната вода - съгласно изискванията на Директивата.И накрая, понеже съм коментиран много често в лично качество, имам опасения, че госпожата от асоциацията прави скрита реклама на бизнеса с детектори на лъжата. Тя няма нито една състоятелна теза. Нито една!", "date": "2017.11.13", "title": "Има ли основание за тревога на пазара на бутилирани води"}
{"url": "https://offnews.bg/112/darzhavata-otne-imoti-za-1-2-milion-ot-dvama-bg-svodnitci-669211.html", "text": "Държавата отне имущество за близо половин милион лева от мъж и жена  - сводници, занимавали се и с пране на пари.Окончателното решение е на Върховният касационен съд, който не допусна обжалване и постанови отнемане на имущество за 407 837 лв. по иск на Комисията за отнемане на незаконно придобито имущество (КОНПИ).Силвия Григорова и Георги Крумов са във фактическо съжителство, имат присъда от 2014 г. за пране на пари и сводничество.Пред съда Крумов казал, че има законни доходи от работа в чужбина - отдавал под наем помещения в Германия на заятчии. Всъщност те били използвани за проституция.Крумов претендирал, че тази дейност е разрешена от германското законодателство и следователно реализираната от него печалба е със законен източник. Същата дейност обаче съставлява престъпление по българския Наказателен кодекс, за което му е повдигнато и обвинение. Съдът не признава доходите като законни, тъй като твърденията му за реализирани приходи остават недоказани.От двамата се отнемат се три недвижими имота в Разград - два апартамента и едноетажна жилищна сграда, лек автомобил и суми по банкови сметки.", "date": "2017.11.13", "title": "Държавата отне имоти за 1/2 милион от двама БГ сводници"}
{"url": "https://offnews.bg/sviat/phenian-denonoshtnite-misii-na-sasht-do-severna-koreia-porazhdat-zapl-669265.html", "text": "Безпрецедентното разполагане на три американски самолетоносни групи \"в нападателна позиция\" около Корейския полуостров прави невъзможно да се предскаже кога ще избухне ядрена война, обяви Северна Корея. По-рано днес стана ясно, че САЩ разполагат все повече бойни кораби и самолетоносачи в Японско море, край Северна Корея.В писмо до генералния секретар на ООН Антониу Гутериш севернокорейският посланик в ООН Джа Сон-нам заяви, че съвместните военни учения създават най-тежката обстановка около полуострова, която е имало някога, съобщи Асошиейтед прес, цитирана от БТА.По думите му САЩ отново изпращат на мисии по всяко време на денонощието стратегически бомбардировачи Б-52, способни да носят ядрени бомби, \"като във времената на Студената война\".Мащабните ядрени военни учения и шантажите, които САЩ упражняват цяла година без прекъсване, навеждат на мисълта, че изборът който направихме е правилният и трябва да продължаваме по този път докрай, каза посланикът.Американският президент Доналд Тръмп е към края на азиатската си обиколка, откъдето продължи да атакува в Туитър севернокорейския лидет Ким Чен-ун. \"Защо Ким Чен-ун ме обижда, като ме нарича \"стар\", когато аз НИКОГА не бих го нарекъл \"нисък и дебел\"? А аз толкова се старая да бъда негов приятел - и може би някой ден това ще се случи!\", написа Тръмп, преди да замине за Филипините. ", "date": "2017.11.13", "title": "Пхенян: Денонощните мисии на САЩ до Северна Корея пораждат заплаха от ядрена война"}
{"url": "https://offnews.bg/obshtestvo/signal-do-prokuraturata-istoricheskata-tcarska-gara-se-rushi-669205.html", "text": "Гражданска инициатива за обществен и релсов транспорт сигнализира прокуратурата за безстопанственост по отношение на т. нар. Царска гара в Казичене. Историческата сградата е обявена за недвижима ценност с местно значение от февруари 2009 г., но и до момента никой не се е погрижил за нея.Постройката е изградена в началото на ХХ в. Оттам е тръгвало теснолинейно влакче, отиващо до двореца Врана, по което са пътували царете Фердинанд, Борис и Симеон.В момента сградата е с пропаднал покрив, изтърбушени прозорци, врати, окабеляване, но фасадата ѝ показва колко красива е била навремето.Копие от сигнала е изпратено и до премиера Бойко Борисов, президента Румен Радев, омбудсмана Мая Манолова, комисиите по култура и транспорт Народното събрание, министерството на културата, ДП НКЖИ и др.На царската гара са слизали знатни особи като крал Джордж V и Александър I Караджорджевич, който идва на посещение в България седмици преди да бъде убит.От същата тази гара пътя си в изгнание поема цар Фердинанд, а по-късно цар Симеон II и останалите от царското семейство от същото място напускат страната.", "date": "2017.11.13", "title": "Сигнал до прокуратурата: Историческата Царска гара се руши"}
{"url": "https://offnews.bg/zvezdi/eminem-i-bionse-s-duet-video-669173.html", "text": "Beyonce участва в песен с една от най-големите звезди на рапа - Еминем, съобщи CNN. В петък Еминем публикува в официалния си профил в Youtube аудоверсията на бъдещия хит.Песента се казва Walk on Water.Маршал Метърс намекна в социалните медии по-рано тази седмица, че предстои нещо интересно, като публикува снимка на лекарска рецепта, на която пише „Walking on water, да се взима при нужда”.Феновете нетърпеливо очакваха нови песни от рапъра, чийто последен студиен албум беше \"The Marshall Mathers LP 2\" от 2013 година.Eminem ще участва в американското шоу \"Saturday Night Live\" и ще представи песента на 18 ноември.", "date": "2017.11.13", "title": "Еминем и Бионсе с дует (видео)"}
{"url": "https://offnews.bg/obshtestvo/kzk-globi-sajt-za-prodazhba-na-laptopi-zaradi-iadosan-vlogar-video-669212.html", "text": "Комисията за защита на конкуренцията глоби уебсайт за продажба на лаптопи заради клип на влогър в Youtube. След свое решение от 2 ноември КЗК ще глоби „Лаптоп.БГ“ в размер на 47 265 лева. Глобата е в размер на 0,5 процента от оборота на дружеството за миналата година.Наказанието е резултат от проверка по преписка, образувана по искане на конкурентна фирма - базираната във Варна „Голдън Грийн Стоун Груп“, която управлява друг онлайн магазин.Варненците се оплакват от клипа на влогъра Димитър Кожухаров в Youtube канала „Noobclever Gaming”. Проверката на КЗК установила два видеоклипа, които според тях нарушават добрите търговски практики.Според КЗК клиповете са не само позитивна реклама на дейността на дружеството „Лаптоп.БГ“ ООД, но съдържат и „явна негативна такава по отношение на негов пряк конкурент, като са използвани изрази, които дискредитират молителя и предлаганите от него продукти“.Във видеото Кожухаров доста яростно напада сайта Evarna, който се занимава с продажба на компютри и перфиерия. Влогърът ги нарича \"измамници\" и коментира съдържание от обяви за продажба на компютри в сайта им.В конкретния случай „Лаптоп.БГ“ няма пряко участие в създаването и не е поръчвало публикуването на видеоклиповете. КЗК обаче констатират, че чрез посланията на Кожухаров „Лаптоп.БГ“ черпи ползи.От КЗК отбелязват, че „Лаптоп.БГ“ ООД не може да влияе върху свободата на изразяване на мнението на физическото лице“, в случя влогъра Кожухаров. Въпреки това решават, че приемането и съгласяването с негативната реклама чрез видеоклипове в интернет, които промотират дейността на дружеството, „противоречи на добросъвестната търговска практика“.Така бездействието на „Лаптоп.БГ“ е отчетено като нарушение на чл. 29 от ЗЗК, който забранява „всяко действие или бездействие при осъществяване на стопанска дейност, което е в противоречие с добросъвестната търговска практика и уврежда или може да увреди интересите на конкурентите“.Това води до глобата в размер на над 47 хиляди лева. Освен тях, дружеството ще трябва да заплати още 2500 лева на конкурентите си от „Голдън Грийн Стоун Груп“ за разноските по делото. Решението на Комисията може да бъде обжалвано в 14-дневен срок.Един от клиповете:", "date": "2017.11.13", "title": "КЗК глоби сайт за продажба на лаптопи заради ядосан влогър (видео)"}
{"url": "https://offnews.bg/analizi-i-komentari/mozhe-da-sme-marsha-no-debili-ne-sme-669203.html", "text": "Нали помните стиховете на Цветан Ангелов:Десети ноември даде на момченцето възможност свободно да пътува по света и да учи в престижните университети на Европа и Америка, да кара съвременни автомобили и да чете любимите си автори, да си върне фамилните имоти и на воля да ругае властта, да стане член на ЕС и ако иска, дори да си остане комунист…Спирам дотук, защото чувствам, че вече изнервих част от аудиторията. Да кажеш добра дума за Десети ноември днес е лош тон. Успяхме да превърнем неспособността си да живеем в демокрация във вина на самата демокрация, да обезценим дотолкова падането на комунистическия режим в страната, че едва ли не да съжаляваме за него.Разочарованието от собствените ни политически избори и корупцията по всички етажи на обществото, включително и на твоя, доведе до социална истерия, която замъгли историческата картина. Ако тя за миг се проясни, ще се види, че единственото безспорно щастливо събитие за нацията през ХХ век е 10 ноември 1989 година. Не Пленумът на БКП на тази дата, а смяната на световете.Едва ли има пример за по-голям дебилизъм от това един политик, като припознатия от БСП социолог Иво Христов, да нарече сънародниците си дебили. Впрочем, те не за първи път са заклеймявани с тежки квалификации, още от 1875-а с Петко Рачо Славейковото: „Не сме народ, не сме народ, а мърша”. Поетът обаче казва нататък – „хора, дето нищо не щат да вършат”, за да стане ясна причината за неговия гняв – безразличието на народа, нежеланието му да вземе в ръце собствената си съдба.Сходна фрустрация имат борците за национално освобождение въобще, която до голяма степен превръща четническото движение в организирано самоубийство, но това не е в състояние да ги откаже. Само лишава мотивите им от прагматизъм и ги възвишава. Такава е поантата и в романа „Възвишение”. Премиерата на филма по него премина през седмицата с впечатляващ успех. Народът има потребност да чуе историята си, разказана по този начин. Готов е да приеме хули срещу себе си, но въпросът е от какво са предизвикани. Героите от онова време не разбират защо той не се стреми към свобода и не е способен да се жертва за нея, като тях самите.Героят на нашето време нарече българите дебили не за друго, а защото не могат да схванат, че не те са спасили своите евреи, а Съветската армия.Всъщност, народът е абстракция, за него съдим по елитите му. В този смисъл думите на Христов звучат като неосъзнато самопризнание – щом аз съм ви елита, вие няма как да не сте дебили. И съвсем не е утеха това, че и много други навяват подобни мисли, като се започне от тези, които се опитаха да защитят „изпусналия се” професор.Тази седмица парламентът реши плащанията в брой да се намалят от 10 000 на 5000 лева. Но не са важни числата, а тенденцията, която скоро ще доведе до там, че ще трябва и кило картофи за вечеря да си купуваш с кредитна карта. Парите ще изчезнат, не, както се твърдеше, през комунизма заедно с държавата, а през капитализма, за да има държавата пълен контрол. И въпросът дори не е дали плащането в брой не е „проява на свобода”, както смятат някои икономисти, а доколко контролът на държавата е борба с корупцията и доколко е неин източник. Поне нашата държава.*", "date": "2017.11.13", "title": "Може да сме мърша, но дебили не сме"}
{"url": "https://offnews.bg/sviat/zoran-zaev-s-lektcia-pred-balgarski-polititci-669202.html", "text": "Институтът за политика организира кръгла маса \"Балкани\" в македонския град Струмица. Лектор в дискусията ще бъде министър-председателят на Република Македония Зоран Заев.Форумът в конферентна зала на хотел \"Вила парк\" ще се проведе в петък, 17-ти ноември.Участие ще вземат Зоран Заев, министър- председател, Коста Яневски, кмет на Струмица, Моника Панайотова, зам.-министър за Българското председателство на Съвета на ЕС 2018 и посланик Андрей Лепавцов, представител на Министерство на външните работи в Македония.По време на събитието Институт за политика ще представи последното си национално представително проучване на тема \"България и Македония - толерантност по пътя към Европа\".Пред курсистите на Институт за политика от випуск \"Паисий Хилендарски\" Заев ще изнесе лекция озаглавена \"Добросъседство и общи хоризонти\". Той ще участва в дискусия с представители на най-големите политически партии в България и гостите на кръглата маса.", "date": "2017.11.13", "title": "Зоран Заев с лекция пред български политици"}
{"url": "https://offnews.bg/politika/borisov-izze-funktciite-na-mvr-shte-reshava-problema-sas-zakrivaneto-669210.html", "text": "Лично премиерът Бойко Борисов се зае да решава проблема със закриване на пожарни служби в страната. На работна среща в Министерския съвет той ще се срещне с кметовете на общините Чепеларе и Самоков. На срещата ще присъства и министърът на финансите Владислав Горанов и \"представители на МВР\", става ясно от прессъобщение на правителствената пресслужба.В него се посочва, че на срещата ще се търси \"възможност за разрешаване на проблема със закриването на пожарните служби в двата зимни курорта\".МВР предвижда да закрие 12 пожарни служби в страната. Сред тях са и тези край Пампорово и Боровец. В началото на ноември вътрешният министър Валентин Радев, че това става след направени разчети от професионалното ръководство на МВР, което е направено \"по правилния начин\". Той обясни, че структурите ще бъдат пренасочени, а пожарникарите няма да загубят местата си. Идеята на МВР до закриване на служби доведе  заради неадекватните политики. В края на септември шефът на пожарната Николай Николов обяви, че в закритите пожарни ще се обслужват от доброволци, за да се спази изискването в закона екипите да се състоят поне от трима души.Заради идеята за закриване на пожарни хотелиери, собственици на земи и жители на чепеларски и смолянски села излизат на протест с намерение да блокират пътя през Пампорово. Блокадата ще продължи през цялата седмица до намиране на решение, заяви кметът на Чепеларе Славка Чакърова, цитирана от БНР.Намерението на всички, които ще се включат в протеста, е пътят да бъде затварян периодично, като трафикът ще бъде пропускан временно. Пожарната районна служба в Чепеларе обхваща територията на над 100 000 декара гора и частни кооперации, обслужва няколко села.Не на последно място и хотелската част, която обхваща над 15 000 леглова база. Това са хотели, разположени на територията на община Чепеларе и територията на община Смолян, обсерваторията Рожен е на тази територия, кулата \"Снежанка\". Мисля, че това е едно решение, което изобщо не е целесъобразно, казва Чакърова.Миналата седмица вътрешният министър обяви, че пожарният участък в монтанската община Брусарци няма да бъде закриван. Това стана след негова среща с протестиращи жители. Жителите на Брусарци са притеснени че при пожар или наводнение огнеборците ще пристигат не навреме и със закъснение. В района има много земеделски площи, както и три язовира. Със закриването на пожарната най-близките служби ще бъдат тези в Монтана и Лом, които са на около 50 километра.", "date": "2017.11.13", "title": "Борисов иззе функциите на МВР - ще решава проблема със закриването на пожарни"}
{"url": "https://offnews.bg/zvezdi/shon-mendes-specheli-dvete-naj-vazhni-nagradi-na-mtv-669208.html", "text": "Шон Мендес грабна две от най-важните отличия на наградите на MTV в Лондон. Изпълнителят на „There's Nothing Holding Me Back“ бе награден за „Артист на годината“ и за „Песен на годината“.Церемонията се проведе в Лондон за първи път от 20 години насам. Водеща беше певицата Рита Ора, а диджеят Дейвид Гета и U2, които пяха на живо, спечелиха отличието „Глобална икона“.Наградите бяха открити от Еминем, който изпя за първи път новата си песен „Walk on Water“ и беше награден за „Най-добър хип-хоп изпълнител“.Камила Кабела грабна приза за „Най-добър поп изпълнител“, а Давид Гета взе наградата за електронна музика.Гласуването се извърши основно от феновете на изпълнителите, през онлайн платформа, само малка част от отличията бяха определени от жури.Тази година за първи път нямаше разделение на наградите на „жени“ и „мъже“.", "date": "2017.11.13", "title": "Шон Мендес спечели двете най-важни награди на MTV"}
{"url": "https://offnews.bg/ikonomika/defitcitat-v-rumania-srina-leiata-obeztceniavaneto-e-naj-tezhkoto-v-i-669228.html", "text": "На фона на протестите срещу промените в правосъдната система в северната ни съседка, румънската валута претърпя най-големия срив в историята си.В 13 ч. местно време днес Националната банка на Румъния обяви новия курс: 4,6495 леи за 1 евро. Най-високият курс в историята. В петък еврото мина официално прага от 4,6 леи, като достигна 4,6390, предаде Медиафакс.Нивото 4,6 леи за евро не е надхвърляно от пет години и четири месеца, от седмицата 23-27 юли 2012 г., когато максимумът е 4,6397 леи за евро, припомня румънската агенция.Финансовият анализатор Клаудиу Казаку направи песимистична прогноза за бъдещето на националната валута. Според него тя ще продължи да се обезценява, а връщанията под прага 4.6 евро за лея ще са временни. Оттук нататък - според него - ще се говори за котировки между 4,6 и 4.7 евро за лея, каза той, цитиран от Медиафакс.Управителят на националната банка Мугур Исъреску коментира, че, за разлика от валутите на съседните страни, обезценяването на румънската ще продължи заради увеличаващия се дефицит.В същото време, Румъния е разтърсвана от протести - хиляди недоволни от проекта за реформа в правосъдната система излязоха и вчера по улиците. Според тях той ще възпрепятства борбата с корупцията, пише \"Франс прес\". В столицата Букурещ около 1000 души, сред които мнозина младежи, скандираха  \"Крадци\" и \"СДП, червената чума\" под покривите на централата на Социалдемократическата партия (СДП). Много протестиращи са на мнение, че управляващите искат да поставят правосъдието под политически контрол. Протести имаше още в Клуж, Тимишоара и Брашов.Обсъждан в момента законопроект предвижда намаляване правата на прокуратурата по отношение на борбата с корупцията, включително тя да не може да разследва магистрати. Законопроектът предвижда и правосъдното министерство да засили контрола си върху прокурорите.", "date": "2017.11.13", "title": "Дефицитът в Румъния срина леята, обезценяването е най-тежкото в историята"}
{"url": "https://offnews.bg/politika/elena-joncheva-puska-filma-za-granitcata-premierata-shte-e-v-ndk-669197.html", "text": "Народният представител и журналист от БСП Елена Йончева днес ще представи документалния си филм за границата, който снима вече няколко месеца, съобщиха от пресцентъра на партията.Филмът, който ще бъде прожектиран в 15.00 часа днес в зала 42 на НДК, е около 20 минути и е посветен на българо-турската граница и проблемите около нея.Той показва смущаващи факти за това доколко е ефективно инженерно-възпрепятстващото съоръжение – оградата, както и информация за съществуването на бежански канали от Турция, през България, за Европа.Намеренията на Йончева да пусне филма бяха споделени ", "date": "2017.11.13", "title": "Елена Йончева пуска филма за границата, премиерата ще е в НДК"}
{"url": "https://offnews.bg/analizi-i-komentari/erdogan-prevarna-turtcia-v-zatvor-otkriva-novi-zandani-zakriva-uchil-669215.html", "text": "\"Който отваря училища, затваря затвори\". Много правилно е констатирал френският писател Виктор Юго житейската истина за връзката между образование и престъпност. Това правило важи и за Турция на президента Реджеп Тайип Ердоган, но в обратна посока. Режимът на Ердоган се хвали, че затваря учебни заведения и открива нови затвори!След опита за преврат на 15 юли 2016 г. и наложеното след това извънредно положение в Турция управляващите започнаха невиждан лов на вещици. Десетки хиляди опозиционни учители бяха отстранени от работа, а хиляди преподаватели попаднаха зад решетките. Управляващите в страната, под диктата на Ердоган, образуваха една печална картина, каквато не е имало и по време на военните преврати в страната.Преди дни министърът на образованието Исмет Йълмаз се похвали, че след опита за преврат в борбата срещу т.нар. гюленисти са закрили 2274 учебни заведения (от които 1065 частни светски училища в цялата страна. Училищата бяха сред най-елитните в Турция и са донесли на страната около 500 медала от международни ученически олимпиади – б.а.). Освен това министър Йълмаз призна, че 92% от училищата в страната са некачествени! Представяйки новата система за кандидатстване в гимназиите, той посочи, че който иска да учи в „качествени училища“ трябва да се яви на изпит, а останалите ще имат избор да избират измежду най-близките училища по адрес, но няма да се явяват на приемен изпит. (До преди няколко месеца всички кандидат-гимназисти в страната се явяваха на приемен изпит, който беше отменен с президентски декрет).На фона на закритите елитни училища и това, че образованието в страната изостава с всяка изминала година, за сметка на това управлението на Ердоган открива нови затвори! Да, режимът на Ердоган превърна Турция в затвор! Всеки ден проправителствените медии в Турция тръбят, че се арестуват десетки нови заподозрени. Милиони в страната са изправени пред страха всеки момент да станат жертва на „анонимен донос“, което е достатъчно, за да бъдат тикнати зад решетките.За 14 месеца извънредно положение са изградени 47 нови затвориСлед опита за преврат и налагане на извънредното положение в Турция са изградени общо 47 нови затвора. 38 от тях са били изградени през 2016 г., а 9 от тях – през 2017 г. В момента се изграждат още 11 затвора в страната.Според информация на Дирекция „Затвори“ в Турция, публикувани във в. „Биргюн“, капацитетът на занданите е достигнал 207 339. Но местата за затворниците не са достатъчни. Все още 17 540 затворници нямат легла.През последните 10 години са били открити 148 нови затвори, което е позволило легловия капацитет на занданите да се увеличи с 129 578. Но и това не достига да побере официалната бройка от 224 878 души, които всеки ден се увеличават.Вследствие на незаконните арести турските затвори отдавна са препълнени. Според данни на Министерството на правосъдието в затворите се намират общо 229 790 души, като капацитетът им е 207 339. Затворите са препълнени „благодарение“ на незаконните арести след опита за преврат миналата година и наложеното извънредно положение от страна на управляващите. Като се има предвид, че след пуча управляващите бяха освободили около 40 хиляди осъдени престъпници, за да направят място на противници на режима на Ердоган. Освен това в края на август тази година с президентски декрет бяха помилвани други 3 хиляди престъпници, за да има място на противниците на Ердоган.Според данните в Турция се намират общо 384 затвора (291 мъжки затвора, 13 женски затвора и 10 интерната за деца и младежи). Вестник „Хабертюрк“ съобщава, че в затворите има 141 802 осъдени лица, а 87 988 са задържани. От задържаните 49 900 са обвинени, като „гюленисти“. С обвинение в тероризъм се намират 63 242, а 163 618 души поради различни престъпни дейности, а 2 930 заради организирана престъпна дейност.Броят на вкараните в турските затвори расте пропорционално през годините, като през 2012 г. е бил 136 020 души. Прави впечатление, че през 2016 г. достига до 199 328 души, а през настоящата 2017 г. вече е 229 790.Строят 50 нови затвора за гюленистите!В Турция се строят над 50 нови затвора за т.нар. гюленисти. Това съобщи бившият вече съветник на Министерството по правосъдието Кенан Ипек. По думите на Ипек всеки един от новите затвори е с капацитет 1000 души.Той съобщи, че в затвора „Синджан“ се изграждат 5 нови съдебни зали. Залите ще бъдат многофункционални и ще се използват за процеси срещу гюленистите.Управляващите дотолкова прекалиха с новите затвори, че радостната вест на община Елмалъ, област Анталия беше рекламирана в социалните медии. В края на месец август от официалната страница в социалните медии на общината съобщиха за продължаващия строеж на затвора, като го обявиха за „голямата инвестиция, която ще възроди икономиката“. Местни общинари се похвалиха, че новият затвор ще бъде най-големия в региона, а жители изразиха остра реакция на начина на рекламиране на затвора.Средно на ден 112 души биват осъждани. Броят на затворниците е по-голям на 7 отделни областни града в Турция. Броят на затворниците е достигнал рекордни нива през последните 16 години, като по време на режима на Ердоган е по-голям, отколкото броят на затворниците след военните преврати в страната. Има затвори, където в килии за 20 души са настанени 80 души.Според информация на в. „Сьозджю“ дневният разход за затворите турската хазна отделя 17,5 млн. турски лири (около 8 млн. лева), а годишният разход е 6 млрд. и 402 млн. турски лири (около 3 млрд. лева). Тази сума е по-голяма от бюджета на 12 отделни министерства в Турция.Всяка година по 215 души умират в затворитеСпоред информация на Министерството на правосъдието през последните 16 години, когато на власт е Ердоган, в турските затвори са загинали 3 432 души. Това се равнява на около 215 смъртни случаи на затворници. Това посочва заместник-председателя на основната опозиционна Републиканска-народна партия Вели Агбаба.Той поиска турския парламент да разследва случаите на болните в затворите, като да се предприемат необходимите мерки за тяхното лечение и да бъдат премахнати всички бюрократични мерки в това отношение. В отправеното предложение се подчертава, че „проблемът със затворите по време на управлението на ПСР се задълбочава и правителството няма намерение да намери решение“. В затворите няма достатъчен достъп до лекари.Вели Агбаба изтъква, че в момента в турските затвори се намират 1025 болни затворници, като 357 от тях са в тежко състояние. Той посочва, че според информация на Министерството на правосъдието на 841 затворници (31 от тях са жени) са получили право наказанието им да бъде отложено, но все още не са освободени.70 хиляди гимназисти и студенти се намират зад решеткитеВ. „Джумхурийет“, позовавайки се на данни на Министерството на правосъдието, съобщава, че в затворите се намират 69 301 гимназисти и студенти. Бройката набъбва до 100 хиляди с онези гимназисти и студенти, които са били отстранени от училищата и университетите или съдени под гаранция, или които са изправени пред риска всеки момент да бъдат арестувани и тикнати зад решетките. Заради наложеното извънредно положение студентите в затворите нямат достъп до записки и лекции, не могат да се явят на изпити и губят своите студентски права. „Благодарение“ на наложеното извънредно положение на около 100 хиляди гимназисти и студенти са им отнети достъпа до образование.Запознатите със случаите коментират пред вестника, че около 100 хиляди студенти са съдени и питат защо се отнема правото им да бъдат добри граждани. И следва риторичния въпрос: Да не би в Турция да има 69 301 млади терористи?Студентите са държани зад решетките с различни обвинения, в следствие на доноси от „таен свидетел“ или най-новата официална форма, която се приема за достоверна от съда е „анонимен донос“. Запознати коментират как е възможно „анонимен донос“ да се приеме за достоверен при такива важни обвинения?", "date": "2017.11.13", "title": "Ердоган превърна Турция в затвор! Открива нови зандани, закрива училища"}
{"url": "https://offnews.bg/sviat/moshtno-zemetresenie-ubi-348-dushi-v-iran-i-irak-5-660-sa-raneni-70-669196.html", "text": "Най-малко 348 души бяха убити при земетресение с магнитуд 7.3 по Рихтер, предаде агенция ISNA, цитирана от Ройтерс. То разтърси снощи северния граничен район между Иран и Ирак. Ранените са около 5 660, предаде Би Би Си. 70 000 души са останали без подслон след един от най-силните трусове през настоящата година.По данни на американския Геофизичен институт трусът е станал на дълбочина от 25 км, на трийсетина километра югозападно от град Халабджа, в планинска зона на иракската провинция Сулеймания. В радиус 100 км от епицентъра живеят около 1.8 милиона души.Според Европейския средиземноморски сеизмологичен център дълбочината е 19 км, а епицентърът е на 41 км южно от Халабджа – иракски град с 57 400 души население. Земетресението е станало в 21:18 ч. местно време.Повечето загинали са в западната иранска провинция Керманшах, съобщиха властите пред местна държавна телевизия. Много жертви има и в иранския град Сарпол-е Захаб, на около 15 км от границата. Основната болница там е разрушена, заради което стотици ранени не могат да получат адекватна медицинска помощ.Най-малко шестима са загинали в Ирак, в чиято столица Багдад хората избягаха от сградите на улиците. От високоговорители на джамии в града се чуват молитви.„Вечерях с децата си и внезапно сградата затанцува във въздуха“, разказа пред Ройтерс Махида Амер – майка на три деца, която живее в Багдад.„Първо си помислих, че е било огромна бомба. Но след това чух всички край мен да пищят: „Земетресение!“.", "date": "2017.11.13", "title": "Мощно земетресение уби 348 души в Иран и Ирак, 5 660 са ранени, 70 хил. - без дом (обновена)"}
{"url": "https://offnews.bg/112/uplashena-ot-izmamnik-zhena-na-84-g-ostavi-brachnata-si-halka-lichna-669214.html", "text": "84-годишна жена от Видин стана жертва на телефонни измамници.На 10 ноември телефонът ѝ позвънял, мъж се представил като г-н Димитров от МВР-Видин и поискал \"съдействие\". Накарал я да остави до контейнер за боклук пари и лични вещи. Жената сложила в платнена торбичка портмонето си с 825 лева, венчалната си халка, златен пръстен, личната си карта, дебитна карта и удостоверение за пътуване с намаление по БДЖ.На възрастната видинчанка било внушено, че участва в операция по залавяне на измамници.На следващия ден дъщеря ѝ се обадила на тел. 112 и разказала за случилото се.По случая е образувано досъдебно производство.От Областната дирекция на МВР-Видин напомнят: никога не давайте пари и ценности, поискани по телефона от хора, представящи се за полицейски служители или други длъжностни лица. Полицията не търси финансово съдействие от граждани при провеждане на операции и задържане на извършители на престъпления. Получите ли телефонно обаждане с подобно искане незабавно прекъснете връзката, сигнализирайте на тел.112 или в най-близкото поделение на МВР.", "date": "2017.11.13", "title": "Уплашена от измамник жена на 84 г. остави брачната си халка, личната карта и пари до кофа за смет"}
{"url": "https://offnews.bg/sviat/emisiite-ot-co2-narastvat-za-prav-pat-ot-4-g-nasam-669218.html", "text": "Емисиите от въглероден диоксид в атмосферата на Земята ще се повишат за пръв път от четири години, показва изследване на Global Carbon Project, цитирано от Би Би Си.Главната причина за това е увеличеното ползване на въглища в Китай, като това идва от разрастващата се там икономика.Изследователите обаче не знаят дали това увеличение ще бъде нещо еднократно или заченък на процес с неясни последствия.Global Carbon Project анализират емисиите на въглерод на Земята от 2006-та година, като от тогава до 2013-та резултатите показвали увеличение от 3% годишно. В периода 2014-2016 г. GCP отбелязва на практика никакви промени.Последните данни обаче показват, че през 2017-та година емисиите от въглероден диоксид ще се покачат с 2%.Друг важен фактор за резултатите, в който отново Китай има пръст, е намаленото общо ниво на водните басейни в азиатската държавата. Това се получава от високите темпове на развитието на хидроенергетиката.Емисиите CO2 на САЩ продължават да намаляват, но по-малко от очакваното. В Индия се наблюдава увеличение с 2%.Всички тези резултати поставят под въпрос резултатите, които Парижкото споразумение за климата си поставя. То официално ще влезе в сила през 2020 година, а до тогава всички световни държави, без САЩ, имат определени изисквания, които трябва да покрият.Споразумението съдържа план за действие за ограничаване на глобалното затопляне далеч под 2°C. Президентът на САЩ Доналд Тръмп е единственият към момента световен лидер, който е оттеглил страната си от Споразумението, като това превръща Щатите в единствената държава, която не го подкрепя.", "date": "2017.11.13", "title": "Емисиите от CO2 нарастват за пръв път от 4 г. насам"}
{"url": "https://offnews.bg/sviat/ti-si-svetlinata-duterte-pee-po-narezhdane-na-tramp-video-669219.html", "text": "Президентът на Филипините Родриго Дутерте изпя любовна песен в дует с известната в страната певица Филипа Коралес по време на вечерята преди среща на върха на Асоциацията на страните от Югоизточна Азия (АСЕАН) в страната, на която присъства и президентът на САЩ Доналд Тръмп.След изпълнението Дутерте каза: \"Дами и господа, изпях песента по нареждане на главния командир на Съединените щати\", пише \"Ройтерс\".Песента се казва \"Ikaw\" и е известна любовна песен във Филипините. Името и в превод е \"Ти\" и се пее: \"Ти си светлината в моя свят, половината на моето сърце\".Двамата днес са имали \"кратко обсъждане\" на въпроса за човешките права по време на срещата им в Манила, предаде БТА.Самият Тръмп по-рано игнорира въпроса, подвикнат му от журналисти, дали е повдигнал тази тема пред Дутерте.Според говорителката на Белия дом Сара Сандърс разговорът между двамата президенти се е фокусирал върху борбата с \"Ислямска държава\", наркотрафика и търговията. \"Въпросът за човешките права възникна за кратко в контекста на борбата на Филипините срещу наркотрафика\", посочи тя.Говорителят на филипинския президент Хари Роке обаче каза пред репортерите, че Тръмп не е повдигал въпроса за човешките права по време на 40-минутния разговор, който той нарече \"откровен\".\"Президентът на САЩ изглеждаше добронамерен и не изрази никаква официална позиция по въпроса, а само кимаше с глава, показвайки, че разбира вътрешния проблем с наркотиците, пред който ние сме изправени\", добави говорителят.Дутерте е обект на остри критики от правозащитни групи заради поредицата от убийства, свързани с кампанията срещу наркотиците, започната от филипинското ръководство.", "date": "2017.11.13", "title": "'Ти си светлината' - Дутерте пее по нареждане на Тръмп (видео)"}
{"url": "https://offnews.bg/temida/zadarzhaniat-za-obir-na-bankomat-v-sapareva-bania-ostava-v-aresta-669222.html", "text": "Районният съд в Дупница остави в ареста 34-годишният Господин Динев, който е обвинен за  в Сапарева баня през нощта на 9 ноември. Според прокуратурата той е действал като помагач при обира. Динев засега е единственият задържан, останалите трима все още се издирват.Заседанието по мярката за неотклонение се проведе при закрити врата. Искането за постоянен арест беше отправено от прокурор Анета Стоева. Според обвинението Динев е карал лек автомобил, с което е осигурявал безпрепятственото придвижване на джипа, в който са пътували другите трима.Мотивите ми бяха, че деянието е с висока степен на обществена опасност. Освен това останалите участници се укриват. Предполага се, че и той ще се укрие ако бъде на свобода, коментира пред журналисти прокурор Анета Стоева.Тя каза още, че Динев не е давал никакви обяснение при повдигането на обвинението, но добави, че са събрани достатъчно доказателства за неговата съпричастност при извършените огледи.Ако вината му бъде доказана, го грозят до 10 години затвор.От защитата поискаха да не му бъде налагана най-тежката мярка с мотива, че той не е осъждан и досега срещу него няма повдигнати други заявителски материали, съобщава БНТ.Междувременно издирването на останалите трима заподозрени за обира все още продължава. Според МВР те все още са на територията на страната.През последните дни униформени проверяваха автомобили по пътищата около Перник и претърсваха адреси, свързани с бандата, припомня Нова тв. По данни на органите на реда престъпниците не са напускали границите на България.", "date": "2017.11.13", "title": "Задържаният за обир на банкомат в Сапарева баня остава в ареста"}
{"url": "https://offnews.bg/obshtestvo/alo-gdbop-fejsbuk-grupa-zove-rusofobite-v-balgaria-da-badat-likvidir-669198.html", "text": "Фейсбук група с повече от 65 000 последователи призовава русофобите в България да бъдат ликвидирани. Става дума за страницата \"България и Русия - заедно вовеки\".Публикацията, призоваваща към насилие, е от 09:57 часа в събота. Тя гласи:Към публикацията е приложена фалшива новина от сайт на име Bulgaria Today, която е със заглавие \"Иво Христов е нападнат пред дома му от Радан Кънев и Емил Джасим\".Фейсбук групата \"България и Русия - заедно вовеки\" си рекламира като място \"ЗАБРАНЕНО ЗА ПРОЗАПАДНИ ПОДЛОГИ, РУСОФОБИ, НАЦИСТИ, ФАШИСТИ, ЛИБЕРАСТИ, СОРОСОИДИ И ВСЯКАКВА МЪРША АНТИБЪЛГАРСКА! НЕ НА САЩ, НАТО И ЕС!\"", "date": "2017.11.13", "title": "Ало, ГДБОП: Фейсбук група зове русофобите в България да бъдат ликвидирани"}
{"url": "https://offnews.bg/futbol/harvatia-i-shvejtcaria-se-klasiraha-na-svetovnoto-669195.html", "text": "Отборите на Хърватия и Швейцария станаха поредните сигурни участници на световното по футбол догодина в Русия. И двата тима бяха взели победите в първите мачове от баражите съответно срещу Гърция и Северна Ирландия и в реваншите просто удържаха 0:0, за да празнуват сега.Швейцария спечели първия мач след спорна дузпа, а на реванша в Базел доминираше, но така и не успя да стигне до попадение и интригата се запази до края.В добавеното време Джони Еванс можеше да изравни общия резултат, но ударът му с глава бе избит пред голлинията. Нулевото реми бе достатъчно за тима на Швейцария, който се класира на световното първенство общо за 11-и път и за четвърти пореден.В другия мач Гърция така и не опита да постигне някакво чудо срещу Хърватия след унизителната загуба в Загреб. Двубоят в Пирея не предложи големи емоции, като хърватите в големи периоди от мача диктуваха темпото, а веднъж гредата спаси елините от попадение.Отборите класирали се на Мондиал 2018Европа: Русия (домакин на турнира), Белгия, Германия, Англия, Испания, Полша, Сърбия, Исландия, Франция, Португалия, Хърватия, Швейцария.Азия: Иран, Япония, Южна Корея и Саудитска Арабия Южна Америка: Бразилия, Аржентина, Колумбия, Уругвай КОНКАКАФ: Мексико, Коста Рика, Панама Африка: Нигерия, Египет, Сенегал, Тунис, МарокоБаражите от Европа 10 ноември, Швеция – Италия 1:0 13 ноември, Италия – Швеция11 ноември, Дания – Ейре 0:0 14 ноември, Ейре – ДанияМеждуконтинентални плейофи 11 ноември, Хондурас – Австралия 0:0 15 ноември, Австралия - Хондурас11 ноември, Нова Зеландия – Перу 0:016 ноември, Перу - Нова Зеландия", "date": "2017.11.13", "title": "Хърватия и Швейцария се класираха на световното"}
{"url": "https://offnews.bg/nauka/uloviha-akula-ot-vremeto-na-dinozavrite-kraj-portugalia-669200.html", "text": "Учени, работещи по проект за минимализиране на нежелания улов, хванаха край Алгарве праисторическа мантиева акула, която още живее в океанските дълбини, съобщи Интернешънъл бизнес таймс, цитиран от БТА.Мантиева акула е колкото страховита, толкова и рядка. Обикновено я наричат \"живо изкопаемо\". Тя живее на планетата ни от 80 милиона години, като е едно от малкото оцелели животни от древността.Учените са уловили акулата с траулер. Тя е дълга 1,5 м и има 300 остри като игли зъби, подредени на 25 реда.Мантиевите акули обитават Тихия и Атлантическия океан. Броят им не е малък, но срещите с тях са изключително редки, защото живеят близо до дъното.Учените от Института по моретата и атмосферата са уловили \"живото изкопаемо\" на дълбочина 700 м срещу курорта Портимао.Мантиевата акула има някои примитивни черти - тъмнокафявото й тяло е като на змиорка, а гръбната, коремната и аналната перки са много назад. Тя улавя храната си, като извива тялото си и се стрелва като змия.", "date": "2017.11.13", "title": "Уловиха акула от времето на динозаврите край Португалия"}
{"url": "https://offnews.bg/sviat/sasht-trupa-voenna-sila-kraj-severna-koreia-669221.html", "text": "Съединените американски щати разполагат все повече и повече бойни кораби и самолетоносачи в Японско море, край Северна Корея, предаде Би Би Си, като публикува .Докато президентът Доналд Тръмп продължава словесната си война срещу страната, САЩ продължава да трупа техника в региона. Корейският полуостров не е виждал такова струпване на военна мощ от десетилетие, предава Рупърт Уингфийлд-Хейс от борда на \"Роналд Рейгън\" в Японско море.Видеото показва самолетоносачи \"Роналд Рейгън\" (CVN-76), USS Nimitz (CVN-68), USS Theodore Roosevelt (CVN-71).В това време американският президент не споменава за случващото се в Японско море. Вместо това днес от Манила Доналд Тръмп, който е към края на азиатската си обиколка, шокира света с изказвания колко прекрасни са отношенията му с обвинявания в масови убийства филипински президент . От думите му така и не стана ясно дали по време на разговора с Дутерте е повдигнал въпроса за спазването на човешките права, каквито призиви бяха отправени към него. Стана ясно само, че .", "date": "2017.11.13", "title": "САЩ трупа военна сила край Северна Корея"}
{"url": "https://offnews.bg/politika/arestat-na-nashite-lekari-v-bosilegrad-tendentcioznost-i-nesarazmern-669199.html", "text": "В случая в Босилеград, действително е имало формално нарушение, не можем да си затворим очите, но реакцията е несъразмерна. Това коментира в ефира на bTV посланикът ни в Сърбия Радко Влайков.В петък наши лекари бяха задържани от сръбските власти заради медицински прегледи, които извършваха в Босилеград по покана на местно дружество.„Същността на нещата е по какъв начин се прилага законът и по какъв начин се санкционира неспазването му – посочи той. – В случая очакваме ясен отговор от сръбската страна дали на централно ниво тя стои зад несъразмерната акция на полицията в Босилеград, или става въпрос за самоинициатива – отново тенденциозно отношение на местната власт към българите“.„Очаквам днес отговор от шефа на полицията дали те смятат, че задържането за няколко часа на български медици е в духа на добрия тон“, добави Вайков.Посланикът обясни, че организаторите на прегледите е трябвало да поискат разрешение от регионалния инспекторат по здравеопазването в Ниш. Той добави обаче, че скандалът е тръгнал след посещение на здравен инспектор час след началото на прегледите. Самото посещение било първото в региона от осем години.Влайков добави, че има инструкции от външния министър Екатерина Захариева да намери със сръбската страна механизъм за осъществяване в бъдеще на такъв вид прегледи със съответното разрешение, за да може да бъде компенсирана изключително слабата възможност за лечение на нашите граждани в този район. В момента има голям проблем с достъпа до медицински услуги за хората от Босилеград и околните села – най-близката им болница е в Кюстендил, а най-близката сръбска болница е на 70 – 80 км. Това е един от многото проблеми, свързани с нашето малцинство в Сърбия, посочи Влайков.По думите му хората в Босилеград не са изоставени. Търси се решение по две линии – по линия на България с регламентиране на такъв тип здравна помощ, а освен това от почти 10 години се извършват прегледи на жители на Босилеград във ВМА. От това лято тези прегледи се осъществяват чрез генералното ни консулство в Ниш, тъй като досега те бяха използвани от организаторите им от местната власт за политически цели и държаха населението в напрежение и зависимост, каза посланикът.", "date": "2017.11.13", "title": "Арестът на нашите лекари в Босилеград - тенденциозност и несъразмерна реакция"}
