{"url": "https://offnews.bg/sviat/ruski-korabi-sa-otkrili-ogan-po-ukrainski-plavatelni-sadove-ima-postr-692640.html", "text": "Руски кораби са открили огън по група плавателни съдове на Военноморските сили на Украйна при излизането им от Керченския проток, в резултат на което има пострадали, предава украинската информационна агенция УНИАН, без да уточнява броя на ранените, съобщава \"Фокус\".Пояснява се, че информацията е потвърдена в съобщение от пресслужбата на ВМС на Украйна. „След като напуснаха зоната от 12 мили, катер на Федералната служба за сигурност на Руската федерация е открила огън срещу група плавателни съдове на украинския флот. Повреден е малък брониран артилерийски катер „Бердянск\".Той загуби курс, има ранени. Оръжията са използвани с цел поразяване\", се казва в разпространеното съобщение.По-късно стана ясно, че два бронирани катера – „Бердянск“ и „Никопол“, и влекачът „Яна Капу“ са били превзети по време на действията. Към настоящия момент все още не е ясно дали украинските военни са открили огън.По информация на ТАСС Федералната служба за сигурност (ФСБ) на Руската федерация е съобщила, че има „неопровержими доказателства“ за провокации от страна на Военноморските сили на Украйна. Говорителят на Министерството на външните работи на Руската федерация Мария Захарова написа в Туитър, че властите в Киев действат \"с бантидски методи – първоначално използват провокация, а след това силов натиск и накрая – обвинение в агресия\". По-рано днес беше съобщено, че руски танкер е блокирал преминаването през Керченския проток на границата между Азов и Черно море за цивилни кораби след инцидент с украински влекач „Яна Капу“. Около 7.00 часа тази сутрин три украински кораба са нарушили държавната граница на Русия и се отправили към Керченския проток.След това Украйна обвини Русия в „умишлено тараниране“ на украинския влекач, поради което основният двигател на кораба, корпусът и предпазната обшивка бяха повредени.\"В 13:12 часа е забелязан заход на два руски атакуващи хеликоптера Ka-52 в боен курс от военноморските сили на Украйна, съобщават от украинския ВМС в социалната мрежа „Фейсбук“, уточнява \"Фокус\".В 11:30 часа от пристанището Бердянск са изпратени още два бронирани артилерийски кораба от клас Гюрза, въпреки че руски военни кораби и товарен кораб са блокирали пътя под Кримския мост.Руските военни самолети Су-25 патрулираха в района на Керченския проток поради действията на украинския флот.", "date": "2018.11.25", "title": "Руски кораби са открили огън по украински плавателни съдове, има пострадали (обновена към 22.20 ч.)"}
{"url": "https://offnews.bg/112/otkradnaha-sluzhebna-kola-na-nim-692623.html", "text": "Служебната кола на Националния исторически музей е била открадната.Липсата ѝ е установена тази сутрин, съобщи в студиото на \"Денят започва с Георги Любенов\" директорът на музея Бони Петрунова.Кой открадна колата на НИМ и защо? Нито е достатъчно стара, за да бъде експонат, нито е толкова нова, за да им бъде интересна. Просто нямам обяснение. Имаме две, но едната е, така... още по-старичка, каза Петрунова.", "date": "2018.11.25", "title": "Откраднаха служебна кола на НИМ"}
{"url": "https://offnews.bg/zimni/fantastichnata-tereze-johaug-se-zavarna-s-pobeda-za-svetovnata-kupa-692624.html", "text": "Изтърпялата двугодишно наказание за употреба на допинг норвежка състезателка в ски бягането Терезе Йохауг се завърна с гръм и трясък в стартовете за Световната купа.Тя триумфира в интервалния старт на 10 км класически стил в Рука, Финландия, и показа, че не си е губила време през тези 24 месеца извън спорта.Още до средата на дистанцията 30-годишната Йохауг натрупа огромна преднина пред съперничките си и в крайна сметка финишира с време от 28:02.5 минути, като остави на 22.5 секунди зад себе си шведката Шарлоте Кала и на 32.8 секунди сънародничката на Кала Ебба Андерсон, допълнили почетната стълбичка.Стартът на 15 км при мъжете пък беше спечелен от руснака Александър Болшунов с време от 36.17,8 минути, а топ 3 допълниха Емил Иверсен от Норвегия, +19,5 секунди и Кале Халварсон от Швеция, 21,2 секунди.", "date": "2018.11.25", "title": "Фантастичната Терезе Йохауг се завърна с победа за Световната купа"}
{"url": "https://offnews.bg/politika/evgenij-dajnov-pravitelstvoto-niama-potentcial-da-izkara-palen-mandat-692618.html", "text": "Правителството няма потенциал да изкара пълен мандат, заяви в интервю за БНР политологът проф. Евгений Дайнов.Според него протестите от последните месеци са политически, тъй като искат оставки или пренареждане на приоритетите на властта или на самата власт.Проф. Дайнов посочи, че хората протестират, защото „им е писнало“, а целите се различават.Политологът каза още, че Валери Симеонов е бил ценен за правителството, защото нямаше задръжки и казваше това, което те си говорят помежду си.Според него назначението на Марияна Николова на поста вицепремиер е показало „колко в България политиката не е политика“.", "date": "2018.11.25", "title": "Евгений Дайнов: Правителството няма потенциал да изкара пълен мандат"}
{"url": "https://offnews.bg/obshtestvo/rektorat-na-su-se-izvini-za-reklamata-na-televizia-alma-mater-692625.html", "text": "В Деня на Свети Климент Охридски най- старото висше училище - Софийският университет, чества своя празник. Той започна с литийно шествие и връчване на награди на отличили се студенти, съобщава БНР.Ректорът професор Анастас Герджиков се извини за откровено сексистката реклама, която телевизия \"Алма Матер\" разпространи в социалните мрежи:\"Опитът ни да осигурим място за изява на студентите започна с грешка. Ние приемаме тази справедлива критика и се извиняваме за допуснатата грешка\".В словото си, посветено на патронния празник на най-старото висше училище у нас, Герджиков посочи и основите, които то дава за обучението, бизнеса и културата.Вицепрезидентът Илияна Йотова отбеляза нуждата от места, които да възпитават духа:\"Най-голямата заслуга на Университета през последните години е, че той се превърна в център на съпротивата срещу отказа от духовност и култура, от образование и просветителство\".", "date": "2018.11.25", "title": "Ректорът на СУ се извини за рекламата на телевизия Алма матер"}
{"url": "https://offnews.bg/obshtestvo/protesti-v-stranata-otnovo-blokiraha-patishta-692620.html", "text": "Поредната вълна от протести в неделя доведе отново до блокада на пътища в страната.И двете платна на магистрала „Хемус“, при пътен възел Каспичан, както и първокласният път Русе - Варна, който минава над нея, са блокирани от жива верига на протестиращи от Шумен, Разград и Търговище, съобщава БНР. В резултат се образуваха дълги колони от чакащи да преминат автомобили и в двете посоки.По-рано днес протестиращите блокираха за кратко движението по мъгестралата на пътен възел \"Белокопитово\".Около 100 протестиращи срещу високите цени на горивата затвориха пътен възел Петолъчката в посока Бургас. Намеренията на протестиращите са да блокират отбивката за котел. Протестиращите забиха кръст на Петолъчката, като знак, че им е изчерпано търпението и поискаха оставката на правителството и смяна на системата. Не е ясно колко дълго ще остане затворен пътният възел или кой участък ще бъде затворен. Към момента няма напрежение между полиция и демонстранти.Жандармерия и гранична полиция не позволиха на протестиращи от Петрич да блокират граничния пункт \"Кулата\". Протестиращите се събраха в центъра на с. Кула, като полицията не допуска хората да излязат на магистралата и границата с Гърция. Жандармерия осуети намеренията за блокада на пътя Ловеч - Троян, при разклона за село Калейца и осуети намерението им да спрат за два часа движението. Недоволните от управлението на страната, ниските доходи и качеството на живот организират пешеходно и автошествие по основните улици на ТроянВ Бургас няма блокиране на пътища. В града се провежда автошествие, което зарежда по големите бензиностанции за жълти стотинки като форма на протест срещу цените на горивата и монополите. Протестът е толерантен спрямо останалите граждани. Води се нормален диалог с полицията. Изпълняват се полицейските разпореждания. В 14 часа участниците ще се съберат пред общината.В Благоевград, недоволните от ситуацията в България блокираха движението по главен път Е-79. Образували са се колони от леки и товарни автомобили. Колите, в които има майки с деца, биват допускани от протестиращите да преминат. На място вече пристига полиция, която ще се опита да овладее ситуацията, съобщава \"Фокус\".Жители на Разлог и Банско също протестират. Не е блокиран пътят за ГКППП \"Илинден\". От Гоце Делчев обаче се заканиха да затворят пътя за Гърция при село Костадинци след 13 часа.Има насрочен протест и пред сградата на общината в Тетевен.Поредният протест в Пловдив събра едва 50 души пред сградата на Общината с искане за социална справедливост и по-висок станадарт на живота. В началния час - 11 ч. се появиха едва няколко души, които се оказаха по-малобройни от полицейските служители. Едва час по късно нарасналата група премина по централната улица на града и призова пловдивчани да ги подкрепят. Според организаторите, хората вече са обезверени. Те подчертаха, че нямат политически искания.Организатори на протест предупредиха ,че ще затворят Прохода на Републиката след 16 часа. В района се очаква засилено полицейско присъствие и жандармерия. Важната пътна артерия свързва Южна със Северна България. В уведомително писмо до кмета на Гурково, изпратено от Симеон Хаджиев - организатор на днешния протест, се посочва, че демонстранти с плакати и знамена се готвят да затворят прохода. Очаква се преминаването на автомобили да бъде затруднено между 16 и 21 часа. Безработицата в малката община надхвърля 17%. Хората на недоволни от високите сметки и ниския стандарт на живот. В началото на седмицата местни жители блокираха прохода за кратко с искане за по-високи доходи.Следобед са обявени демонстрации във Враца, Стара Загора, Хасково и ДимитровградОт Брюксел, където лидерите на страните от ЕС одобриха проектоспоразумението по Брекзит, премиерът Борисов определи протестите в България като \"малки“.\"Вчера бяха много малки. Вчера всички заедно сигурно бяха една десета от срещата на ГЕРБ - предприемачи в Поморие. Факт е, че от две години по-ниска цена на горивата не е имало. Никое правителство не е обичано от всичко, от всички в Европа. Именно това, че всеки може да демонстрира, да прави протести, мисля, че е висша степен на демокрация. Разбира се, не трябва да затварят улиците, защото пък другите, които не са съгласни с тях, им се пречи на движението\".", "date": "2018.11.25", "title": "Протести в страната отново блокираха пътища"}
{"url": "https://offnews.bg/sviat/rogozin-reshi-da-proveri-dali-amerikantcite-sa-katcali-na-lunata-692616.html", "text": "Ръководителят на Роскосмос Дмитрий Рогозин реши да провери дали американските астронавти наистина са били на Луната.Това съобщи Рогозин по време на среща с молдовския президент Игор Додон, .\"Ние си поставихме такава задача: да прелетим, за да проверим дали са били там или не. Те казват, че са били. Но ще проверим\", заяви ръководителят на Роскосмос.В началото на ноември 2018 г. Рогозин съобщи, че Русия планира да създаде обитаема база на Луната. Тогава не уточни колко време нужно от първия старт и кацане на руски космонавт (насрочено засега за 2030 г.) до създаването на пълноценна база.Първото в историята на човечеството кацане на Луната бе извършено през 1969 г.. Тогава астронавтите Нийл Армстронг и Едуин Алдрин стъпиха на  повърхността на нашия естествен спътник.Няколко години по-късно в САЩ се ражда така наречената теория за лунната конспирация.Основната й идея е, че всъщност никой не е кацал, а снимките са фалшифицирани от американското правителство.", "date": "2018.11.25", "title": "Рогозин реши да провери дали американците са кацали на Луната"}
{"url": "https://offnews.bg/112/spirane-na-toka-ostavi-chast-ot-sofia-bez-tramvai-692627.html", "text": "Спиране на тока остави част от София без трамваи, съобщава \"Фокус\", позовавайки се на пресцентъра на Столична община.Временно е променен маршрутът на трамваите № 1, 7 и 10, като завъртат на Съдебната палата вместо към бул. „Христо Ботев“.Трамваите №20 и 22 са пренасочени към станция Изток вместо към кв. „Гео Милев“.Причина за промяната на маршрутите е липсата на захранване на контактната мрежа. Екипите работят за отстраняване на проблема.", "date": "2018.11.25", "title": "Спиране на тока остави част от София без трамваи"}
{"url": "https://offnews.bg/politika/goranov-e-goliam-chovek-da-izleze-i-da-obiasni-za-apartamenta-si-pr-692628.html", "text": "Владислав Горанов е голям човек. След като е писал жилището в декларацията, да излезе и да обясни.Така премиерът Бойко Борисов коментира пред журналисти случая с жилището на финансовия министър Владислав Горанов. Антикорупционната комисия  по повод сигнала за това, че той обитава 180 кв. апартамент в столицата, без да плаща за него. Горанов вече обясни, че жилището е на кръстника му и няма нищо общо с бизнесмена Кирил Домусчиев.„Това е нашата публичност пред обществото, да декларираш имота си. Да излезе и да обясни“, посочи Бойко Борисов.Бойко Борисов каза още в Брюксел, че от две години по-ниска цена на горивата не е имало и не вижда защо са нужни протести по тази тема. \"Разбира се, не трябва да затварят улиците, защото на другите, които не са съгласни с тях, им се пречи на движението\", добави премиерът.", "date": "2018.11.25", "title": "Горанов е голям човек - да излезе и да обясни за апартамента си, призова Борисов"}
{"url": "https://offnews.bg/politika/kaloian-pargov-problemite-v-obelia-sa-mnogo-i-protestat-na-grazhdanit-692630.html", "text": "Проблемите в столичния квартал \"Обеля\" са много и протестът на гражданите е съвсем логичен. Това коментира председателят на БСП - София и на групата на социалистите в СОС Калоян Паргов. Той присъства на протеста на живеещите в \"Обеля\"-1, които се събраха в пространството между блокове 116 и 117 край вече направен изкоп за изграждане на нова жилищна сграда. Поводът за недоволството на гражданите е именно поредният случай на строеж в междублоковото пространство, който отстои на по-малко от 10 метра от вече съществуващите жилищни сгради. Калоян Паргов пое ангажимент да организира среща на представители на протестиращите от \"Обеля\" с главния архитект на София Здравко Здравков. На нея всички заедно да разгледат подробния устройствен план и да обсъдят възможностите за разрешаване на проблема с изграждането на нова сграда в пространството между блокове 116 и 117.\"Хората са притеснени от бума на строежи в \"Обеля\". По документи всичко е законно, но противоречи на обществения интерес най-вече заради близките отстояния на новите сгради от съществуващите вече блокове. Освен това, новите строителства уплътняват терените и не остава място за детски площадки и градинки, коментира Калоян Паргов. - Наред с тези проблеми, гражданите засегнаха и един изключително важен въпрос, за който ние, общинските съветници от БСП, отдавна говорим. Става въпрос за това, че средствата от данъците, които събира Столична община от жителите на София, са насочвани главно в централните части и в големите инфраструктурни обекти. А в кварталите като \"Обеля\", в които живеят две трети от софиянци, не е инвестиран един лев от времето на социализма. Става въпрос за поддръжка на вътрешнокварталната инфраструктура. Също и за изграждане на паркинги. Защото паркирането е един от големите проблеми, който от центъра се пренесе в крайните квартали. Навсякъде около жилищните блокове пространствата са превърнати в паркинги, включително и зелените площи\".Гражданите от \"Обеля\"-1 настояват за изграждане на още една детска градина в квартала. \"Напълно основателно искане, предвид факта, че броят на живеещите в София нараства с по 25-30 000 души годишно. Освен нови места в детските градини, този факт предполага още нови паркоместа, нови бройки в училище, нова натовареност на здравните заведения. Решението на всички тези проблеми лежи на плещите на Столична община. Което означава, че управляващите в Столична община са длъжни да планират по-добре и по-целесъобразно изразходването на средствата. И да ги насочват към районите на София, в които решаването на проблемите не търпи отлагане. Като в \"Обеля\" и останалите крайни квартали\".На протеста в \"Обеля\"-1 хората споделиха всичките си притеснения от неудобствата в квартала и инициираха подписка за 7 от най-належащите за разрешаване проблеми. Хората искат ограничаване на непрекъснатото застрояване на зелените площи, като по този начин се лишават децата им от места за отдих и игра, осигуряване на повече паркинг места за живеещите, тъй като предвид разрастващото се строителство всеки ден намалява възможността за свободно паркиране, изграждане на нови спортни и детски площадки, както и поне още една детска градина в \"Обеля\"-1, ремонт на вътрешнокварталните улици и подобряване на инфраструктурата, цялостен ремонт на ул. \"Обелски могили\", включващ изграждане на дъждоприемни шахти, тротоари и настилка, ограничаване на презастрояването на квартала и пълна проверка на започнатия строеж в пространството между блокове 116 и 117.", "date": "2018.11.25", "title": "Калоян Паргов: Проблемите в Обеля са много и протестът на гражданите е логичен"}
{"url": "https://offnews.bg/sviat/naprezhenie-rusia-blokira-kerchenskia-protok-video-692631.html", "text": "Русия блокира преминаването през Керченския проток на границата между Азов и Черно море за цивилни кораби след инцидента със украинския влекач „Яна Капу“. Това съобщи пресслужбата на Генералния щаб на Военноморските сили на Украйна, цитирана от украинската агенция УНИАН.\"В 13:12 часа е забелязан заход на два руски атакуващи хеликоптера Ka-52 в боен курс от военноморските сили на Украйна, съобщават от украинския ВМС в социалната мрежа „Фейсбук“, уточнява \"Фокус\".Корабите на украинския военноморски флот чакат трети час да преминат през Керченския проток. В 13:42 часа трафикът от двете страни на моста е блокиран с танкер, разположен пред Кримския мост от страната на Азовско море, трафикът по протока е затворен в двете посоки. Тази информация все още не е потвърдена от международната система за контрол на корабоплаването, пише УНИАН.Руските военни самолети Су-25 патрулират района на Керченския проток поради действията на украинския флот, съобщава РИА Новости.По-рано, около 7:00 сутринта, три украински кораба нарушават държавната граница на Русия и се отправят към Керченския проток. След това Украйна обвини Русия в „умишлено тараниране“ на украинския влекач, поради което основният двигател на кораба, корпусът и предпазната обшивка бяха повредени.В 11:30 часа от пристанището Бердянск са изпратени още два бронирани артилерийски кораба от клас Гюрза, въпреки че руски военни кораби и товарен кораб са блокирали пътя под Кримския мост.", "date": "2018.11.25", "title": "Напрежение: Русия блокира Керченския проток (видео)"}
{"url": "https://offnews.bg/futbol/valeri-bozhinov-sasipa-levski-nasred-gerena-692637.html", "text": "Левски записа много тежка загуба с 1:3 от Ботев Враца в двубой от 16-ия кръг на Първа лига, игран на стадион \"Георги Аспарухов\".Футболистите на треньора Славиша Стоянович доминираха през по-голямата част на полувремето и заслужено поведоха след гол от дузпа на Давиде Мариани в 20-ата минута. Вездесъщият Валери Божинов обаче възстанови равенството 34-ата минута. Бившата голова машина на Левски също се разписа от наказателен удар.През втората част кошмарът за \"сините\" започна с втори гол на Божинов, който дойде в най-неподходящия момент. Това сломи домакините и в края на срещата бяха нокаутирани от друг бивш футболист на 26-кратните шампиони - Валери Домовчийски. До края нервите на левскарите не издържаха. Първо Славиша Стоянович бе пратен на трибуните заради агресивно поведение спрямо страничния съдия. В последната минута пък Хали Тиам беше изгонен заради втори жълт картон. Така Ботев Враца постигна първа победа над \"сините\" от 30 години насам.Левски пък записа втора поредна загуба и остава на 3-ото място с актив от 34 точки, с 4 по-малко от втория ЦСКА. Врачани са девети с 21 пункта.Левски - Ботев Враца 1:3Голмайстори: Давиде Мариани (20'), Валери Божинов (34', 76'), Валери Домовчийски (87')Левски: Митрев, Цветкович, Яблонски, Белаид, Горанов (Ривалдиньо 83'), Рейш (Буш 69'), Тиам, Мариани, Паулиньо, Обертан, КостовТреньор: Славиша СтояновичБотев Враца: Костов, Васев, Керчев, Генов, Гаджев (Вълчев 46'), Стоев, Михайлов, Миланов, Иванов, Ненов, Божинов (Домовчийски 80')Треньор: Сашо АнгеловСъдия: Георги КабаковЖълти картони: Цветкович, Мариани. Горанов, Тиам (Левски); Керчев, Гаджев, Михайлов, Ненов, Костов (Ботев)Червен картон: Тиам (Левски)В друг мач, който се игра по-рано днес Берое разгроми госта си Верея в старозагорското дерби. Момчетата на Александър Томаш затвърдиха доброто си представяне в елита през този сезон, след като имат допуснати само две загуби до момента.Днес те отбелязаха шест безответни попадения във вратата на съперника си. Точни в полза на победителите бяха Вандерсон, Мартин Камбуров (2) и на три пъти Борислав Цонев.Заралии заемат и четвъртото място във временното класиране - само на четири точки разлика от третия Левски, който обаче е и с мач по-малко.", "date": "2018.11.25", "title": "Валери Божинов съсипа Левски насред Герена"}
{"url": "https://offnews.bg/futbol/berbatov-veche-misli-za-otkazvane-692619.html", "text": "Димитър Бербатов обмисля отказване от футбола. В предаването \"Тази неделя\" по bTV бившият нападател на Манчестър Юнайтед разкри, че в момента нито един отбор не го иска и наближава моментът, в който да прекрати футболната си кариера.\"Хубаво е, че хората искат отново да ме видят в игра. И аз искам да играя, но идва момент, в който да кажа: \"Стига\". Обмислям кога и как да го съобщя\", каза рекордьорът по голове за националния отбор.\"В момента никой не ме иска. В България във футболно отношение е много по-различно от това, на което съм свикнал. Ако приема оферта от чужбина, тя трябва да е наистина добра.\"Относно управлението на българския футбол, Бербатов разкри: \"Имам амбиции, но когато съм готов всички ще разберат.\"Въпросът неслучайно бе зададен, тъй като при обявяването на оттеглянето си от националния отбор самият Бербатов заяви, че след време може да бъде потърсен да оправи футбола ни.", "date": "2018.11.25", "title": "Бербатов вече мисли за отказване"}
{"url": "https://offnews.bg/futbol/etar-vleze-v-top-6-na-parva-liga-692622.html", "text": "Отборът на Етър Велико Търново постигна изключително важна победа с минималното 1:0 над Ботев Пловдив у дома в първия мач от неделната програма на Първа лига.Така футболистите на главния мениджър Красимир Балъков заеха временно място в топ 6 на първенството, като имат аванс от цели три точки пред следващия в класирането Черно море.Единственото попадение на стадион \"Ивайло\" реализира нападателят Румен Руменов в 44-та минута. Опитният Иван Стоянов нахлу отляво в наказателното поле, пребори се с Джонатан Перейра и върна топката от аутлинията към границата на малкия пеналт, а оттам Румен Руменов не сбърка с третия си гол от началото на сезона.Двубоят бе равностоен, но гостите не показаха точност пред гола и записаха шесто поражение за сезона. За момчетата на Балъков пък това беше седми успех. Етър вече има 24 точки, докато Ботев върви пети с 26.В следващия кръг Етър гостува на Черно море, а \"канарчетата\" приемат Берое. По-късно днес играят Берое - Верея и Левски - Ботев Враца. ", "date": "2018.11.25", "title": "Етър влезе в топ 6 на Първа лига"}
{"url": "https://offnews.bg/sviat/shvejtcartcite-kazvat-ne-na-subsidiite-za-kravi-s-roga-692629.html", "text": "Швейцарските гласоподаватели изглежда са отхвърлили инициативата, станала популярна като „крави с рога“, която предвиждаше да се отпускат субсидии на животновъдите, които запазят рогата на добитъка си, предаде БТА.Според предварителните резултати от днешния референдум само 47% от гласувалите са подкрепили даването на такива субсидии, съобщи АФП.Основен инициатор на референдума за рогата на кравите бе животновъдът еколог Армин Капол, превърнал се в медийна звезда в Швейцария.Мнозинството швейцарци, които бяха призовани да гласуват по още два въпрос, вероятно са подкрепили предложението застрахователните компании да получат по-големи правомощия в борбата си с измами и неправомерно получавани плащания в новия закон за социално осигуряване.Според Бернския социологичен институт gfs.bern мнозинството швейцарци са отхвърлили инициативата швейцарското законодателство да има върховенство над международното, както предложи дясната консервативна Швейцарска народна партия. Това бе третият въпрос на референдума.Окончателните резултати от днешното гласуване ще станат известни по-късно днес.", "date": "2018.11.25", "title": "Швейцарците казват НЕ на субсидиите за крави с рога"}
{"url": "https://offnews.bg/obshtestvo/850-politcai-sa-pazili-1255-protestirashti-v-stranata-692633.html", "text": "850 полицейски служители са били ангажирани с охраната на протестните действия днес, съобщава пресцентърът на МВР.От Главна дирекция „Национална полиция\" обобщават, че днес на територията на страната са проведени общо 17 протестни действия в страната. 10 от тях са били заявени и регламентирани по установения ред.Участвали са приблизително 1255 души и 340 моторни превозни средства.От различни ОДМВР са съставени общо 11 акта за установени административни нарушения.В обезпечаването на различните прояви са били ангажирани 850 полицейски служители. Задачата на полицията остава опазване на обществения ред и сигурността, както и недопускане на ограничава движението на хората.МВР отново апелира протестиращите да спазват закона и разпорежданията на униформените служители.", "date": "2018.11.25", "title": "850 полицаи са пазили 1255 протестиращи в страната"}
{"url": "https://offnews.bg/politika/balgaria-nastoiala-po-otnoshenie-na-sluzhbite-velikobritania-da-e-cha-692621.html", "text": "„Това е исторически ден, но в негативен план, защото една държава, Великобритания, напуска Европейския съюз. Одобряваме споразумението по чл. 50 и политическата декларация, но това не е краят на този процес\". Това заяви министър-председателят Бойко Борисов, след като лидерите на 27-те страни, оставащи в ЕС, одобриха споразумението за излизането на Обединеното кралство от Съюза, съобщава правителствената пресслужба.Българският премиер поясни пред журналисти, че тепърва ще се работи още за бъдещите отношения през следващите две години. Бойко Борисов беше категоричен, че България ще настоява, особено по линия на специалните служби, на борбата с тероризма, пролиферацията, трафика на хора, наркотици, финансови трансфери, да направи така, че Великобритания буквално да е част от ЕС. „Защото те имат и много мощни, и много добри служби, и действително са изключително важен партньор, може би същото важи и за НАТО. Но специално за това съм убеден, че трябва да постигнем максимално добри отношения. Сега тепърва ще се говори по тази тема, след като минат гласуванията в парламента. Затова сме си дали две години с възможност, ако не се постигне в това време споразумение, още две години да се работи\", поясни премиерът Бойко Борисов.В Брюксел министър-председателят Борисов заяви, че Съветът е приел по предложение на България Европейският съюз да демонстрира особена бдителност по отношение на правата и интересите на гражданите, на необходимостта от поддържане на амбициозни условия за равнопостовеност, съответно и в частния случай България и Британия. \"За българските граждани, които живеят във Великобритания, за българските фирми и бизнес, а и на реципрочна основа, защото много британци пък живеят в България\", допълни българският премиер и отбеляза, че споразумението предвижда уреждането на статута на европейските граждани, които живеят, работят и учат във Великобритания, с реципрочни гаранции.Министър-председателят подчерта още, че Великобритания трябва да продължи да спазва финансовите параметри. „Да се спазват всички договорености, за да няма правен вакуум за нашите компании, да се избегне твърдата граница между Ирландия и Северна Ирландия, това се договорихме. Подкрепихме и темата за вредните емисии. След излизането на Великобритания да не се разпространи върху повече държави, тъй като знаете – заради диверсификацията, поне така се обяснява в България, преди години когато сме си дали въглищните централи на практика на други компании, ние сега поемаме и всички плащания на вредните емисии\", допълни премиерът Борисов.", "date": "2018.11.25", "title": "България настояла по отношение на службите Великобритания да е 'част от ЕС'"}
{"url": "https://offnews.bg/112/otkriha-izcheznalia-18-godishen-martin-692626.html", "text": "18-годишният младеж, който столичната полиция издирваше, е открит в добро здравословно състояние.Това съобщиха от пресцентъра на МВР.18-годишният Мартин  по обяд в района на Южния парк в столицата. Към момента не се уточняват причините за изчезването на момчето. Той беше обявен за издирване от СДВР. По-късно през деня в група за подкрепа във фейсбук, която също разпространи новината за издирването, бе съобщено, че момчето е намерено.", "date": "2018.11.25", "title": "Откриха изчезналия 18-годишен Мартин"}
{"url": "https://offnews.bg/futbol/v-slavia-obmisliat-smiana-na-treniora-692606.html", "text": "Треньорска смяна може да се осъществи скоро време в носителя на Купата на България Славия. Дали такава ще има, трябваше да стане ясно след нарочна среща между президента на най-стария столичен клуб Венцеслав Стефанов и наставника Златомир Загорчич, пише \"24 часа\".Загубата с 0:1 от Витоша (Бистрица) в среща от 16-ия кръг на Първа лига удължи серията на \"белите\" без победа на 5 мача. За последно те записаха победа на 20 октомври, когато бе спечелено с 3:1 домакинството срещу Септември (София). Последваха три загуби и две ремита и отпадане след дузпи от Лудогорец за купата. Следващата неделя Славия приема ЦСКА.Развръзката на двубоя в Бистрица е накарала президента Стефанов да се замисли за треньорска смяна. Самият Загорчич бе крайно разочарован от резултата и поредния мач, в който отборът му създава положения, не ги вкарва и съответно не печели точки срещу отбори, които се намират под него в класирането.Витоша дори победи Славия за втори път през този сезон. Загорчич пое най-стария столичен клуб през май миналата година. Година по-късно натурализираният сърбин изведе Славия до най-големия му успех през този век. \"Белите\" спечелиха Купата на България след дузпи срещу Левски.При раздяла със Загорчич в \"Овча купел\" има двама треньори, които вече са водили тима и може да са временен вариант. Това са шефът на ДЮШ Владимир Иванов и асистентът Мартин Кушев.", "date": "2018.11.25", "title": "В Славия обмислят смяна на треньора"}
{"url": "https://offnews.bg/sviat/v-otvoreno-pismo-tereza-mej-prizova-natciata-da-ia-podkrepi-za-brekzit-692601.html", "text": "Британският премиер Тереза Мей публикува отворено писмо към нацията, в което призовава за подкрепа за сделката с ЕС за Брекзит, съобщава \"Сънди Експрес\".В писмото си Мей е категорична, че Осторовът ще си върне контрола върху границите, като веднъж завинаги сложи край на свободното движение на хора.Тя посочва, че сделката за Брекзит ще защити правата на гражданите от ЕС, които са изградили своя живот в Обединеното кралство. Сътрудничеството в сигурността с ЕС също ще продължи.В неделя лидерите на 27-те страни-членки на ЕС ще проведат историческа среща с министър-председателя на Великобритания, на която ще се подпише Споразумението за Брекзит. В събитието ще участва и премиерът Бойко Борисов.", "date": "2018.11.25", "title": "В отворено писмо Tереза Мей призова нацията да я подкрепи за Брекзит"}
{"url": "https://offnews.bg/vodni/sedem-nashi-shte-pluvat-na-svetovnoto-692607.html", "text": "Българското плуване ще бъде представено на световно първенство на 25-метров басейн с най-внушителната си група досега, участвайки със седмина състезатели в китайския град Ханджоу, информира специализираният сайт bgswim.com.Шампионатът ще се проведе от 11 до 16 декември, а нашите летят на 5 декември. В Китай ще плуват Антъни Иванов, Йордан Янчев, Калоян Братанов, Любомир Епитропов, Светлозар Николов, Габриела Георгиева и Диана Петкова. Водач на групата е генералният мениджър на представителните отбори Кристиян Минковски, а другият треньор е Николай Вакареев.В досегашните 13 издания на световните първенства на малък басейн сме пропускали само първото – в Палма де Майорка през 1993 г. Редовната бройка наши плувци на този форум е двама-трима. В Китай най-много индивидуални дисциплини – по три ще плуват Антъни Иванов (50, 100, 200 м бътерфлай) и Диана Петкова (50, 100 св. стил, 100 м съчетано). Състезателите ще се съберат на лагер в София в понеделник (26 ноември) и ще тренират на три басейна – на “Диана“, “Спартак“ и този на Спортната палата.“Целта пред състезателите е да изпълнят планираните лични времена. Ще направим мъжка щафета 4 по 200 м св. стил. Имаме желание и за микс, но стартът на 200 м гръб жени е непосредствено преди щафетите. Ще решаваме на място“, обясни за BGswim.com Кристиян Минковски.Участниците ни на Световното първенство ще плуват и на държавния шампионат в Бургас на 19-22 декември.Дисциплините на българите:мъжеАнтъни Иванов (50, 100, 200 м бътерфлай)Калоян Братанов (100 м св. стил, 200 м съчетано)Йордан Янчев (200, 400 м св. стил)Любомир Епитропов (100, 200 м бруст)Светлозар Николов (100, 400 м съчетано)ЖениГабриела Георгиева (100, 200 м гръб)Диана Петкова (50, 100 св. стил, 100 м съчетано)", "date": "2018.11.25", "title": "Седем наши ще плуват на световното"}
{"url": "https://offnews.bg/obshtestvo/ndk-shte-sveti-v-oranzhevo-v-podkrepa-na-kampaniata-na-oon-sreshtu-nas-692603.html", "text": "Тази вечер емблематични сгради в цял свят ще бъдат осветени в оранжево в подкрепа на международната кампания на ООН срещу насилието над жени, съобщи БНР.Националният дворец на културата ще свети в оранжев цвят, а по улиците на града през деня ще се движи оранжев ретро трамвай.Кампанията стартира ежегодно на 25 ноември, обявен за Международен ден против насилието над жени, и приключва на 10 декември – Международният ден на правата на човека. Данните сочат, че за 10 месеца у нас са убити 28 жени и 3 деца. Това са невинни и безпомощни жертви на домашно насилие.", "date": "2018.11.25", "title": "НДК ще свети в оранжево в подкрепа на кампанията на ООН срещу насилието над жени"}
{"url": "https://offnews.bg/sviat/zemetresenie-sas-sila-6-1-po-rihter-raztarsi-bregovete-na-kolumbia-i-n-692605.html", "text": "Геофизическият институт на САЩ е регистрирал земетресение с магнитуд 6,1 по Рихтер в Карибско море край бреговете на Колумбия и Никарагуа, предаде bTV.Епицентърът на подземните трусове е на дълбочина от 10 км, на 94 км от колумбийския остров Сан Андрес и на 264 км от никарагуанския град Пуерто Кабесас, където живеят около 33 000 души.Засега няма данни за жертви или материални щети.Не е обявено предупреждение за опасност от цунами.", "date": "2018.11.25", "title": "Земетресение със сила 6,1 по Рихтер разтърси бреговете на Колумбия и Никарагуа"}
{"url": "https://offnews.bg/obshtestvo/prodalzhavat-protestite-v-stranata-sreshtu-niskia-standart-na-zhivot-692604.html", "text": "Продължават протестите в няколко български града срещу високите цени на горивата и ниския стандарт на живот, съобщи БНР. Протестиращи шуменци затвориха движението при п.в. \"Нови пазар\" на магистрала \"Хемус\", като вече започват да се образуват колони от чакащи автомобили.Жандармерия и гранична полиция не позволиха на протестиращи от Петрич да блокират граничния пункт \"Кулата\". Протестиращите се събират в центъра на с. Кула. Органите на реда не допускат хора, придвижващи се пеша, на магистралата. Целта е да не се стигне до блокада на границата с Гърция.В Стара Загора граждани ще проведат автошествие, за да изразят недоволството си от управлението на страната. Протестът ще започне от 14 ч. от новият парк „Артилерийски\". Очаква се да ги подкрепят жителите на Нова Загора, Казанлък и други градове в областта.Автошествието ще премине по улица \"Христо Ботев\", ще продължи към промишлената зона край града, за да приключи пред бившия птицекомбинат при село Загор. Организаторите не изключват опити за провокации.В Бургас няма блокирани пътища. В града се провежда автошествие, което зарежда по големите бензиностанции за жълти стотинки.В Сливен ще се състоят две протестни шествия. Граждани, обединени под надслов \"Един народ срещу системата\" се събраха в 10.00 часа на площад „Хаджи Димитър. Автошествието премина по бул. \"Стефан Караджа\", продължи по бул. \"Бургаско шосе\", след което се насочи към Петолъчката, където се обедини с протестиращите от Ямбол.В града под Сините камъни се организира и втори протест. Той е воден от Петър Низамов - Перата и ще започне в 11 ч. на „Дамарски мост“. От полицията увериха, че няма да допуснат двете групи да се срещнат, за да се избегне конфликт, след като миналата седмица Низамов се включи в сливенската група, но след протеста на пътя за Лесово участниците обявиха, че не го желаят сред тях.Автошествие ще се проведе и в Лом от 10 ч. в посока изхода за Монтана. \"Искаме да свалим това правителство поради простата причина, че не издържаме на подигравките им спрямо народа\", заяви организаторът му Бисер Георгиев.Демонстранти протестират в момента и на пътен възел до Благоевград:Протест има и в Троян. Жителите на региона протестират от 12.00 ч. на пътя Троян -Ловеч, при разклона за село Калейца, като се очаква движението там да бъде блокирано за два часа. По същото време се провежда протест и пред сградата на общината в Тетевен.Жителите на общините Разлог и Банско също излязоха на протест. Той ще започна от 12 ч. в района на комплекс \"Раденката\" край Разлог. Организаторите посочват, че протестът е срещу цените на водата, горивата и застаховката \"Гражданска отговорност\", както и заради непрестанното увеличение на данъците.Очаква се протест и в Димитровград, който ще бъде подкрепен от гражданите на Хасково. Демонстрацията ще започне от 18 ч. и ще продължи до 21 ч.", "date": "2018.11.25", "title": "Продължават протестите в страната срещу ниския стандарт на живот (обновена)"}
{"url": "https://offnews.bg/politika/vigenin-vsiako-otlagane-na-predsrochnite-izbori-e-vav-vreda-na-gerb-i-692608.html", "text": "Всяко отлагане на предсрочните избори е във вреда на ГЕРБ и \"Обединени патриоти\". Близки до управляващите социологически агенции дават неизбежен спад в рейтинга на ГЕРБ. Инстинктите на Борисов започват да му изневеряват, заяви депутатът от БСП Кристиан Вигенин пред БНР.Според Вигенин българите имат желание да обсъждат бъдещето и политиката, а БСП е единствената партия, която се ангажира да промени системата, не само да поправя отделни политики.Попитан с кого ще се коалира левицата, ако спечели евентуални предсрочни избори, Вигенин заяви, че ще управляват с българските граждани.Кристиан Вигенин е категоричен, че се правят опити да се дискредитират протестите, като се представят за партийни, организирани от БСП:Според депутата от БСП протестите не са заслуга на опозицията, а се дължат на общата умора в хората. Тези циркове, които се разиграват, как да не доведат до протести\", допълни Вигенин", "date": "2018.11.25", "title": "Вигенин: Всяко отлагане на предсрочните избори е във вреда на ГЕРБ и патриотите"}
{"url": "https://offnews.bg/futbol/kante-plashta-poveche-danatci-ot-amazon-692612.html", "text": "Скромният френски футболист на Челси Н'Голо Канте е новият любимец на данъчните на Острова. Полузащитникът подписа нов договор с клуба с продължителност до 2023 година.Според контракта, годишният данък на Канте ще бъде 7,5 милиона евро. Това е близо четири пъти повече от данъкът, който гигантът в онлайн търговията Amazon е платил през 2017 година - 1,9 милиона евро. Причината за ниския данък е, че търговецът е изплатил дивиденти и така е съкратил дължимото за печалбата от над 80 милиона евро.Канте е част от Челси от 2016 година, като преди това игра в Лестър. Преди време стана известно, че той е бил уговарян още при подписването на първия договор с лондончани да намалява данъците си чрез офшорни сметки. Той обаче категорично отказал да участва в такива схеми.Скромността на Канте е пословична. През лятото след спечелването на световното първенство в Русия той беше напът да не се снима с купата, защото му е било неудобно да я поиска.", "date": "2018.11.25", "title": "Канте плаща повече данъци от Amazon"}
{"url": "https://offnews.bg/politika/rumiana-bachvarova-poslednite-protesti-niamat-lideri-i-izpalnimi-iska-692611.html", "text": "Последните протести, за разлика от тези на майките на деца с увреждания, нямат лидери и изпълними искания, заяви шефът на кабинета на премиера Бойко Борисов – Румяна Бъчварова в ефира на bTV.Според нея Марияна Николова, която зае вицепремиерския пост, ще се справи, тъй като добре познава работата в кабинета. Бъчварова добави, че Валери Симеонов е закъснял с подаването на оставката заради обидните думи към протестиращите майки.Шефът на кабинета на премиера заяви още, че „България не може да бъде атрактивна за инвеститорите, ако бъде политически нестабилна, тъй като това е първото нещо, което всеки инвеститор гледа\". Други предпоставки са ясната посока за развитие, данъците и работната ръка.За скандала с апартамента на финансовия министър Владислав Горанов тя каза, че Горанов отдавна е в политиката и би трябвало да знае какво може и какво не може да си позволи", "date": "2018.11.25", "title": "Румяна Бъчварова: Последните протести нямат лидери и изпълними искания"}
{"url": "https://offnews.bg/politika/tcvetan-tcvetanov-nishto-ne-nalaga-promiana-v-segashnoto-upravlenie-692610.html", "text": "През 2017 г. бяха проведени предсрочни избори и нищо не налага да има промяна в сегашното управление, заяви председателят на ПГ на ГЕРБ Цветан Цветанов пред БНР.Той посочи, че опонентите на ГЕРБ са давали пример с Румъния, а сега в Румъния дават пример с България. \"Заместник-председателят на ЕК Тимерманс каза това, когато представяше доклада\", допълни Цветанов.Според него различните позиции на партиите в коалиция не могат да отклонят кабинета от ангажиментите, поети в управленската програма.Цветанов заяви още, че БСП не предлагат алтернатива, а имат за цел само влизане във властта. По негови думи, когато левицата представя \"Визия за България\" в различни населени места в страната, презентиращите са повече от слушателите.Според лидерът на ПГ на \"ГЕРБ\" новият вицепремиер Марияна Николова ще изпълни ангажиментите, които правителството е поело с управленската си програма.", "date": "2018.11.25", "title": "Цветан Цветанов: Нищо не налага промяна в сегашното управление"}
{"url": "https://offnews.bg/sviat/liderite-na-es-se-sporazumiaha-za-brekzit-692614.html", "text": "На извънредна среща в Брюксел лидерите на страните-членки в Европейския съюз одобриха споразумението за Брекзит. Това съобщи председателят на Европейския съвет Доналд Туск в социалната мрежа Туитър.\r\nДо решението за сделката се стигна след по-малко от час дискусия. Предстои споразумението да бъде одобрено от Европейския парламент и от парламента на Обединеното кралство.Той допълни, че това далеч не е краят на целия този процес. \"Тепърва две плюс две години, ако не се разберем за първите две за бъдещите отношения\", посочи той.Днес британският премиер Тереза Мей призова нацията в отворено писмо да подкрепи идеята ѝ за проекта за Брекзит. В него тя посочва, че ще защити правата на гражданите от ЕС, които са изградили своя живот в Обединеното кралство, а Островът ще си върне контрола върху границите, като веднъж завинаги сложи край на свободното движение на хора.", "date": "2018.11.25", "title": "Лидерите на ЕС се споразумяха за Брекзит"}
{"url": "https://offnews.bg/obshtestvo/alma-mater-navarshi-130-godini-ot-svoeto-sazdavane-692613.html", "text": "Софийският университет „Св. Климент Охридски“, най-старото и най-авторитетно учебно заведение в България, отбелязва 130 години от своето създаване. Рожденият ден на първия университет в България е и рожден ден на българското висше образование.Юбилеят е повод да се насочи вниманието на българската и чуждестранната общественост към реалното състояние, нуждите, проблемите, задачите и перспективите за развитие на Софийския университет като национален образователен, научен и културен център на съвременна България.Въпреки проблемите, според академичната общност не е възможна успешна национална стратегия и политика в областта на образованието, науката, културата, икономиката и всички сфери на обществения живот, изготвена без участието на Софийския университет „Св. Климент Охридски“.", "date": "2018.11.25", "title": "Алма матер навърши 130 години от своето създаване"}
{"url": "https://offnews.bg/obshtestvo/parvite-hora-po-viasat-history-692467.html", "text": "Хората са направили първите си крачки в африканската савана преди повече от 200 000 години. Днес на планетата има седем милиарда души. Как са се справили с трудностите нашите предци, как са се разпространили от континент на континент и каква е тайната на техния успех?С помощта на нови изследвания на фосили и последните достижения на генетиката \"Първите хора\" - световна детективска история, стига до сърцевината на това какво ни прави хора.Можете да гледате \"Първите хора\" по  в събота, в 20:05 и в неделя, в 21:00.", "date": "2018.11.25", "title": "Първите хора по Viasat History"}
{"url": "https://offnews.bg/vodni/petar-stojchev-stana-shampion-i-na-antarktida-692617.html", "text": "Пореден голям успех в кариерата записа Петър Стойчев, след като рано тази сутрин спечели първия в историята организиран плувен маратон на Антарктида с дължина 1000 метра.Близо до остров Тринити, в залива Микелсон Харбър, българинът финишира с аванс от една минута пред конкуренцията, а последните метри дори плува бътерфлай. 15 плувци от 9 държави взеха участие в невероятно тежкото състезание. Типично за този край на света веднага след като плувците слязоха от кораба на лодките заваля и сняг, като температурата на въздуха варираше около минус 2 градуса. На водата минус 0.8 по Целзий.“Много съм щастлив и доволен от себе си. Имаше леко напражение в последните дни заради постоянното отлагане на старта, но ето че вече всичко е в историята и слава богу, българин е шампион на Антарктида в първото състезание. Изобщо не мислех за друго, освен да победя и вдигнах темпото от самото начало. Не исках да рискувам и да се решат нещата в последния момент. Затова си казах, че трябва да бъда силен и бърз от първата секунда. Накрая и малко шоу им направих, като видях, че съм напред с разлика, реших последните метри да ги финиширам на бътерфлай за радост на хората на кораба.Важното е, че всичко мина както трябва. Преди да вляза във водата температурата на тялото ми беше 37.3 градуса, като стъпих на лодката веднага я измериха и термометъра показа 30.8 . Пулсът преди старта бе 92 удара в минута, а след това в еуфорията забравих да го измеря. Но бързо се възстанових и сега се чувствам прекрасно. Това е една от най-големите ми победи в цялата кариера. Само на Антарктида не бях плувал, а сега вече съм първият победител в маратонско плуване на Седмия континент.На кораба има около 100-ина души, които ме поздравиха за успеха и сега ще изпием по чаша вино. Благодаря и на моя екип за подкрепата и съдействието през цялото време на експедицията. Предстои обаче тежко пътуване за връщане към сушата. Тръгваме към Ушуая ( Аржентина) след няколко часа и капитанът ни предупреди, че в района на протока Дрейк има силно вълнение и времето е много лошо. Живи и здрави, след три дни трябва да сме на аржентинска земя и да приключи всичко”, каза по сателитната връзка Петър Стойчев.Времето, за което Стойчев изплува дистанцията, беше 11:08:38 минути. След него финишира най-бързата жена в ледени води Виктория Мори (Аржентина) – 12:09:31 минути, а трети на 30 секунди зад Мори е Диего Лопес от Испания.", "date": "2018.11.25", "title": "Петър Стойчев стана шампион и на Антарктида"}
{"url": "https://offnews.bg/sviat/nad-100-dushi-sa-postradali-ot-himicheska-ataka-v-alepo-692639.html", "text": "Над 100 души са пострадали от химическа атака на бунтовници срещу сирийския град Алепо. Руската бойна авиация нанесе ответни въздушни удари в района - за първи път от установяването на зона за деескалация там, през септември, съобщава БНТ.Информацията за употреба на химическо оръжие - поредна в Сирия, но първа в Алепо - е от властите в Дамаск и от Москва. Потвърдена е обаче и от опозиционния Сирийски център за наблюдение на правата на човека. Според сирийската агенция САНА пострадалите са 107, включително деца.Цивилните, които лекуваме тук, разказват за отблъскваща миризма във въздуха, каза Шарван Шако, медик от болницата в Алепо.Три квартала на контролирания от сирийската армия Алепо са поразени от снаряди с хлор, твърди министерството на отбраната на Русия. Никой още не е поел отговорност за нападението, но руски бойни самолети са нанесли ответни удари срещу ислямистите от \"Тахрир аш Шам\" в съседната на Алепо провинция Идлиб. Говорител на групировката обвини режима в Дамаск в инсценировка, целяща да оправдае предстояща офанзива. Европейските реакции са сдържани.Нека тези, които съобщават, че е използвано химическо оръжие, да предадат данните в Хага, за да установим със сигурност кой е отговорен, каза френският президент Еманюел Макрон.Организацията за забрана на химическите оръжия досега е установила, че в хода на войната сирийските власти са употребявали хлор и зарин, а \"Ислямска държава\" - иприт.", "date": "2018.11.25", "title": "Над 100 души са пострадали от химическа атака в Алепо"}
{"url": "https://offnews.bg/futbol/interesat-kam-kiril-despodov-ne-stihva-692609.html", "text": "Още един клуб се нареди на опашката за звездата на ЦСКА Кирил Десподов. Според информация на \"Тема спорт\", един от водещите турски грандове има сериозен интерес към крилото на \"червените\".Към момента не е ясно за кой отбор точно става въпрос, но запознати твърдят, че ръководството му вече се е свързало с това на столичани.Талантът е приковал вниманието и на ПСВ Айндховен и Андерлехт, като през лятото бе свързван и с Олимпиакос.Вестникът допълва, че елитен шотландски клуб наблюдава изявите и на Едвин Джеси, който иска да напусне \"Армията\".", "date": "2018.11.25", "title": "Интересът към Кирил Десподов не стихва"}
{"url": "https://offnews.bg/obshtestvo/anonimnostta-na-zhertvite-na-domashno-nasilie-svarshva-s-edin-shamar-692563.html", "text": "Тя може да е всяка една жена. Тази, която срещате сутрин в метрото. Съседката, с която разхождате кучетата си сутрин. Колежката на съседното бюро.Кога ще разберете какво ѝ се случва ли? Само след един шамар време. След последния шамар. Тогава тя ще допълни списъка от 28 смъртни случая на жени за 11 месеца. Ще научите името ѝ, ще разберете за белезите по тялото и душата ѝ, ще видите живота ѝ, какъвто не сте си го и представяли.Тогава тя завинаги ще изчезне от света ви, а следата от случилото се с нея ще остане само при най-близките ѝ. Защото статистика за случаите на насилие над жени в България няма. Никой не знае какво се случва в обикновеното българско семейство. Никой не знае какво се случва с жените, ако не са сготвили вкусно, ако не са достатъчно слаби, секси, интелигентни, ако не искат да задоволяват сексуални фантазии, ако се движат, говорят или дишат погрешно.Докато те не проговорят:Никой не знае колко са шамарите преди последния. Официални и всеобхватни данни за случаите на домашното насилие в България няма. Нещо повече, според фондация „Анимус“ над 20 убити жени не са включени дори в полицейската статистика.Никой не се интересува от статистиките, затова пък достатъчно красноречиви са коментарите:Това казаха и депутатите: Докато обсъждаха промените в Наказателния кодекс (НК), народните представители нагледно демонстрираха и българския манталитет – в семейството трябва да властва бащата. А властимащите у нас имат право на всичко, както е видно от ежедневните хроники.Промените в НК, приети на първо четене, предвиждат до 5 години затвор за психически тормоз; защита на жертвите на принудителните бракове; лишаване от свобода до една година или пробация за всеки, който системно преследва някого или го заплашва.Тези промени обаче съвсем не са достатъчни, за да предотвратят и спрат насилието. Затова на 26 ноември е насрочен протест срещу насилието, организиран от Български фонд за жените. Сред основните искания на протеста са:По повод Международния ден за премахване на насилието над жените (25 ноември), Европейската комисия (ЕК) публикува свое изявление, в което се казва:От изявлението на ЕК разбираме, че половината жени в ЕС са били обект на тормоз. Дали в този дял влизат и всички българки, преживели тормоз, може само да гадаем. Но има едни още по-невидими жертви на тормоза и това са децата.Децата, свидетели на насилие, са изложени на по-голям риск от депресия, самоубийство, злоупотреба с наркотици и престъпление.Децата, свидетели на насилие все по-често остават сираци и все по-често рисуват това:", "date": "2018.11.25", "title": "Анонимността на жертвите на домашно насилие свършва с един шамар - последния"}
{"url": "https://offnews.bg/offtopic/fokus-kokal-ili-navik-dvizhi-zemiata-i-prosvetata-692615.html", "text": "Една проста наглед кръстословица, поместена в учебна тетрадка за 5 клас по „Човекът и природата”, 22 страница, .Оказа се, че има някаква тайнствена ”сила” с пет букви, от които втората е „О”, „поради която планетите обикалят Слънцето”.Кръстословицата има за цел да провери знанията на петокласниците по астрономия. Приветстваме идеята науката да се представя по забавен начин на най-малките.Признавам, тази сила затрудни и мен!Според оскъдните ми знания, явно недостатъчни за петокласник, силата (F=a.m, формулата на Нютон), която кара Земята да обикаля около Слънцето, е резултантна от центростремителното ускорение, вследствие от гравитацията, и тангенциалната скорост на планетата ни, по масата ѝ, естествено.Но дори само гравитацията не мога да смачкам до 5 букви. А за второ „О” да не говорим.Бг-мамите, които споделиха случая, в отчаянието си дават всякакви предложения: бомба, ботуш, форма, фокус, сопол, кокал. Някои търсят помощ в английския: FOrce, pOwer.Една смела майка предложи, че може би планетите обикалят Слънцето по „нАвик”, а науката е преименувана на астрАномия.В миг на просветление заподозрях намесата на някоя набожна душа, заложила капан, в който да вкара непокварените от науката ученици, и че зад 5. хоризонтално се крие „бОгът” или силата бОжия\".Бихме оставили да се поупражняват и нашите интелигентни и остроумни читатели и вероятно ще има още интересни находки.Оказа се, че има отговор.И той е стряскащ, стъписващ и пропит с много (изключително) скрит смисъл.Отговорът, който е даден в електронния учебник на Просвета-Азбуки е ", "date": "2018.11.25", "title": "фОкус, кОкал или нАвик движи Земята и Просветата"}
{"url": "https://offnews.bg/politika/uchastnitcite-vav-vsenarodnia-sbor-predlagat-doktrina-za-razvitie-na-b-692379.html", "text": "Привържениците на националното единение, които се събират на Всенароден сбор на 26 ноември в Народния театър “Иван Вазов”, не си поставят за цел помирение по отношение на историческите събития и факти.Според тях, реално е само обединението около общи цели и приоритети на бъдещото развитие и приоритети на България. Затова ще бъде предложено да се приеме Доктрина за развитието на Република България. В Доктрината ще бъдат включени основните цели, които трябва да бъдат постигнати в дългосрочен план в най-важните области на развитие на България. Привържениците на единението ще предложат да се създаде Институт за национална памет, който да направи исторически обективна оценка на дейността и архивите на органите на Държавна сигурност от 1925 година до сега. В Института да се включи и дейността на Комисията по досиетата. Според авторите, това ще бъде съществена стъпка към национално помирение.Участниците в Сбора не приемат никакво партийно попечителство над тях и ще призоват българските граждани, застанали зад тяхната инициатива, на предстоящите избори от всякакъв род да подкрепят партиите, движенията и личностите, които публично се присъединяват към техните идеи и поемат задължението за реализацията им в обществения живот. На сбора за пръв път ще прозвучи песента \"Молитва\" по текст на поета Александър Петров, в която се пее \"Стига вече омраза\". Песента ще бъде изпълнена в залата на Народния театър от група \"Фактор\", с участието на Маргарита Хранова, Орлин Горанов и Роберта.След закриването на сбора ще се проведе пресконференция", "date": "2018.11.25", "title": "Участниците във Всенародния сбор предлагат Доктрина за развитие на България"}
{"url": "https://offnews.bg/112/vaorazhen-i-maskiran-mazh-e-ograbil-hranitelen-magazin-v-sofia-692638.html", "text": "Въоръжен и маскиран мъж е ограбил хранителен магазин в столичния кв. \"Сухата река\", предаде bTV.Около 18.30 ч. маскираният е нападнал продавачката на магазина и е взел оборота.Престъпникът се издирва.По информация БНР нападението е извършено от маскирани мъже. Те са били въоръжени най-вероятно с газов пистолет.Заплашили са работещите в магазина и са взели малка сума пари. По неофициална информация става дума за около 250 лева.", "date": "2018.11.25", "title": "Въоръжен и маскиран мъж е ограбил хранителен магазин в София"}
