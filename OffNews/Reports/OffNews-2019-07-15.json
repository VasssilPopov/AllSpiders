{"url": "https://offnews.bg/politika/demokratichna-balgaria-iska-ostavkata-na-goranov-zaradi-ogromnia-tech-707290.html", "text": "\"Време министър Горанов да понесе политическата отговорност и да подаде своята оставка, заради рисковете, на които е оставил подчинените си структури, заради което хиляди граждани и техните бизнеси са изложени на риск.\"Това се посочва в позиция на Демократична България, изпратена до медиите в понеделник вечерта, часове след като беше съобщено за огромен теч на личнни данни от Националната агенция за приходите. От e-mail, регистиран в руския портал Yandex, хакери обявиха, че са на Министерството на финансите на България.", "date": "2019.07.15", "title": "Демократична България иска оставката на Горанов заради огромния теч на лични данни от НАП"}
{"url": "https://offnews.bg/izvan-terena/svekarvata-na-golata-ot-finala-na-shl-sashto-nahlu-na-terena-po-banski-707279.html", "text": "След като американката Кинси Волански, половинката на Витали Здоровецки, прекъсна полугола тазгодишния финал в Шампионската лига между Ливърпул и Тотнъм (2:0), за да рекламира сайта на своето гадже, това направи и майка му.Елена Вулицки нахлу на терена по време на финала на Световното първенство по крикет между Англия и Нова Зеландия. Върху дрехите на 47-годишната жена отново бе изписано името на порно сайта на сина й.Брюнетката моментално бе изкарана от терена от стюардите, които се грижеха за сигурността, а самият Здоровецки се похвали в социалните мрежи с постъпката на майка си.\"Майка ми е луда!!!! Тя опита да се промъкне на крикет финала\", написа Витали. Неговата половинка Кинси също не остана назад, пишейки: \"Най-готината майка на света\".", "date": "2019.07.15", "title": "Свекървата на голата от финала на ШЛ също нахлу на терена по бански"}
{"url": "https://offnews.bg/izvan-terena/naj-titulovaniat-futbolist-v-sveta-vleze-v-zooparka-707284.html", "text": "Бразилският защитник Дани Алвеш, който след изтичане на договора с френския Пари Сен Жермен стана свободен агент, се похвали, че си е намерил нова работа.Футболистът сам съобщи \"новината\" в Инстаграм, където публикува снимка със съпругата си Йоана Санц от зоопарк.\"Намерих си нова работа. Малко тежка, малко опасна, но пък толкова забавна\", пошегува се Алвеш, който преди седмица изведе Бразилия с капитанската лента във финала на Копа Америка срещу Перу, спечелен от \"селесао\" с 3:1.Това беше рекорден 40-и трофей в кариерата на Дани Алвеш и така той се утвърди като най-титулованият футболист в света в момента.На кадрите от зоопарка Алвеш позира с глава, поставена в устата на крокодил, грижи се за жираф, лежи в компанията на маймуна и т.н.", "date": "2019.07.15", "title": "Най-титулованият футболист в света влезе в зоопарка"}
{"url": "https://offnews.bg/futbol/levski-startira-sezona-s-udarna-pobeda-nad-dunav-707293.html", "text": "Левски стартира сезона в Ефбет Лига с категорична победа над Дунав в Русе с 4:1. В главно действащо лице тази вечер бе швейцарският халф на \"сините\" Давиде Мариани.Футболистът откри резултата в 15-ата минута, а в 38-ата подаде към младока Станислав Иванов, който беше точен за 2:0. Малко след началото на второто полувреме Ахмед Ахмедов върна надеждите на \"драконите\", възползвайки се от грешка в защитата на столичани.В 64-ата минута гостите възстановиха аванса си от два гола. Георги Динков спъна Станислав Иванов в наказателното поле и от последвалата дузпа Мариани покачи на 3:1. Крайният резултат оформи Паулиньо в 81-ата минута с техничен удар на метър от границата на наказателното поле.Като цяло футболистите на треньора на Петър Хубчев предложиха атакуващ футбол и създадоха доста проблеми на вратаря на домакините Благой Макенджиев. Станислав Костов пък на два пъти удари греда, а Живко Миланов записа своя мач номер 200 в българското първенство.В следващия кръг Левски гостува на Етър във Велико Търново, докато Дунав играе с Ботев в Пловдив. Преди това за \"сините\" предстои реваншът с Ружомберок от 1-ия квалификационен кръг на Лига Европа. Българите имат преднина от 2:0 след първата среща, играна в Словакия.", "date": "2019.07.15", "title": "Левски стартира сезона с ударна победа над Дунав"}
{"url": "https://offnews.bg/obshtestvo/pochina-nushka-grigorova-edin-ot-parvite-rezhisiori-v-bnt-707292.html", "text": "Почина Нушка Григорова - един от първите режисьори в БНТ, съобщиха от медията.Освен режисура, тя завършва и актьорско майсторство. Прави телевизионния си дебют в сериала \"На всеки километър\". Била е кореспондент на БНТ в Москва.Нушка Григорова остава в историческите архиви със снимката, в която като дете е седнала в скута на Георги Димитров.\"Животът на Нушка Григорова премина в БНТ, а нейните филми, предавания и репортажи ще останат завинаги в Златния фонд на телевизията\" - написаха нейните колеги.Поклонението пред Нушка Григорова ще бъде в сряда, от 13 ч., в ритуалната зала на Централните софийски гробища.", "date": "2019.07.15", "title": "Почина Нушка Григорова - един от първите режисьори в БНТ"}
{"url": "https://offnews.bg/futbol/grizman-opredeli-roptaeneto-na-atletiko-kato-zhalko-707276.html", "text": "Новото попълнение на Барселона Антоан Гризман определи бившия си клуб като \"жалък\". Причина за това е реакцията на \"дюшекчиите\" относно трансфера му при каталунците.В края на миналата седмица Барса официално обяви французина. Тимът от \"Камп Ноу\" плати откупната клауза на Гризман, която е на стойност 120 милиона евро.От Атлетико обаче твърдят, че договорката между французина и Барселона е направена много по-рано, когато според договора на нападателя клаузата е била на стойност 200 милиона евро.Поради тази причина мадридчани решиха да изразят недоволството си от ситуацията, като подадат жалба до ФИФА.\"Реакцията на Атлетико е жалка. Умишлено отидох да говоря с тях, за да не останат изненадани и да могат да се подготвят за бъдещето. Имахме договорка, но след това тя се промени, такива неща се случват, те трябва да го приемат.\"Лионел Меси е номер 1 в света и пример за всички други играчи. В НБА имаш ЛеБрон Джеймс, а във футбола имаш Меси.Той ще бъде легенда в очите на моите деца и на техните деца. За мен е щастие, че ще мога да играя с него\", каза Гризман, цитиран от БГНЕС.Иначе по-рано днес той и другите две нови попълнения на Барселона - Френки де Йонг и Нето започнаха тренировки с каталунците.Днес испанските шампиони направиха първо занимание от предсезонната си подготовка, след като вчера футболистите минаха функционални тестове.", "date": "2019.07.15", "title": "Гризман определи роптаенето на Атлетико като жалко"}
{"url": "https://offnews.bg/izvan-terena/vizhte-koi-zvezdi-prisastvaha-na-finala-na-uimbaldan-707283.html", "text": "Куп звезди наблюдаваха от трибуните снощния финал на турнира по тенис от Големия шлем \"Уимбълдън\", където след петчасов двубой Новак Джокович надделя над Роджър Федерер и за пети път спечели шампионата.Това бе и най-продължителния решаващ мач за трофея при надпреварата в Лондон. За Ноле титлата е под номер 16 в турнирите от Големия шлем.Той се доближи на две от Рафаел Надал, който е с 18 и на четири от Федерер.Това бе и общо трети спечелен финал на Джокович срещу Маестрото на \"Уимбълдън\". Той вече води с 26:22 в преките им срещи през годините.Херцогинята на Кеймбридж Кейт Мидълтън бе там със съпруга си принц Уилиям, за да връчи наградата на големия победител. Самата Кейт е патрон на турнира от 2016 година, поемайки щафетата от кралица Елизабет II.Сред присъстващите знаменитости имаше много холивудски актьори. Впечатление направиха Катрин Зита Джоунс и Майкъл Дъглас, които бяха със своя син Дилън.Кендъл Дженър, Бруклин Бекъм и Хана Крос също уважиха спортното събитие.От трибуните гледаха още Бенедикт Къмбърбач със съпругата си Софи Хънтър, както и си Шарлийз Терон и Том Хъдълстоун.", "date": "2019.07.15", "title": "Вижте кои звезди присъстваха на финала на Уимбълдън"}
{"url": "https://offnews.bg/futbol/iuventus-predstavi-poredna-goliama-zvezda-707281.html", "text": "Италианският хегемон Ювентус продължава подсилването на състава за новия сезон.В Торино беше представен уелският национал Аарън Рамзи, който идва от Арсенал като свободен агент, след като договорът му с \"артилеристите\" изтече. Той ще носи фланелката с №8 на \"Старата госпожа\".\"Много се радвам, че се озовах в Ювентус. Работя усилено, за да мога колкото се може по-скоро да започна работа с общата група. Когато разбрах, че Ювентус ме иска, мислех, че сънувам.В същото време разбирам каква отговорност е това. Вече говорих с треньора Маурицио Сари. Приеха ме добре. Надявам е да помогна да отбора да постигне големите си цели през новия сезон\", коментира Рамзи на официалното си представяне\".Уелсецът не поднови договора си с Арсенал, тъй като лондончани не искаха да му вдигнат заплатата до нивата на офертите, които е имал от други отбори, за да не развалят баланса в съблекалнята.", "date": "2019.07.15", "title": "Ювентус представи поредна голяма звезда"}
{"url": "https://offnews.bg/drugi/talantat-na-evrofutbol-mihaela-chepisheva-stigna-do-tretia-krag-na-sil-707269.html", "text": "Спортният талант на Еврофутбол Михаела Чепишева в бадминтона, се класира за 3-тия кръг на международния турнир за юноши и девойки \"Kassabyan brothers\".Надпреварата се проведе от 12-ти до 14-ти юли в Хасково. За съжаление 14-годишната Михаела, която участва в турнир за 17-годишни, отпадна от Катлин Крус от Естония с 0-2 гейма.Първите два кръга тя победи състезателки от Гърция и Англия. От 4-ти до 9-ти август талантливата ни бадминтонистка ще участва в лагер в Крагуевац, Сърбия.Припомняме, че преди месец Чепишева участва на турнира за юноши и девойки под 17 г. по бадминтон в Нови Сад – кръг от европейската верига.14-годишната ни състезателка от Първомай отпадна във втория кръг от Николе Ветор от Унгария с 1:2 гейма. От 2-ри юли Михаела ще участва на Балканиадата под 19 г. в Анкара, Турция.", "date": "2019.07.15", "title": "Талантът на Еврофутбол Михаела Чепишева стигна до третия кръг на силен турнир по бадминтон"}
{"url": "https://offnews.bg/politika/sled-blizo-godina-reformata-v-zdraveopazvaneto-vse-oshte-e-na-etap-ra-707272.html", "text": "За една година здравното министерство само е решило кои са предпочитанията му по отношение на това по какъв здравноосигурителен модел да върви страната ни. Това е изводът от проведената днес кръгла маса, на която трябваше да бъде представен новият здравноосигурителен модел. Преди близо година - през септември миналата година, на подобна кръгла маса здравният министър Кирил Ананиев предложи два здравноосигурителни модела - за пълна демонополизация на Здравната каса и здравноосигурителен модел с три стълба. Тогава Ананиев обяви, че тези предложения са началото на обсъждането по кой модел да се тръгне, предстоят много разговори в рамките на кръгли маси, като целта е в края на процеса да се стигне до конкретни предложения, за които да се направят необходимите законови промени и те да влязат в сила. Очакването беше именно такива това да бъде представено днес - избор на конкретна реформа и предложения за това как да се решат проблемите, които следват от една такава смяна на здравноосигурителния модел. Вместо това обаче беше представена на практика същата информация като преди година с акцент върху модела с пълна демонополизация на НЗОК, без никакви финансови разчети, приличащ много повече просто на концепция, отколкото на план за реформа. Какво знаем за предложения здравен модел до моментаСпоред този вариант Здравната каса ще се конкурира на застрахователите. Всеки здравноосигурен избира до определена дата в кой здравен фонд да се запише - НЗОК или застраховател. Ако не изберат фонд, те ще бъдат разпределени служебно. Изискването за здравен фонд е той да представлява минимум 500 хил. души (наполовина на предварително обявения минимум). Няма да се допуска фондовете да правят подбор на лица по определен признак или здравен статус.Средствата от здравни вноски ежемесечно ще се разпределят към здравните фондове от НАП. Размерът на средствата ще е равен на броя записани във всеки фонд осигурени лица, умножен по осреднения размер на здравната вноска за всички здравноосигурени лица. Със задължителната здравна вноска от 8%, като не се предвижда тя да се промени, ще се заплаща един основен пакет от дейности, който ще бъде определен от МЗ и съсловните организации. Цените на дейностите в основния пакет ще се договарят между фондовете и изпълнителите на медицинска и дентална помощ - болници, общопрактикуващи лекари, зъболекари.Фондовете ще договарят отстъпките за лекарства и медицински дейности, като за някои МЗ ще определя пределни цени. Лечебните заведения ще обявят цени за дейностите извън основния пакет. Тези дейности ще се покриват от доброволното здравно осигуряване или чрез плащания в брой от пациентите.Идеята е всеки пациент да може да избира фонд - НЗОК или застраховател, на базата на договорите за допълнителни дейности, които той е сключил. \"Няма да има допълнителен пакет. Това, което остане извън основния пакет, ще се покрива по линия на доброволното здравно осигуряване или чрез кешови плащания, но по легални списъци за видове дейност с конкретни цени срещу тях. По този начин плащанията ще се изсветлят и всеки ще знае какво получава срещу парите си\", обясни Ананиев.В новия здравноосигурителен модел се предвижда създаване и на гаранционен фонд, като целта е да се преодолее изпадане в несъстоятелност на фондовете. Ако това се случи, гаранционният фонд ще гарантира плащания в тримесечен период. При изпадане в несъстоятелност на фонд пък пациентите ще могат веднага да се записват в друг фонд по техен избор. Останалата част от презентацията на Кирил Ананиев пък беше изпълнена с безкрайно общите цели пациентите да имат достъп до здравеопазване, до качествено лечение, до избор на лечебно заведение и това кой да управлява здравните им вноски, както и за нуждата от по-добър контрол - все неща, за които си говорим от години, но без нито едно конкретно предложение как точно да се случи това. В края на презентацията си министърът заяви пред присъстващите на кръглата маса, че е време да се дават отговори за здравния модел, към който ще се върви, а не само да се задават въпроси. Представеният от него нов здравноосигурителен модел обаче повдига много повече въпроси, отколкото дава отговори за плановете за реформа на МЗ. По него има много неясноти и ако при представянето им миналата година това беше обяснимо, като се има предвид и заявеното намерение за започване на диалог по конкретни варианти, то близо година по-късно, след обсъждането на предложенията и при обявено събитие, на което вече съвсем конкретно е заявено, че ще бъде представен конкретен нов здравноосигурителен модел, презентацията на Ананиев буди по-скоро недоумение. Ананиев отново заяви, че презентацията му има за задача да начертае \"общата рамка\", а детайлите ще бъдат конкретизирани в диалог и след постигнат консенсус между всички заинтересовани страни, като се очаква това да стане до края на годината, а едва след това вече да се говори за конкретни промени в законодателството, които са необходими за промяна на здравноосигурителния модел. До края на годината МЗ ще приключи и с остойностяването на основния пакет дейности, стана ясно от думите му. Министърът категорично отказа да отговоря на въпросите на присъстващите на кръглата маса журналисти и не коментира поставените по време на кръглата маса проблеми. Много от участниците в дискусията изразиха опасенията си, че пълната демонополизация на Касата ще доведе до оскъпяване на системата. Други пък предложиха увеличаване на здравната вноска, но само след въвеждане на по-строг контрол в системата. Беше повдигнат и въпросът за това държавата да започне да плаща в пълен размер дължимите вноски. Министърът посочи, че този въпрос ще се обсъжда при разглеждането на бюджета за догодина. По отношение на новия модел обаче не стана ясно дали здравните фондове ще искат да приемат клиенти, за които няма да бъде заплащана вноска в пълен размер. Част от присъстващите пък изразиха притеснението, че държавните служители може да бъдат насочени \"служебно\" към близък до властта фонд. От представената \"рамка на реформа\" излиза още, че доплащането, което в момента представлява близо половината от плащанията в здравеопазването, не само няма да отпадне, а ще се затвърди и узакони. Ананиев е категоричен, че няма да има допълнителен пакет от дейности и така дейностите извън основния пакет, до които ще имаме достъп, ще зависят изцяло от избора ни на здравен фонд. Така може да се окаже, че хем сме избрали здравен фонд, хем ще ни се наложи да плащаме кеш за дадени дейности. В предложението се говори за това, че една от целите е пациентите да имат по-голям избор - на това кой да ги лекува и кой да управлява парите им за здраве. Такава възможност ще има в големите градове, но в малките и отдалечени населени места такъв избор на практика няма да има - жителите им ще трябва да изберат този фонд, който е сключил договор с близката болница или с техния личен лекар.Не е ясно и каква ще е ситуацията при хората с редки болести или хората с увреждания. По правило фондовете няма да могат да отказват да приемат хора с увреждания или хора с хронични заболявания например, но как ще бъде гарантирано това.Какво ще стане, ако никой фонд не иска да сключи договор с дадена болница? Индивидуалното договаряне на фондовете с лечебни заведения означава ли, че всички болници ще трябва да се стремят да представят еднакво високи условия? Това са само част от въпросите, които на този етап остават без отговор. ", "date": "2019.07.15", "title": "След близо година реформата в здравеопазването все още е на етап 'рамка' и 'посока'"}
{"url": "https://offnews.bg/politika/izsledvane-fandakova-bi-pobedila-manolova-na-kmetskia-vot-s-10-na-sto-707273.html", "text": "Омбудсманът Мая Манолова и кметът Йорданка Фандъкова са политиците с най-висок рейтинг сред столичани, показва социологическо изследване на политическите нагласи в София, проведено от Центъра за анализи и маркетинг в края на юни и началото на юли.Ако днес се провеждаше балотаж за кметски избори в столицата и двете се изправят една срещу друга, Фандъкова би спечелила с 38,4%, докато Манолова би взела 28,1%, показва същото изследване.Манолова и Фандъкова са с изравнен рейтинг със съвсем лек превес, в рамките на статистическата грешка, в полза на омбудсмана.Местни избориПреди да са обявени кандидатите за кмет на столицата, агенцията прави сондаж за представител на коя партия/коалиция биха гласували софиянци. Отговорите показват, че на партиен принцип най-висок резултат биха имали ГЕРБ - 28,9%, следвани от БСП - 21,8% (виж таблицата най-горе).Кандидат на Демократична България би взел към днешна дата 5,6%, а на евентуален политически проект на Слави Трифонов - 4,3%.Нагласи за ремонта на центъра55 на сто от столичани смятат, че животът в София се е променил към по-добро или че по-скоро се е променил в положителна посока през последните години, показва още проучването. 30 процента от хората не усещат съществена промяна, а малко над 7 процента посочват, че се е променил към по-лошо или по-скоро към по-лошо.Близо половината анкетирани отговарят, че не харесват или по-скоро не харесват ремонта на улица Граф Игнатиев и на площад \"Славейков\". Почти толкова от хората обаче казват, че новият облик на тези две места им харесва или по-скоро им харесва.Същото изследване показва, че Йорданка Фандъкова е най-одобряваният кмет на столицата. На въпрос кой от градоначалниците от последните години одобрявате най-много, 45,3% от анкетираните са посочили настоящия кмет, 13,3 на сто - Бойко Борисов, 11 на сто - Стефан Софиянски, следван от Александър Янчулев с 5,1% и Александър Каракачанов с 3,4%.Областите, в които най-много хора виждат резултат от работата на Йорданка Фандъкова, са поддръжката на парковете, състоянието на градския транспорт и културния живот в столицата.Местни избориМалко над 54 на сто от анкетираните заявяват, че със сигурност ще гласуват на местните избори в края на октомври. 28% заявяват, че все още не са решили дали ще гласуват. 13,8% нямат намерение да гласуват, а 3,7% не са дали отговор на въпроса.", "date": "2019.07.15", "title": "Изследване: Фандъкова би победила Манолова на кметския вот с 10 на сто преднина"}
{"url": "https://offnews.bg/futbol/levski-slaga-videostena-na-gerena-za-revansha-s-ruzhomberok-707282.html", "text": "Феновете на Левски ще могат да наблюдават срещата между \"сините\" и Ружомберок на видеостена, която ще бъде сложена пред Сектор А на стадион \"Виваком Арена – Георги Аспарухов\". Това съобщиха 26-кратните шампиони в официалния си сайт. Ето и целия текст:\"\".", "date": "2019.07.15", "title": "Левски слага видеостена на Герена за реванша с Ружомберок"}
{"url": "https://offnews.bg/ikonomika/balgaria-er-izostavi-desetki-patnitci-v-berlin-707278.html", "text": "Пореден неприятен случай с авиокомпания България Ер. Днешният полет от Берлин за София, който трябваше да излети в 10,10 часа, не само, че закъсня с часове, но се оказа, че българският превозвач е изпратил за полета машина с много по-малко места, отколкото са продадените билети.След като в крайна сметка на летището в Берлин се появил самолет на България Ер, се оказало, че местата на борда са с 30 по-малко от продадените билети.Една част от хората успели да се качат, но други останали в германската столица без каквото и да е обяснение на какъв принцип са подбрани \"привилегированите\" клиенти. По този начин \"късата клечка\" изтеглили възрастни хора и семейства с малки деца.България Ер няма свой представител на летище \"Тегел\" в Берлин и комуникацията с компанията е крайно затруднена. Съдействие получихме единствено от компанията, от която закупихме билетите си, обясни читателката ни.Оттам единственият вариант за транспорт до София, който й предложили бил късно тази вечер с полет с прекачване във Виена.По-късно от България ер обясниха пред OFFNews, че по технически причини се е наложило да бъде сменен самолетът с по-малък и че това е довело до напрежението сред пътниците, които се е наложило да останат в Берлин. От компанията заявиха и че са осигурили премаршрутиране за всички засегнати.", "date": "2019.07.15", "title": "България Ер изостави десетки пътници в Берлин"}
{"url": "https://offnews.bg/obshtestvo/vav-voennovazdushnite-sili-ima-77-vakantni-dlazhnosti-707287.html", "text": "Със заповед на министъра на отбраната е обявен конкурс за общо 77 вакантни длъжности във Военновъздушните сили (ВВС) на Република България за приемане на военна служба на лица, завършили граждански средни или висши училища в страната и в чужбина. Свободните места са в различни военни формирования в страната – Крумово, Божурище, Шабла, Долна Митрополия, Щръклево, София и др. Търсят се шофьори, механици, оператори и др. За всички обявени позиции се изисква средно образование.Сред изискванията за кандидатите са да са годни за военна служба; да не са осъждани за умишлено престъпление от общ характер, независимо от реабилитацията и срещу тях да няма образувано наказателно производство за умишлено престъпление от общ характер; да нямат друго гражданство; да не са освобождавани от военна служба поради наложено дисциплинарно наказание „уволнение” и др. Конкурсът ще се проведе на три етапа - изпит по физическа подготовка, тест за обща култура и събеседване. Физическият изпит е по нормативи от Единния армейски тест и включва лицеви опори, коремни преси, бягане за бързина и издръжливост. По време на теста за обща култура кандидатите трябва да отговорят на 100 въпроса в рамките на 60 минути. До събеседване се допускат онези, които имат поне 200 точки от първите два етапа. Конкурсите за отделните длъжности и формирования ще се проведат през октомври. Подаването на документи става лично с писмено заявление чрез структурите на Централно военно окръжие по места. Към него се прилагат документите, удостоверяващи образование, професионален опит и др.За информация може да използвате и единния телефонен номер 0700 20 407. Въпроси може да бъдат задавани и по време на информационните борси в страната, организирани в рамките на кампанията „Бъди войник“.Повече подробности за обявените свободни места, сроковете, начините и условията за кандидатстване може да намерите тук: ", "date": "2019.07.15", "title": "Във Военновъздушните сили има 77 вакантни длъжности"}
{"url": "https://offnews.bg/obshtestvo/zhena-nameri-i-varna-900-lv-v-mvr-sobstvenikat-da-si-gi-potarsi-707286.html", "text": "Столичното Второ РУ издирва притежател на изгубени пари, след като на 6 април към 20:00 часа млада жена предоставила в полицията сумата от 900 лева. Тя е обяснила, че минути преди това е намерила парите разпилени на бул. „Ген. Н.Столетов“, срещу Пета градска болница.По случая е образувана преписка и сумата се съхранява в районното управление. Притежателят може да се яви във Второ РУ и след доказване на собствеността, да получи изгубените средства.", "date": "2019.07.15", "title": "Жена намери и върна 900 лв. в МВР, собственикът да си ги потърси"}
{"url": "https://offnews.bg/obshtestvo/uchenitcite-ot-balgarskia-otbor-s-pet-medala-na-mezhdunarodnata-olimpi-707285.html", "text": "С два сребърни и три бронзови медала се завърнаха българските ученици от Международната олимпиада по физика (МОФ), която се проведе в Тел Авив, Израел, съобщи Министерството на образованието и науката.Юбилейното 50-то издание на олимпиадата се проведе от 7 до 15 юли. В него се включиха участници от 80 държави от цял свят.Състезателната част на МОФ се провежда в рамките на 2 дни в два кръга - теоретичен (3 задачи в няколко физични направления, за които са необходими 5 часа) и практически (една или две задачи също с 5-часова продължителност). Задачите традиционно се подготвят от страната домакин и се одобряват от международния борд.И петимата участници в националния ни отбор завоюваха отличия. Сребърни медали спечелиха Георги Александров от 12 кл. и Иво Петров от 11 кл. на Софийската математическа гимназия (СМГ).Бронзови отличия получиха Александър Проданов от 9 кл. на ППМГ - Казанлък, Владимира Иринчева от 12 кл. и Васил Николов от 10 кл., и двамата ученици в Първа частна математическа гимназия (ПЧМГ)- София.Ръководители на отбора в престижната Международна олимпиада са проф. Мирослав Абрашев и гл. ас. Нено Тодоров, преподаватели във Физическия факултет на СУ „Св. Климент Охридски“.От 1967 г., до 2019 г. включително отборите по физика на България са спечелили общо 127 медала: 14 златни, 42 сребърни, 71 бронзови, както и 61 почетни грамоти. През 1967 г. България, Полша, Чехословакия, Унгария и Румъния, учредяват Международната олимпиада по физика и България участва във всички издания на олимпиадата от тогава до днес.", "date": "2019.07.15", "title": "Учениците от българския отбор с пет медала на Международната олимпиада по физика"}
{"url": "https://offnews.bg/obshtestvo/hakeri-tvardiat-che-sa-iztochili-danni-na-milioni-balgari-i-firmi-na-707289.html", "text": "От e-mail, регистиран в руския портал Yandex, хакери обявиха, че са източили милиони лични данни на български граждани и данни на фирми от сървър на Министерството на финансите на България.Хакерите твърдят, че са стигнали до имената, адресите и доходите на гражданите и фирмите, тъй като \"Вашето правителство е бавноразвиващо се, а състоянието на киберсигурността Ви е пародия.\"Подателите на анонимния мейл твърдят, че разполагат с около 21 GB данни от разбития сървър на Министерството на финансите, а към момента дават линк за достъп до първите 11 GB с данни - за да са в помощ на журналистическите разследвания както на редица български медии, така и на Ройтерс и Би Би Си. Макар и написано на английски, съобщението едва ли е с автор, за който английският език е матерен - това личи по словореда и по няколко правописни грешни.В края на мейла се призовава Джулиан Асанж да бъде освободен.НАП и специализираните органи в МВР и ДАНС проверяват сигнала за \"потенциална уязвимост на компютърната система на Националната агенция за приходите.\"В момента се извършва проверка дали данните са реални. Допълнителна информация ще бъде предоставена по-късно, обявиха тази вечер в лаконично прессъобщение от НАП.Междувременно от Демократична България излязоха с позиция, в която  Владислав Горанов. \"Огромни количества данни от бази данни на НАП бяха разпратени от анонимни хакери до журналисти. Такъв огромен теч, в който се съдържат лични данни на милиони български граждани, показва недопустимо ниско ниво на информационна сигурност в държавните органи.\" - коментират от Демократична България.", "date": "2019.07.15", "title": "Хакери твърдят, че са източили данни на милиони българи и фирми. НАП проверява заплахата"}
{"url": "https://offnews.bg/politika/bsp-svali-politicheskoto-si-doverie-ot-borislav-gutcanov-predsedatel-707294.html", "text": "Борислав Гуцанов от днес е със свалено политическо доверие от Изпълнителното бюро като председател на градската организация във Варна. До конференцията през септември длъжността ще изпълнява Христо Боев - председателят на район Одесос.Това обяви председателят на БСП Корнелия Нинова след изнесено заседание на Изпълнителното бюро на партията във Варна.Взехме нелеко решение, което е подчинено на едно желание – обновление, промяна на статуквото. Когато искаш прoмяна в страната, първо трябва да покажеш промяна в себе си, коментира Нинова.Причините за сваленото политическо доверие са лошото представяне на БСП на последните избори във Варна и продължаващите с години вътрешнопартийни противоречия в градската организация.Нинова обаче изрази надежда, че Борислав Гуцанов ще остане в редиците на БСП и ще продължи да работи за партията.Продължаваме с изнесените заседания на Изпълнителното бюро - днес сме във Варна. Обсъждахме с общински председатели от областта проблемите и решенията, както и тези във Варна. Проблемите, които откроихме и съответно предложенията за решения, са свързани с чистотата на въздуха в града и отражението му върху здравето на жителите и гостите на Варна, съобщи още председателят на БСП.Друг проблем е тежкото състояние на инфраструктурната система. Канализацията – при по-обилен дъжд Варна се превръща в езеро. Сметопочистването в някои райони, където не се извозва боклукът – Приморско, Младост, Владиславово. Един от най-важните въпроси – малък и среден бизнес. Варна е град с големи, но неоползотворени възможности за икономиката. Пред нас стои въпросът за изграждане на индустриална зона. В областта се очертава демографския проблем, здравеопазването и поминъка, изброи Нинова.Оттук ще стартираме една национална кампания – подписки за допитване до жителите по местни проблеми. С подписките по важни за хората в общините въпроси се цели да си кажат мнението, да се изготвят решенията и тези решения да залегнат в платформата на левицата за изборите, обяви председателят на БСП.", "date": "2019.07.15", "title": "БСП свали политическото си доверие от Борислав Гуцанов - председател на партията във Варна"}
{"url": "https://offnews.bg/koloezdene/belgietc-zapisa-parva-etapna-pobeda-v-tura-dvama-ot-favoritite-izpadn-707291.html", "text": "Белгиецът Воут ван Ерт (Jumbo - Visma) спечели десетия етап от колоездачната Обиколка на Франция и записа първата етапна победа в кариерата си в Тура.Ван Ерт триумфира по 217.5-километровото трасе от Сент-Флур до Алби с време 4:49:39 часа.Той беше най-бърз във финалния спринт, като изпревари само с няколко сантиметра Елиа Вивиани (Deceuninck - Quick Step)). Трети завърши Кейлъб Юън (Lotto - Soudal).Представителят на домакините Жулиен Алафилип (Deceuninck-Quick-Step) завърши 11-и с времето на победителя и увеличи преднината си в генералното класиране на 1:12 минути пред защитаващият титлата си Герант Томас (Team INEOS) и на 1:16 минути пред Еган Бернал (Team INEOS).Томас финишира 12-и днес, а Бернал остана 14-и, като те бяха в челната група и не загубиха време от Алафилип.Проблеми обаче имаха Джулио Чиконе (Trek – Segafredo) и Тибо Пино (Groupama-FDJ), които бяха съответно втори и трети в общото подреждане преди днешния старт.Чиконе изостана на повече от две минути днес вече е десети с изоставане от 2:32 минути, а Пино загуби повече от минута и половина и е 11-и на 2:33 минути.Иначе етапът оправда очакванията да е спокоен. Група от шест колоездачи се откъсна 15 км след старта и натрупа аванс от три минути.40 километра преди финала групата, която се увеличи с още един състезател, отново водеше, но авансът беше стопен на две минути, а малко по-късно беше застигната от колоната.", "date": "2019.07.15", "title": "Белгиец записа първа етапна победа в Тура, двама от фаворитите изпаднаха от подиума"}
{"url": "https://offnews.bg/obshtestvo/parvo-ognishte-na-afrikanska-chuma-po-svinete-vav-vratca-707288.html", "text": "БАБХ потвърди огнище на Африканска чума при домашни свине в нерегистрирано лично стопанство, в което се отглеждат 4 свине, в град Мизия, община Мизия, област Враца. Сигналът за повишена заболеваемост е постъпил в Областната дирекция по безопасност на храните-Враца от регистриран ветеринарен лекар. Взетите проби от свинете са потвърдени като положителни за вируса на Африканска чума по свинете (АЧС), днес, 15 юли 2019 г.Това е първият случай на домашни свине с положителни проби в областта.В рамките на активния надзор в област Плевен, АЧС бе потвърдено и в лично стопанство в село Дъбован, община Гулянци, област Плевен.Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС. Предстои принудителното умъртвяване по хуманен начин и обезвреждането на всички домашни свине в 3 км предпазна зона при спазване на изискванията на Наредба № 22 за намаляване до минимум страданията на животните по време на клане или умъртвяване.Стартира засилен клиничен и лабораторен надзор в създадените зони на ограничение. Клинични прегледи и лабораторен надзор ще бъдат извършени в населените места, попадащи в 10-километровата надзорна зона.Потвърден е и нов случай при дива свиня, в землището на село Дуранкулак, община Шабла, област Добрич. Пробата е взета от намерена умряла, вследствие на пътнотранспортно произшествие, дива свиня.Всички проби са изследвани в Националната референтна лаборатория към Националния диагностичен научноизследователски ветеринарномедицински институт в София.БАБХ отново напомня, че е от съществено значение стопаните да спазват правилата за превенция на заболяването. Всички случаи на болни и умрели свине трябва да бъдат докладвани незабавно. АЧС е заболяване с потенциал на бързо разпространение, вирусът е изключително устойчив в околната среда, като фактор за разпространението му, освен заразени свине, са и замърсени свинско месо и продукти, транспортни средства, оборудване и др.", "date": "2019.07.15", "title": "Първо огнище на Африканска чума по свинете във Враца"}
{"url": "https://offnews.bg/drugi/ministar-kralev-otkri-evropejskoto-parvenstvo-po-handbal-za-devojki-d-707275.html", "text": "Министърът на младежта и спорта Красен Кралев откри Европейското първенство по хандбал за девойки до 19 години, което се провежда в Двореца на културата и спорта във Варна от 13 до 21 юли.В шампионата участват 10 отбора. Българският отбор е в група „А“ с отборите на Сърбия, Исландия, Великобритания и Гърция, а в група „Б“ са тимовете на Полша, Финландия, Украйна, Израел и Босна и Херцеговина.Първенството е част от календара на “Варна- Европейски град на спорта”.„Благодаря на Европейската федерация по хандбал, че се довери на морската ни столица, която неведнъж се е доказвала като отличен домакин на спортни събития от най-висок ранг.През 2016 г. Варна прие Европейското първенство по хандбал за младежи до 18 години, което премина на много високо ниво. Убеден съм, че и тази година ще се справим чудесно с организацията на континенталния шампионат за девойки“, заяви Красен Кралев. Спортният министър подчерта, че благодарение на добрата работа на Българската федерация по хандбал, се забелязва сериозен прогрес на този спорт у нас през последните години.„Хандбалът е един от тези спортове, към които има интерес от децата и аз се надявам, че след провеждането на шампионата ще има допълнителен тласък в развитието му. България постепенно започва да наваксва изгубеното в колективните спортове. С такива първенства даваме шанс на най-младите състезатели да се докоснат до най- добрите хандбалисти в Европа, а това е чудесен стимул за тях“, каза още министър Кралев.Той пожела успех на всички участнички и изрази надежда повече хора да дойдат в залата и да подкрепят българския отбор.На официалното откриване присъстваха още кметът на Варна Иван Портних, директорът на дирекция „Спорт“ Кристиан Димитров, президентът на Българска федерация хандбал Росица Бакърджиева и почетният президент на Европейската федерация по хандбал Жан Брио.Програмата на българския отбор: 14.07.2019 19:00 Великобритания – България 16:3815.07.2019 19:00 България – Исландия17.07.2019 19:00 България – Гърция18.07.2019 19:00 Сърбия – България", "date": "2019.07.15", "title": "Министър Кралев откри Европейското първенство по хандбал  за девойки до 19 години"}
{"url": "https://offnews.bg/izvan-terena/hbo-posveti-serial-na-naj-skandalnia-futbolen-prezident-707277.html", "text": "Героят на новия документален сериал на HBO Европа е испанецът Хесус Хил – строителен предприемач, футболен магнат и политик.С противоречиво реноме, ексцентричен до мозъка на костите и отказващ да се съобразява с правилата във всяка от сферите, в които се изявява, Хил има едно много важно качество – знае как да се хареса на хората, в следствие на което е обожаван от испанските медии.Те и феновете на Атлетико Мадрид – футболният клуб, чиито президент е в продължение да на цели 16 години, са готови да му простят дори и многобройните нарушения на закона и неособено чисти сделки и скандали, в които постоянно е забъркан.Документалният сериал се опитва да даде отговор и на важния въпрос, защо масовата публика се оставя така лесно да бъде прелъстена от личности със съмнителен морал и цели.„Футболният ексцентрик“ изследва колоритния живот на Хил в продължение на четири епизода, чрез архивни кадри, непоказвани до този момент, лични материали и ексклузивни интервюта с ключови хора, които са били близо до него. Епизодите са по един час и ще бъдат достъпни в онлайн стрийминг платформата HBO GO в четири поредни недели с премиера на 14 юли. Телевизионната премиера по HBО е насрочена за 22:30 часа на 1 август четвъртък – запазената вечер за документалистика на HBO.Заглавието е oригинална продукция на HBO Европа от Испания и с него сериалите в специализираната секция в HBO GO стават 11 – Успех (Хърватия), Заслепени от светлините (Полша), Хакервил (Румъния), Златен живот (Унгария), Глутница (Полша), В сенките (Румъния), Пактът (Полша), Мълчаливата долина (Румъния), Пустош и Мамон (Чехия).", "date": "2019.07.15", "title": "HBO посвети сериал на най-скандалния футболен президент"}
{"url": "https://offnews.bg/dom/chastni-apartamenti-ochakvat-znamenitostite-na-letishte-lax-v-los-andz-707250.html", "text": "Списание Architectural Digest разкрива повече за начина, по който важните личности се посрещат на летищата, като акцентира върху нов частен апартамент, през който преминават звездите на летище LAX в Лос Анджелис.Изданието пише, че мястото е силно обезопасено и няма заплаха от папараци и фенове, които да притесняват клиентите на летището по време на пътуването им.Това е първият по рода си частен терминал в САЩ, който следва стъпките на подобни концепции на летища в Дубай, Лондон, Мюнхен и Франкфурт. Проектиран е да направи пътуването по-опростено, удобно и дискретно и е насочен към високопоставени лица, макар че е отворен за всеки, готов да заплати годишна членска такса от 4500 долара. В цената са включени индивидуални апартаменти, частни скенери, проверяващи и митнически контрол, разкрасителни процедури като маникюр и масажи, детска площадка, както и шофьор с автомобил на BMW 7-серия, който кара пътниците до самолета.Според списанието най-голямото предимство на частния апартамент е, че посетителите му не трябва дори да влизат в главния терминал. Облекчението от претъпканите гишета, дългите опашки и създаването на напрежение е голямо. От частния терминал посочват, че пътуването е от седалка до седалка, като са нужни само 76 стъпки, в сравнение с 2000 стъпки в главния терминал.Частният терминал се управлява и е собственост на „Gavin de Becker and Associates“ – фирма, която охранява правителствени служители на САЩ. Това води до извода, че посетителите на терминала са в сигурни ръце.", "date": "2019.07.15", "title": "Частни апартаменти очакват знаменитостите на летище LAX в Лос Анджелис"}
{"url": "https://offnews.bg/tenis/dzhokovich-nadal-i-federer-sa-edna-ot-glavnite-prichini-da-prodalzhav-707257.html", "text": "Сръбският тенисист Новак Джокович отдаде дължимото на големите си конкуренти на корта Роджър Федерер и Рафаел Надал. Сърбинът говори след успеха си на \"Уимбълдън\", негов пети в кариерата, след като във финала срази Федерер в пет сета. Ноле спаси два мачбола и надви Маестрото в исторически близо петчасов финал.“Изглежда, аз съм все по-близо до Рафа и Роджър, но и те продължават да печелят турнири. Ние се допълваме един друг, принуждаваме се да растем и да се развиваме и все още да останем в тази игра. Тези две момчета са една от главните причини и досега да играя на това ниво.Фактът, че те написаха история в тениса също ме мотивира, вдъхновява ме да се старая да повторя това, което те са постигнали и дори повече. Дали ще ми се удаде това, не знам. И работата не е във възрастта.Роджър ме вдъхновява с неговите постижения на 37 години. Всичко зависи от това колко дълго ще играя и дали ще имам шансове. Това зависи не само от мен, но и от други обстоятелства.Аз съм не само тенисист, но също баща и съпруг. Трябва да се отчете това. Нямам никакви задължения да играя тенис. Правя го, тъй като обичам това и имам поддръжката на най-близките хора в моя живот. Надявам се това да не се промени в следващите пет години”, казва Джокович, цитиран от БГНЕС.", "date": "2019.07.15", "title": "Джокович: Надал и Федерер са една от главните причини да продължавам да играя"}
{"url": "https://offnews.bg/futbol/zinedin-zidan-zagubi-brat-si-707260.html", "text": "Френската футболна легенда Зинедин Зидан загуби по-големия си брат Фарид, който загуби битката с онкологично заболяване на 55-годишна възраст.Треньорът на Реал Мадрид обяви за голямата семейна трагедия в профила си в Инстаграм.\"Фарид, ти си братът на моето сърце. Ти винаги ми показваше верния път. Ти винаги си бил смел, обичаше всички и всички те обичаха. Аз много се гордея с теб, ти оставаш завинаги в моето сърце\", написа Зизу.Трагедията се е случила на 13 юли, когато Зидан си тръгна спешно от лагера на Реал Мадрид в Монреал, за да си вземе сбогом с брат си.", "date": "2019.07.15", "title": "Зинедин Зидан загуби брат си"}
{"url": "https://offnews.bg/koloezdene/rekordiorat-ot-kom-emine-se-izpravia-pred-novo-predizvikatelstvo-707263.html", "text": "Планинският колоездач Борислав Йорданов, който преди по-малко от две години постави не един, а два лични рекорда със скоростно преминаване на маршрута “Ком – Емине”, се изправя пред ново предизвикателство. “Нов велоносен поход Рила - Родопи” е част от международния туристически маршрут Е8 и обхваща българската му част - от “Боровец” до крепостта “Мезек” близо до Свиленград.Маршрутът е с приблизителна дължина 440 км и 12 000 м положителна денивелация. Предизвикателството ще стартира на 17 юли (сряда) от “Боровец”. Кандидатът за рекорд има намерение да измине маршрута с планински велосипед възможно бързо и с най-малко почивки - за около два дни! При пробното му преминаване, преди няколко седмици, Боби е преминал трасето за под 5 дни.Това ще е първото скоростно преминаване на маршрута, а целта е да се постави висок времеви стандарт за преминаването му. Така Боби и поддържащият го екип от клуб “Велораптор” се надяват да популяризират както познатия сега маршрут, така и да предизвикат интерес и други колоездачи да го преминат. Надяват се маршрутът да стане предпочитан и популярен, както се случи с “Ком – Емине” след велоносното лято на 2017-та.Важна подробност е, че в някои участъци той няма да следва на 100% туристическия пешеходен маршрут, а ,където теренът позволява, ще премине през алтернативни обходни пътища, подходящи за колоездене.За съжаление, това се налага и поради факта, че някои участъци от Е8 са силно неподдържани, с много свличания и срутвания на скални маси, паднали и непочистени дървета. Преминавайки скоростно трасето “Рила - Родопи” се цели да се обърне внимание и за повече грижа от страна на общините, през които преминава. Но най-вече цели да привлече още и още приятели на планинското колоездене, защото в България има чудесни условия за това!“Нов велоносен поход Рила - Родопи” включва следните точки, през които Боби ще премине с колелото си: “Боровец”, връх “Мусала”, “Белмекен”, “Юндола”, “Каратепе”, язовир “Беглик”, Ягодина, “Триград”, “Пампорово”, “Рожен”, хижа “Свобода”, хижа “Сини Връх” и крепостта “Мезек” близо до границата с Гърция.Събитието е подкрепено от Колоездачен клуб „Велораптор“ част, от който е и Борислав Йорданов. Екип от няколко души ще бъде неотлъчно до него, за да му помага логистично и по всякакъв начин в това предизвикателство на духа и волята.", "date": "2019.07.15", "title": "Рекордьорът от Ком - Емине се изправя пред ново предизвикателство"}
{"url": "https://offnews.bg/futbol/ventci-stefanov-sled-obrata-na-slavia-niama-uredeni-machove-v-balgari-707255.html", "text": "Президентът на Славия Венцеслав Стефанов сподели, че няма уредени мачове в българското първенство. Силният човек на \"белие\" даде пресконференция, на която коментира най-различни теми.Сред тях е и представянето на Славия срещу Витоша Бистрица, амбициите на клуба за сезона, срещата на шефовете на трите големи клуба в България с Бойко Борисов.\"\", каза Стефанов.", "date": "2019.07.15", "title": "Венци Стефанов след обрата на Славия: Няма уредени мачове в България"}
{"url": "https://offnews.bg/offtopic/detca-otkradnaha-avtomobil-i-propatuvaha-900-km-v-avstralia-predi-da-707258.html", "text": "Четири деца изминаха повече от 900 километра с крадена кола в Австралия, съобщи Би Би Си.Трите момчета и момичета - на възраст между 10 и 14 години - са открити невредими в град Графтън в щата Нов Южен Уелс в неделя. Те напуснали домовете си през уикенда, като едното момче оставило бележка, че напуска.Полицията обяви, че ще повдигне обвинения, но не уточни срещу кого от четиримата.Откраднатият автомобил 4x4 е на родителите на едното дете.Те пропътували около 140 км, когато спрели на бензиностанция, за да заредят. Служител там описва, че всичко изглеждало \"нормално\", докато не видял кой излиза, за да зареди. Изправен, \"шофьорът\" едвам достигал стъклото.", "date": "2019.07.15", "title": "Деца откраднаха автомобил и пропътуваха 900 км в Австралия, преди да ги спрат"}
{"url": "https://offnews.bg/bojni/majk-tajsan-savetva-dzhoshua-da-prekarva-poveche-vreme-sred-prirodata-707261.html", "text": "Бившият световен шампион в тежката категория на професионалния бокс и жива легенда в този спорт Майк Тайсън даде безценни съвети на Антъни Джошуа преди реванша с Анди Руис младши.На 1 юни мексиканецът шокира света, след като свали от трона британеца, печелейки с технически нокаут в седмия рунд на голяма гала вечер в зала \"Медисън Скуеър Гардън\" в Ню Йорк.\"\", каза Тайсън.", "date": "2019.07.15", "title": "Майк Тайсън съветва Джошуа да прекарва повече време сред природата"}
{"url": "https://offnews.bg/futbol/v-ludogoretc-ne-ochakvat-prazni-sedalki-sreshtu-ferentcvarosh-707266.html", "text": "ПФК Лудогорец уведомява всички фенове, които ще гледат на живо реванша от първия предварителен кръг на Шампионската лига срещу Ференцварош в сряда (17 юли) от 20,30 ч., че същия ден стадион \"Лудогорец Арена\" отваря врати в 18,30 ч. В първия мач \"орлите\" отстъпиха с 1:2 и запазиха шансове да продължат.Клубът напомня, че в момента се продават билети на базата в Разград. В деня на мача от 10,00 ч. ще работят касите на улица \"Васил Левски\". Важно е да се знае, че продажбата на билети ще бъде преустановена 15 минути преди началото на двубоя - в 20,15 ч.Касата за феновете на унгарския тим на сектор \"Г\" ще отвори в 18,00 ч.В сряда се очаква стадионът да е пълен и по тази причина ПФК Лудогорец призовава феновете да дойдат за мача възможно по-рано, за да се улесни пропусквателния режим и да се избегне струпване по входовете.Влизането на \"Лудогорец Арена\" става посредством турникети, като привържениците трябва да спазват указанията на стюардите. Всички фенове са задължени да носят със себе си документ за самоличност.Малолетните и непълнолетни лица под 18 годишна възраст ще бъдат допускани само с пълнолетен придружител и попълнена от него декларация.Клубът съобщава, че на \"Лудогорец Арена\" няма да бъдат допускани фенове в нетрезво състояние, с оръжия, опасни предмети, пиротехнически средства, запалки, бутилки, както и шишенца парфюм и дезодорант.Расистките скандирания, както и използването на лазери от трибуните по време на мача, са абсолютно забранени. ПФК Лудогорец напомня, че всички привърженици подлежат на щателна проверка по входовете, като забранените предмети ще бъдат изземвани.Официалната тренировка на Лудогорец във вторник започва в 19,45 ч. на клубната база.Пресконференцията на шампионите е с начален час 12,30 ч. и в нея участие ще вземат треньорът Стойчо Стоев и капитанът Светослав Дяков. Официалната тренировка на Ференцварош е в 20,00 ч. на стадион \"Лудогорец Арена\". Треньорът Сергей Ребров ще даде пресконференция половин час по-рано.", "date": "2019.07.15", "title": "В Лудогорец не очакват празни седалки срещу Ференцварош"}
{"url": "https://offnews.bg/zdrave/plovdivski-hirurzi-operiraha-uspeshno-stogodishna-zhena-s-tumor-707265.html", "text": "Специалисти от Комплексния онкологичен център (КОЦ) в Пловдив са отстранили тумор с големината на два юмрука от гърдата на стогодишна жена, съобщи БНР.По думите на д-р Валентин Иванов, главен оператор и началник на Хирургичното отделение в КОЦ, интервенцията е била рискова заради възрастта и съпътстващите заболявания на пациентката.Преди 3 години, когато образуванието било малко, жената е отказала да се оперира. Пациенката страда от диабет и други заболявания, но тъй като туморът нараснал драстично, се е наложила оперативна намеса.Д-р Иванов отбелязва, че през последните месеци се наблюдава зачестяване на злокачествените тумори на гърдата при жени над 85-90-годишна възраст, които са прогресирали. Според специалиста, много от жените се страхуват от операция в късна възраст, което води до напредване на карцинома. Случва се туморът да стане толкова голям, че да обхване цялата гърда.За 2 месеца в пловдивския център са оперирани 3 пациентки на възраст над 85 години. Предстои тежка интервенция на 90-годишна жена.", "date": "2019.07.15", "title": "Пловдивски хирурзи оперираха успешно стогодишна жена с тумор"}
{"url": "https://offnews.bg/temida/9-g-sled-skandala-s-bebeto-ot-frizera-edin-ot-nabedenite-za-ubijtci-707262.html", "text": "Набеденият за убиец на бебе лекар от Горна Оряховица д-р Михаил Милатович осъди прокуратурата. Държавното обвинение ще трябва да му плати 40 000 лева неимуществени вреди, пише lex.bg.Случаят с \"бебето от фризера\" доби скандална известност, след като на 3 декември 2010 г. от парламентарната трибуна Цветан Цветанов - тогава вицепремиер и вътрешен министър - заявява: \"Едно живо бебе е умишлено умъртвено и не му е даден шанс!“. Пред депутатите в Народното събрание той чете части от стенограма от записани със специални разузнавателни средства разговори между лекари от горнооряховската болница. Прочетеното го отвело към извода за умишлено умъртвено бебе.Разследването завършва едва три години по-късно с постановление за прекратяване поради липса на престъпление, а четиримата въвлечени лекари не са обвинени в нищо, защото става дума не за убийство, а за мъртвороден плод.Един от потърпевшите: д-р Милатович, завежда дело за обезщетение по Закона за отговорността на държавата и общините за вреди и го печели на две инстанции. В началото на юли то е приключи окончателно, тъй като Върховният касационен съд (ВКС) е отказал касационно обжалване, пише lex.bg.Пред ВКС прокуратурата е оспорила размера на исканото обезщетение и това, че Милатович е предявил иск за незаконно обвинение, а осъдителното решение е за публичното огласяване на случая и непремерените изявления на тогавашните зам.-окръжни прокурори на Велико Търново Светослав Калчев и Румяна Ирманова.Според върховните съдии тези въпроси не попадат в приложното поле на касационното обжалване.Според съда вредата за Милатович е особено тежка, тъй като авторитетна институция като прокуратурата е изнесла информация, с която е било внушено, че лекари са убили новородено. В тази връзка бяха цитирани и показания на свидетели, които са разказали, че Милатович бил „проснат с белезници“ в болницата, заради лекарския жаргон в разгласените разговори дори близките му се съмнявали в неговата невинност, колеги се отнасяли грубо с него, а жени го наричали „убиец от фризера”.Според близки на Милатович хората в Горна Оряховица не знаят, че делото е прекратено, а той не е виновен.", "date": "2019.07.15", "title": "9 г. след скандала с 'бебето от фризера' един от набедените за убийци лекари осъди прокуратурата"}
{"url": "https://offnews.bg/sviat/otivajte-tam-otkadeto-ste-doshli-tramp-v-rasistki-skandal-s-4-zh-707264.html", "text": "Американският президент Доналд Тръмп бе обвинен в расизъм след пост в Туитър акаунта си, в който атакува представителки на демократите в Конгреса.Президентът заяви, че жените „произхождат от страни, чиито правителства за пълна катастрофа“, и ги призовава да се върнат, откъдето са дошли. Постът е насочен към четири цветнокожи дами: три от тях са родени и израснали в САЩ, а четвъртата се е преместила, когато е била дете.Представителите на Републиканската партия останаха без коментар след последвалата вълна от критики.Подкрепените от Демократическата партия Александрия Окасио-Кортез, Рашида Тлайб, Аяна Прессли и Илхан Омар, която е дошла в САЩ като бежанец на 12-годишна възраст, нарекоха президента „расист“.Самата Александрия Окасио-Кортез е родена в Бронкс в Ню Йорк, на около 20 километра от болницата на Куинс, в която се е родил Тръмп, пише Би Би Си.Какво казва Тръмп?В три поста Тръмп обвинява конгресмените за това, че критикуват със злоба него и страната.В поста си в Туитър той не посочва поименно кои представителки от Конгреса има предвид, но контекстът на написаното го разкрива. Президентът се обръща към лидера на демократите в Камарата на представителите и неин председател Нанси Пелоси, като казва, че тя ще организира напускането им от страната.Четирите визирани представителки на Конгреса са смятани за прогресивна група в Демократическата партия, станала известна в медиите като \"взвода\". Те често се изказват остро срещу президента по имиграционни въпроси. Преди около седмица влязоха в конфликт и с Нанси Пелоси, която обаче след това ги подкрепи в туитовете си.„Толкова е интересно да се види как \"прогресивни\" демократически конгресменки, които първоначално са дошли от страни, чиито правителства са пълна и тотална катастрофа - най-лошите, най-корумпираните и неспособни от където и да било по света, злобно казват на народа на Съединените щати - най-великата и най-могъща нация на земята, как да бъде управлявано нашето правителство\", написа Тръмп.\"Защо те не се върнат, за да помогнат да се оправят тотално съсипаните и изнемогващи от престъпност места, откъдето са дошли. После могат да се върнат в САЩ и да ни покажат как се прави“, продължава американският президент.\"Тези места силно се нуждаят от вашата помощ, колкото и бързо да заминете, няма да е достатъчно бързо. Сигурен съм, че г-жа Пелоси ще бъде много доволна бързо да уреди безплатно пътуване\", допълва той.Какъв е отговорът?\"Когато Доналд Тръмп казва на четири американски конгресменки да се върнат обратно в родните си страни, той потвърждава, че неговият план \"Да направим Америка велика отново\" винаги е целял да се направи Америка бяла отново\", отвръща Нанси Пелоси.Една от засегнатите - Рашида Тлайб, поиска импийчмънт на Тръмп. В пост тя посочва, че неговата опасна идеология води до криза и той трябва да бъде отстранен.\"Освен че не приемате Америка, която ни избра, не можете и да приемете, че ние не се страхуваме от вас\", писа на свой ред Александрия Окасио-Кортез.Илхан Омар добавя, че президентът поддържа „белия национализъм“, защото е гневен от факта, че хора като тях служат на Конгреса и се борят срещу неговата програма, която е изпълнена с омраза.Сред порицалите Тръмп бяха и Елизабет Уорън, Бето О'Рурк, Бърни Сандърс и Джъстин Амаш.Би Би Си припомнят, че през 2018 година Тръмп казва пред репортери, че не е расист. \"Аз не съм расист. Аз съм най-малко расистки насоченият човек, когото някога сте интервюирали \", твърди той тогава. Но мнозина не са съгласни, а президентът е бил обвиняван много пъти в расизъм.Доналд Тръмп от години разпространява фалшиви твърдения, че бившият президент Барак Обама не е роден в САЩ. Той също така прави редица кампании срещу имигранти от Централна Америка, наричайки ги престъпници и изнасилвачи. През 2018 г. се сблъсква с критики както от демократите, така и от републиканците, след информация, че по време на среща в Белия дом той нарича африканските нации „боклуци“.Тръмп и неговият баща Фред Тръмп са били съдени от Министерството на правосъдието през 1973 г. за дискриминация срещу афроамериканците при наемане на персонал. Тогава не са признати за виновни.В края на миналата седмица САЩ предприе поредица от малки по мащаб операции за задържане на семейства без документи, с които започна изпълнението на плана на президента Доналд Тръмп за депортиране на хиляди незаконни имигранти.", "date": "2019.07.15", "title": "'Отивайте там, откъдето сте дошли!' - Тръмп в расистки скандал с 4 жени в Конгреса"}
{"url": "https://offnews.bg/kultura/al-bano-i-romina-pauar-s-kontcert-u-nas-prez-dekemvri-707256.html", "text": "Обявеният за най-успешен италиански дует на всички времена Ал Бано и Ромина Пауър отново се завръща с турне, в което е включена и София. Юбилейната обиколка е посветена на 40-годишната им кариера, а в София те ще дойдат на 2 декември от 20:00 часа в \"Арена Армеец\".Турнето ще бъде наистина специално и ще включва впечатляваща сценография, изцяло хитов репертоар, сценични ефекти и мултимедия с кадри от невероятната кариера на дуета, изпълнена с много музика и незабравими срещи с публиката им по цял свят, както и мигове от живота на звездната двойка зад сцената.Ал Бано Каризи е уникалният и неповторим глас на популярната италианска музика, тръгнал от малкото селце в Пулия - Челино Сан Марко, започнал своята кариера като артист на Клана Челентано. Работил със самия Адриано Челентано и със звезди като Ролинг Стоунс. Безспорно музикантът е един от най-търсените гласове в света на италианската популярна музика. Посланик на добра воля в ООН. Ромина Пауър е дъщеря на световноизвестния холивудски актьор и режисьор Тайрън Пауър и на „първото момиче на Джеймс Бонд“ - известната холивудска актриса Линда Кристън.Ромина среща Ал Бано, своята бъдеща половинка в живота и на сцената, на снимачната площадка по време на снимки на филма „Nel Sole“, който е заснет по идея на едноимената песен на Ал Бано Каризи и която е първият му хит от 70-те години.Концертите в това ново специално турне ще разкажат истинската приказка за Ал Бано и Ромина Пауър чрез музиката и песните на звездната двойка през всичките тези 40 години. Вечните песни на дуото са едни от най-запомнящите се и емблематични златни хитове на италианската популярна музика.Ал Бано и Ромина Пауър са вестители и на посланията към човечеството за един по-хуманен, добър, толерантен и мирен свят. Потвърждение за това са хитовите им песни Liberta, Felicita, Ci sara, Cara terra mia, Ma il cuore no, Angeli, Sempre sempre и много други, изпяти през шеметната им кариера.На концерта в София ще вземат участие и гости в спектакъла им, които ще са част от изненадите за българските фенове.", "date": "2019.07.15", "title": "Ал Бано и Ромина Пауър с концерт у нас през декември"}
{"url": "https://offnews.bg/zdrave-i-krasota/ogranichavaneto-na-kaloriite-pazi-zdravo-sartceto-dori-na-horata-s-nor-707267.html", "text": "Намаляването на ежедневната консумация с 300 калории снижава риска от възникване на диабет и сърдечно-съдови заболявания. Това показват резултатите от двегодишно проучване, публикувано в The Lancet Diabetes & Endocrinology.Специалистите са наблюдавали 218 души на възраст от 21 до 50 години с нормално тегло. Експериментът е част от продължаващия съвместен проект на Университета Дюк и Националния институт по здравеопазване на САЩ. Според учените намаляването на теглото води не само до общо подобряване на здравословното състояние, но благодарение на загубата на калории в организма протичат по-сложни метаболитни изменения.През първия месец участниците в експеримента преминали от 4 на 3-разово хранене, съкращавайки с 25% ежедневната калоричност на менюто си. Те избирали сред шест различни схеми на хранене според предпочитанията си. Впоследствие това 25-процентно снижаване на калоричността на обичайното меню било запазено за период от две години.Макар по-голямата част да не успели да се придържат строго към условията, успели да намалят калориите с около 12%. Това им помогнало да свалят 10% от теглото си (71% от което били чисти мазнини).Една от стратегиите за решаване на проблема със склонността към напълняване е диетата с ограничаване на калориите, която включва същите хранителни вещества, които се приемат и при обичайното хранене.Нейните преимущества са очевидни за хората склонни към преяждане или с индекс на телесната маса над 25. Според новото изследване снижаването на калоричността е полезно дори за хората със здравословно тегло.В хода на експеримента доброволците били системно изследвани, наблюдавани били биомаркерите на метаболитния синдром – резистентност към инсулина, толерантност към глюкозата, високо кръвно налягане, високи нива на триглицеридите и холестерола.Установено било, че след двегодишни ограничения на калоричността на храната биомаркерите показват намаляване на възпалителните процеси, респективно на риска от сърдечно-съдови болести, рак и снижаване на когнитивните способности.Според учените това доказва, че дори малка промяна в начина хранене може да намали риска от цитираните общественозначими заболявания.„Хората лесно могат да постигнат това, като контролират малките си кулинарни слабости, намалявайки количествата, и се въздържат от хапване след обяда“ – коментира проф. Уилям Краус, водещ учен на изследването.", "date": "2019.07.15", "title": "Ограничаването на калориите пази здраво сърцето дори на хората с нормално тегло"}
{"url": "https://offnews.bg/zdrave/zdravoslovniat-nachin-na-zhivot-mozhe-da-namali-riska-ot-dementcia-707240.html", "text": "Проучване, обхванало близо 200 000 души показа, че рискът от деменция намалява с до една трета, ако се води здравословен начин на живот, съобщава BBC. Екипът на Университета в Ексетър, извършил проучването заяви, че резултатите са вълнуващи и показват, че хората не са обречени на деменция.Какво се счита за здравословен начин на живот?Човек, който живее здравословно:Човек, който живее нездравословно:62-годишната Сю Тейлър от Ексетер е видяла влиянието на деменцията върху семейството си. Тя прави упражнения в парка три пъти седмично, дори и през зимата, и има 45-минутна разходка преди работа.\"Отнема много усилия да планираш програмата си, но си заслужава, особено за внуците. Просто искам да запазя мозъка си колкото се може по-бодър, колкото е възможно по-дълго\", каза тя.Колко голяма е разликата в начина на живот?Проучването проследява 196 383 души на възраст 64 години за около осем години и анализира ДНК на хората, за да оцени техния генетичен риск от развитие на болестта.Проучването показва 18 случая на деменция на 1000 души, ако са родени с високорискови гени и след това са водили нездравословен начин на живот. Но те се понижават до 11 на 1000 души, ако тези високорискови хора водят здравословен начин на живот.Цифрите може да изглеждат малки, но това е така, защото 60-те години са относително ранни по отношение на деменцията. Изследователите казват, че намаляването на процента на деменция с една трета ще има дълбоко въздействие върху по-възрастните групи, където заболяването е по-често.\"Този процент може да се равнява на стотици хиляди хора\", каза доктор Дейвид Лъвелин. Резултатите, публикувани в списанието на Американската медицинска асоциация , съвпадат с предишни изследвания и съвети на Световната здравна организация .„Дори и да се притеснявате за деменция, заради случаи в семейството си, можете да намалите риска, ако започнете да водите здравословен начин на живот\", казва доктор Дейвид Лъвелин.Друг изследовател д-р Елзбиета Кузма каза, че за първи път някой е показал, че може да противодейства на наследствения риск от деменция и констатациите са \"вълнуващи\".", "date": "2019.07.15", "title": "Здравословният начин на живот може да намали риска от деменция"}
{"url": "https://offnews.bg/tenis/federer-shte-uchastva-v-dva-turnira-predi-us-open-707233.html", "text": "След загубата си от Новак Джокович на финала на турнира от Големия шлем \"Уимбълдън\" швейцарската легенда Роджър Федерер обяви графика си до US Open.Маестрото разкри, че ще пропусне за пореден път \"Роджърс Къп\" в Монреал. Той ще вземе участие само в Синсинати, където загуби миналата година финала от Ноле, а след това ще търси своята 21-а титла от Големия шлем на \"Флушинг Медоус\".\"Бяхме решили с екипа ми, че ще пропусна турнира в Монреал още преди седмица\", споделя Роджър.Това на практика означава, че за втора поредна година швейцарецът няма да играе във въпросната надпревара, което без никакво съмнение е огромно разочарование за организаторите.\"Иска ми се просто да имам повече време, за да си почина и да се подготвя достатъчно за Синсинати, а след това - и за US Open\", добави Федерер.След финала снощи Маестрото сподели, че е наясно, че времето не е на негова страна, ако иска да спечели още от най-големите отличия. И приема, че има двама играчи, които може и да подобрят рекорда му.\"Е, вижте, това беше голям въпрос, предполагам, когато си близо до рекорда. Две титли назад, след това шанс за изравняване, за подобряване. Това беше голяма работа. Но след това е различно. Черпя мотивация от други неща. Не толкова от възможността да удържа рекорда, защото аз вече го подобрих. Ако някой друг го стори - страхотно за тях. Не можеш да защитиш всичко така или иначе\", анализира легендата.След епичния двубой с Джокович снощи сравненията с епичния финал срещу Рафаел Надал от 2008 г. -също изгубен от Федерер с 2:3 сета - бяха неизбежни. \"Подобно на финала през 2008-ма, може би ще се връщам назад и ще си казвам: \"Не беше толкова зле\". Засега боли и така би трябвало, както боли всяка загуба на \"Уимбълдън\". Но това е въпрос на психически подход. Аз съм показал добри способности да продължавам напред. Не искам да бъда депресиран заради един всъщност прекрасен двубой\".", "date": "2019.07.15", "title": "Федерер ще участва в два турнира преди US Open"}
{"url": "https://offnews.bg/koloezdene/parche-darvo-edva-ne-pogubi-koloezdach-v-grab-707271.html", "text": "На шокираща сцена станаха свидетели зрители на европейското първенство по колоездене на писта за младежи до 23 години в белгийския град Гент.Италианският колоездач Лоренцо Гобо беше пронизан в гръб от парче дърво, което се откъртило от пистата след съприконовение с педала на велосипеда му.Спортистът веднага е бил откаран в болница, където е бил поставен в интензивното и лекарите са му оказвали помощ в продължение на три часа. В момента животът му е вън от опасност, но стресът от преживяното е голям.\"Той ще има нужда от известно време, за да се възстанови психически преди да се качи отново на колело, но иначе е добре.Той задължително ще се възстанови, но в момента просто се страхува\", споделя източник от обкръжението на спортиста.", "date": "2019.07.15", "title": "Парче дърво едва не погуби колоездач в гръб"}
{"url": "https://offnews.bg/sviat/v-sasht-zapochna-aktcia-sreshtu-migranti-v-desetki-gradove-707234.html", "text": "САЩ предприеха в края на миналата седмица поредица от малки по мащаб операции за задържане на семейства без документи, с които започна изпълнението на плана на президента Доналд Тръмп за депортиране на хиляди незаконни имигранти, съобщи БТА.Операциите ще продължат няколко дни, ще обхванат десет градове и вероятно ще засегнат стотици семейства, за които е издадена съдебна заповед за депортиране.Целта е да бъде ограничен засиленият приток на семейства от Централна Америка, които бягат от бедността и бандитската престъпност в родните си страни и много от тях искат да получат убежище в САЩ. Очакваха се масови арести, но до неделя вечер бе съобщено само за ограничени операции в няколко града.Кметът на Ню Йорк Бил де Блазио каза, че в събота в града са били извършени три операции на имиграционните служби, но не се съобщава за арестувани. Де Блазио, който е кандидат от демократите за президентските избори през 2020 г., заяви, че това е политически акт на президента, който се бори за преизбиране.", "date": "2019.07.15", "title": "В САЩ започна акция срещу мигранти в десетки градове"}
{"url": "https://offnews.bg/knigi/novo-izdanie-na-portret-na-edna-dama-ot-henri-dzhejms-707235.html", "text": "Издателство Изток-Запад представя ново издание на „Портрет на една дама“. Това е не само най-доброто произведение на Хенри Джеймс, но и една от най-забележителните книги на всички времена. Доказателство, че женската душа, обрисувана от перото на гений, докосва всяко следващо поколение със своята уловена човечност и неудържим порив към красотата. Драматичен разказ за предателство и съкрушени мечти, но също и за силата на характера, който се калява само в огъня на страданието.Хенри Джеймс (1843–1916) е американски писател, написал 20 романа, 112 разказа, 12 пиеси и голямо количество литературна критика. Роден е 15 април 1843 г. в Ню Йорк в заможно семейство. Баща му, Хенри Джеймс старши, е един от най-известните интелектуалци на Америка в средата на 19 век, сред чиито приятели са Торо, Емерсън и Хоторн. Брат му е Уилям Джеймс (1842 – 1910) – известен философ прагматист.Животът на Джеймс преминава предимно в Европа. През детските си години пътува из цяла Европа с баща си и брат си. Преподават му частни учители в Женева, Лондон, Париж, Болоня и Бон. На деветнадесетгодишна възраст за кратко време следва право в Харвард, но интересите му са повече в областта на литературата, отколкото на правото. Джеймс публикува първия си разказ „Трагедия от грешки“ на 21-годишна възраст и оттогава се посвещава на литературата.Откъс от  „Портрет на една дама“:Изабел Арчър беше млада жена с много идеи и забележително богато въображение. За свое щастие притежаваше по-изтънчен ум от повечето хора, сред които съдбата ѝ бе отредила да живее; имаше по-широк поглед върху околната обстановка и се стремеше към знания, които винаги докосваха непознати области. В своята среда тя минаваше за човек с необикновено дълбок ум; защото тези чудесни хорица винаги се възхищаваха от силния интелект, какъвто сами не притежаваха, и говореха за Изабел като за небивал източник на знания – жена, за която твърдяха, че е прочела всички класици в превод. Леля ѝ откъм бащина страна, мисис Веъриън, веднъж разпространи слуха, че Изабел пишела книга – мисис Веъриън боготвореше книгите, – и уверяваше, че племенницата ѝ ще стане писателка.Мисис Веъриън се прекланяше пред литературата с чувството на човек, който е лишен от усет към нея. В голямата ѝ къща, забележителна с мозаичните си маси и декоративни тавани, нямаше библиотека и човек можеше да открие само пет-шест романа с меки корици, подредени на полица в стаята на една от госпожиците Веъриън. Фактически мисис Веъриън поддържаше допир с литературата единствено чрез списанието „Ню Йорк Интървюър“; и както сама забелязваше с пълно основание, след като човек прочетял „Интървюър“, загубвал всякаква вяра в културата. Но дори и това списание тя се стараеше да държи по-далеч от очите на своите дъщери, защото бе решила да ги възпита „както трябва“, и те не четяха абсолютно нищо.Нейните изказвания за литературните трудове на Изабел, разбира се, не отговаряха на действителността; девойката никога не бе правила опити да пише и не се стремеше към авторски лаври. Тя нямаше дарба да се изказва писмено и не смяташе, че притежава изключителни способности; имаше само известно убеждение, че хората с право я третират като човек, който стои над тях. Дали това беше така, или не, е отделен въпрос, но хората имаха право да се възхищават от нея, ако бяха искрени в убеждението си. Всъщност на нея често ѝ се струваше, че умът ѝ работи по-бързо от техния, и това пораждаше в душата ѝ известна нетърпимост към другите, която лесно можеше да се вземе за интелектуално превъзходство. Нека кажем веднага, че Изабел навярно можеше лесно да се поддаде на самомнителност; тя често анализираше със задоволство собствения си характер; имаше навик да смята за естествено – без достатъчни основания, – че постъпва правилно; позволяваше си лукса понякога сама да се прекланя пред себе си.Междувременно нейните заблуждения и грешки бяха често такива, че един биограф, който държи на достойнството на своя герой, не бива в никакъв случай да се спира подробно на тях. Нейните разсъждения представляваха плетеница от смътни идеи и представи, които никой човек с авторитет не се бе опитвал да оправи. Мненията си тя изграждаше по свой собствен начин и това я беше довело до хиляди смешни противоречия. На моменти откриваше, че е извършила комични грешки, и тогава в продължение на седмица се отдаваше на страстно самоунижение. След това обаче вдигаше глава повече от всякога, защото изпитваше неутолимо желание да мисли добре за себе си. Беше си изработила теория, че само така животът има стойност; че човек трябва да бъде сред първите, трябва да притежава изтънчено душевно устройство (за себе си беше сигурна, че го притежава), трябва да живее само сред светли простори, воден от природна мъдрост, щастливи импулси, от непрекъснато и благородно вдъхновение. Човек не биваше да се съмнява в себе си, тъй както не бива да се съмнява в най-добрия си приятел; трябваше да се стреми да бъде за себе си своят най-добър приятел, да бъде най-добрата си компания.Въображението на девойката съдържаше известно благородство, което ѝ правеше редица добри услуги и същевременно ѝ играеше редица лоши шеги. Тя прекарваше половината от времето си да размишлява за красотата, смелостта и великодушието; в душата и бе заседнало твърдото решение да смята света за източник на просветление, на свободна изява на безстрашни прояви; смяташе за позорно човек да се страхува и да се срамува. Изпитваше огромна надежда, че никога няма да извърши нещо погрешно. И когато откриваше, че се е отнесла несправедливо към някого (подобно откритие я караше да трепери, сякаш се бе спасила от капан, който можеше да я унищожи), мисълта, че съществува дори най-малката вероятност да му навреди, я хвърляше в ужас. Подобна вероятност ѝ се струваше най-страшното нещо, което би могло да ѝ се случи. Обикновено смяташе, че винаги може да различи несправедливото от справедливото.Тя мразеше неморалните неща и когато имаше искрено желание, обикновено успяваше да ги открие. Неморално беше например да постъпваш подло, да завиждаш на другите, да се държиш лицемерно или жестоко с хората; тя се бе сблъсквала с много малко от пороците в този свят, но познаваше жени, които мамеха и се стараеха да си навредят взаимно. Подобни прояви я възмущаваха, защото човек не можеше да не ги презре. Разбира се, опасността да притежаваш висок дух криеше и опасност от проява на непостоянство – опасността да развяваш знамето, след като крепостта се е предала; нещо, което беше толкова непочтено, че едва ли не би опозорило самото знаме. Но Изабел, която познаваше много малко от опасностите, на които една млада жена можеше да се изложи, се ласкаеше от мисълта, че такива противоречия никога няма да се появят в собственото ѝ поведение. Животът ѝ трябваше винаги да хармонира с нейните най-положителни прояви; тя трябваше да бъде онова, за което се представяше, и да се представя такава, каквато беше в действителност. Понякога стигаше дотам, че желаеше да изпадне в тежко положение, за да изпита удоволствието да постъпи така героично, както би наложил съответният случай.С оскъдните си познания, с наивните си идеали, със самоувереността си – колкото простодушна, толкова и непоколебима, – със своите разбирания, взискателни и същевременно снизходителни към другите, със своя характер, изтъкан от жажда за знания и придирчивост, от възторзи и равнодушие, със своето желание да се представи колкото може по-добре в очите на света, с твърдото си решение да види, да опита и да узнае всичко, с деликатния си, недисциплиниран и пламенен дух, със страстното си желание за лична проява в живота тя би могла лесно да стане жертва на строгата критика, ако моята цел не беше да събудя у читателя по-снизходително и по-положително отношение към нея...", "date": "2019.07.15", "title": "Ново издание на 'Портрет на една дама' от Хенри Джеймс"}
{"url": "https://offnews.bg/futbol/levski-se-oglezhda-za-oshte-edin-napadatel-707238.html", "text": "Левски вече има нова трансферна цел, която да подсили атаката, пише \"Меридиан мач\". \"Сините\" са се прицелили във футболист, който може да играе на няколко поста в нападение.През миналата седмица от \"Герена\" претърпяха крах в преговорите за таран, който силно бе желан от Петър Хубчев. Оказа се, че въпросният играч не иска да рита в Източна Европа, нищо че агентът му е твърдял точно обратното.Освен това той имал и доста примамлива оферта от тази на \"сините\", за да продължи кариерата си в Северна Америка. Както е известно, треньорът на Левски обяви и след победата над Ружомберок, че е притеснен, защото разполага с малка група от играчи в момента. 26-кратните шампиони търсят и още един защитник.Левски стартира участието си в Ефбет Лига днес с гостуване на Дунав. Срещата на градския стадион в Русе започва в 20:30 часа.Иначе интересното е, че новото ръководство на детско-юношеската школа на Левски подобрява още един аспект от ДЮШ на клуба, пише \"Тема Спорт\".Директорът Йончо Арсов и главният методист Емил Атанасов са започнали да превъзпитават талантите и да подобрят хранителните им навици. За целта на всички деца в школата са раздадени специални програми, в които е обяснено кога, как и какви храни трябва да се поемат. На по-големите момчета в школата пък са давани необходимите добавки.Арсов, който в кариерата си бе помощник-треньор на Красимир Балъков, включително и в националния отбор, както и на Илия Груев в Дуисбург, официално бе назначен за шеф на ДЮШ на \"сините\" на 20 юни. Той избра за своя дясна ръка Емил Атанасов, който е доцент по футбол в НСА и е бил ръководител на школата на Берое.", "date": "2019.07.15", "title": "Левски се оглежда за още един нападател"}
{"url": "https://offnews.bg/zvezdi/robi-uiliams-ne-izlizal-3-godini-ot-doma-si-gubi-15-mln-paunda-zarad-707236.html", "text": "Роби Уилямс призна, че не е могъл да излезе от дома си в продължение на три години, борейки се с агорафобията.45-годишната поп звезда разказа за битката си с тревожното разстройство, което кара хората да избягват обществени места или ситуации, които могат да предизвикат паника. Това го е държало вкъщи години и го е накарало да отхвърли оферта от 15 милиона паунда, да бъде водещ на \"American Idol\".„Кариерата ми беше излетяла в стратосферата и ме запрати чак на Марс. Имах нужда от известно време, за да си върна равновесието и да се върна отново”, сподели той.„Моето тяло и ум ми казваха, че не трябва да излизам никъде, че не мога да направя нищо. Беше ми казано просто да чакам - така че буквално просто седнах и изчаках. Страдах от агорафобия от 2006 до 2009 година. Тези години бяха прекарани в кашмирен халат, ядене на чипс и пускане на брада”, разказа Уилямс пред „Сънди Таймс”, цитиран от БГНЕС.„Спомням си, че ми предложиха 15 милиона лири, за да поема от Саймън Коуъл \"American Idol\", плюс голям концерт в Щатите, но аз отхвърлих предложението, защото не бях напускал дивана доста време. Просто не можех.”Според звездата от това състояние изведнъж го извадило слушането на песента на „The Killers“ - „Human“ и това се оказало нова повратна точка в живота му.„Трябваше да се науча как да се забавлявам. Това не беше лесен процес - това беше като да преживееш катастрофа и след това да се научиш да ходиш отново”, завършва изповедта си Роби.", "date": "2019.07.15", "title": "Роби Уилямс не излизал 3 години от дома си, губи 15 млн. паунда заради агорафобия"}
{"url": "https://offnews.bg/obshtestvo/hotelierat-ot-slanchev-briag-sazhaliavam-che-si-izpusnah-nervite-pr-707239.html", "text": "Хотелиерът от Слънчев, бряг, който бе заснет да се опитва да ритне израелска туристка във фоайето, се извини публично за инцидента.Изпуснах си емоциите. Съжалявам, че се стигна до този инцидент\", каза той в интервю за сутрешния блок на .Според него ситуацията е била извадена от контекста, а персоналът е бил предизвикан от поведението на туристите.„На 5 юли около 11:00 ч. гостите са дошли в хотела и са попитали дали могат да бъдат настанени. На рецепция им е обяснено, че могат да бъдат приети след 14:00 ч. Колегите ми са направили проверка на резервацията. Любезно им е било обяснено, че трябва да изчакат. След това туристите са започнали да се държат грубо. Отишли са в бара на хотела, пили са напитки, но не са ги платили. Според тях сме били длъжни да ги настаним веднага. След около час ми се обади старшият администратор на рецепцията, за да ми съобщи за скандала. Дойдох веднага в хотела, попитах къде са гостите. Беше им обяснено, че всичко е наред и просто трябва малко да изчакат. След това се опитах да изляза от сградата и тогава трите жени ми се нахвърлиха. Помолих колегите да се обадят на 112. Полиция обаче така и не дойде”, разказа хотелиерът Иван Тодоров.„Колежката на рецепцията беше наплюта, обиждана. Това не се каза. Израелските туристи просто ни предизвикаха”, каза още той.Старши камериерката Айше също е присъствала на скандала. По думите ѝ досега не се е случвало да имат толкова агресивни гости.", "date": "2019.07.15", "title": "Хотелиерът от Слънчев бряг: Съжалявам, че си изпуснах нервите, предизвикаха ни"}
{"url": "https://offnews.bg/zdrave-i-krasota/zashto-alkoholat-na-plazha-ne-e-dobra-ideia-707237.html", "text": "Консумацията на алкохол на плажа повишава риска от развитие на меланома (рак на кожата). Проучване на Италианската асоциация за изследване на рака показва, че алкохолните напитки съкращават безопасното време на слънце и кожата изгаря по-бързо от обикновено.Специалистите са измерили концентрацията на каротиноиди в организма на доброволци. Пигментът, който се съдържа в някои плодове и зеленчуци (моркови, тиква, домати), има антиоксидантен ефект и защитава кожата от ултравиолетовите лъчи. Оказва се, че след употреба на алкохол нивото на каротиноидите се понижава.Друг естествен ефект от прекомерната употреба на алкохол е, че хората стават непредпазливи и не нанасят слънцезащитни средства, което ги излага на опасност от изгаряне.По-рано беше доказано, че при хората, които редовно консумират алкохол, е снижена концентрацията на бета-каротин. Според специалистите алкохолът провокира верижна реакция, която прави кожата особено чувствителна към УВ лъчите. Конкретният механизъм все още не е достатъчно проучен.", "date": "2019.07.15", "title": "Защо алкохолът на плажа не е добра идея"}
{"url": "https://offnews.bg/obshtestvo/nzok-za-bedni-i-vsichki-ostanali-v-chastni-fondove-tova-e-modelat-707232.html", "text": "НЗОК да остане за бедните, а всички останали хора да бъдат към частни здравни фондове. Това ни предлага моделът за здравно осигуряване, който днес ще представи министър Кирил Ананиев, коментира бившият подуправител на Здравната каса д-р Димитър Петров.Той е скептичен, че предлаганата \"презентация без разчети\" ще заработи.Ананиев е направил подобие на американския модел, който е \"изключително неефективен и никъде в света не се следва за пример\", посочи д-р Петров.Проектът на нов български модел предвижда хората да избират къде да внасят 8-процентната си осигурителна вноска - в НЗОК или в частен фонд. От фондовете ще се изисква да наберат над 1 млн. клиенти, за да заработят.Според д-р Петров има и друг проблем: парите:Той е скептичен, че моделът може да заработи, защото \"гаранционният фонд само на един фонд за 3 месеца при 1 млн. души ще бъде около 200 милиона плюс разходите за лицензиране, офиси из цялата страна и т.н. И това е при положение, че набереш 1 милион души. В момента 1 милион души няма кой да набере в България, освен ако няма конкретен фонд и структура, която да му ги осигури, но както и да се замисля, няма такава. Има структури, които могат да осигурят 300-400 хил. души, но останалите ще трябва да си ги набират сами. Това е доста дълъг процес\".Вторият проблем е, че тези фондове ще работят по Закона за застраховането, а Касата - по Закона за здравното осигуряване, при положение че вършат уж една и съща услуга - задължително осигуряване или застраховане… Кой ще се навие да върши това нещо при тези условия, които според мен са неизпълними - попита д-р Петров.Той не спести и учудването си от слабата подготовка от страна на Министерството на здравеопазването. \"Учудвам се от тази упоритост в течение на 1 година. Виждаме една презентация, която няма никакви разчети. Такава презентация мога да седна и да напиша за 2 часа\", каза той.Д-р Петров посочи и какви са основните здравноосигурителни модели.\"Първият модел е условно казано френският - двустълбов, това е нашият модел, като се засили ролята на доброволните фондове. Тоест стои си пакетът и който иска, си доплаща кеш. Във Франция тази осигуровка е почти задължителна.Вторият модел е не с една, а с много каси - германският. Ако разделим НЗОК на 28 каси, ще получим същия модел, защото в Германия касите наистина са много, но има един изравнителен фонд, който изравнява вноските по риск, по премии и т.н. Второ, те функционират на един и същи принцип. Тези каси не работят с цел печалба, най-вече браншови териториални.Третият е холандският - там има застрахователи, но те вършат осигуряване, вкл. профилактични пакети. Те са дружества, но не генерират печалба от задължителния пакет. Към него предлагат обикновено допълнителни пакети на своите осигурени и печелят от тези допълнителни услуги.В САЩ фактически има чисто застраховане и понеже от чистото застраховане са изпаднали между 50 и 80 млн. американци, които не могат да ги правят тези застраховки, след дълга борба Клинтън създаде два фонда, които са за пенсионери и социално слаби, които им дават една минимална база. Американският модел е изключително неефективен и никъде в света не се следва за пример.Ако искаме нещо да направим, трябва да тръгнем или по френския, или по германския модел, защото там има частична демонополизация на това осигуряване. Тук може да се тръгне, както е в Германия, лица с високи доходи да придобиват право, ако искат, да минат на частна застраховка, като плащат една компенсаторна вноска в основния фонд, т.е. в Касата за това, че ако се наложи - ако им паднат доходите или се пенсионират - винаги могат да се върнат в него\".„Аз съм привърженик на демонополизацията, но да се направи така, както трябва - в интерес на обществото и при състояние на максимална сигурност, защото компрометира ли се тази идея, тя няма да се появи - изобщо да се мисли повече за нея“, заключи той.", "date": "2019.07.15", "title": "НЗОК за бедни и всички останали - в частни фондове: това е моделът, който предлага държавата"}
{"url": "https://offnews.bg/kultura/s-a-r-s-sabirat-fenovete-si-na-stadion-iunak-na-29-avgust-707241.html", "text": "Сръбската поп-рок група S.A.R.S. отново ще спази традицията и за поредна година ще гостуват в София в края на лятото. Събитието този път ще събере феновете им на открито на столичния стадион \"Юнак\" на 29 август.Мястото е легендарно и се намира в центъра на столицата - непосредствено до стадион \"Васил Левски\", като от години насам там не е осъщетвявана концертна дейност, съобщават организаторите от \"Строежа\". Капацитетът на стадиона е 5000 души. Специални гости ще бъдат ДЖАНГО ЗЕ, които се събират в България специално по повода. Началото на концерта е от 19:00 ч.Сръбската поп-рок група традиционно изнася по един голям лайв годишно у нас и се радва на огромен интерес. През последните години бандата регистрира няколко гостувания, събирайки по над 2500-3000 души. S.A.R.S. са сред най-актуалните и активно действащи банди от Балканите. Често техните концерти в региона са посещавани от хиляди фенове, включително покривайки капацитета на арените в Сърбия и Хърватска, достигайки посещаемост от над 10 000 души. В актива си имат множество гостувания в Европа, както и турнета в САЩ и Австралия. Бандата има зад гърба си шест студийни албума, като ежегодно вади аудио- и видео-продукция от 2009-та насам, а сред най-известните им песни, някои от които гледани по десетки милиони пъти в Youtube, се нареждат Perspektiva, Lutka, Buđav Lebac, Klinka, To Rade, Mir i ljubav и много други. На предстоящия концерт в София ще бъдат представени и напълно нови парчета.Билетите са вече в продажба в мрежата на Eventim.bg, като само за първите два дни са продадени над 500 броя. Цените, според това дали местата са правостоящи или седящи, варират между 20-25 лв. до 15 юли, след което регулярните ще увеличат цената си със само 5 лв., а на самата дата и на място ще възлизат на между 30-35 лв. Каси: щандовете на EVENTIM на ул. \"6-ти септември\", Office 1 Superstore, OMV, Orange Center, Orange.bg, Usit Colours, Билетен център НДК, Строежа, Български пощи, Вастелс България, Каса Арена Армеец, Технополис, Duende Travel София, книжарница „Бард“, книжарница „На спирката“, както и онлайн през сайта на компанията. ", "date": "2019.07.15", "title": "S.A.R.S. събират феновете си на стадион 'Юнак' на 29 август"}
{"url": "https://offnews.bg/medii/aleks-sarchadzhieva-v-ekstremno-video-na-starta-na-igri-na-voliata-707244.html", "text": "Алекс Сърчаджиева ще даде старт на новия мащабен проект на Нова тв \"Игри на волята\", който ще замени \"Биг Брадър\" в есенната програма схема. Водещата участва в снимките на промоционално видео към екстремното състезание. В продължение на 72 часа тя се гмурка в морето, изкачва планини, язди кон, търси съкровища и покорява още ред предизвикателства.Голямата награда в приключенското състезание е 200 000 лева.“Като водеща, аз бях първата, която преживях сериозно предизвикателство в това уникално състезание. През следващите месеци и участниците в „Игри на волята: България“ ще усетят този адреналин. За пореден път се убедих колко красива е България. Снимките за промо клипа ме отведоха до прекрасни места из цялата страна”, споделя Алекс.Режисьор на ефектното видео е Валери Милев, познат с работата си в култови продукции и с едни от най-обичаните български артисти. Той признава, че част от сцените са много екстремни и се налага използването на дубльор, за да се гарантира сигурността на Алекс.Най-новият формат се очаква по Нова тв тази есен, но снимките му започват след броени дни на родното Черноморие. Група смели българи ще се изправят в битки за надмощие и територия, преминавайки през различни изпитания за духа, ума и тялото. ", "date": "2019.07.15", "title": "Алекс Сърчаджиева в екстремно видео на старта на 'Игри на волята' - ключовият проект на Нова през есента"}
{"url": "https://offnews.bg/kultura/abysmatic-shte-otkriat-kontcerta-na-combichrist-v-sofia-707243.html", "text": "Родната банда Abysmatic ще открие концерта на Combichrist, тази сряда, 17 юли от 19:00 часа в столичния клуб Mixtape 5.В началото Abysmatic е хибриден музикален проект съчетаващ хип-хоп, електроника и хардкор пънк, създаден през 2008-ма година от Денис Ников - мултимедиен продуцент, познат ни от Fyeld, This Burning Day и хип-хоп лейбъла Illmate. Година по-късно е сформирана и групата, която до момента има два дългосвирещи и един мини албум. Наскоро издаденият албум на Abysmatic е доста по-индъстриъл и е на български език.Програмата за вечерта ще е следната:19:00 ч. - Врати19:30 ч. - Abysmatic20:40 ч. – CombichristОт BGTSC декларират желанието за провеждане на събитието в приятна и безопасна за здравето среда. Концертът ще се проведе при познатите на феновете условия за комфорт и сигурност. Опасни предмети и неакредитирани лица с непрофесионална техника, пушене(във всичките му форми), антисоциално поведение, животни и малолетни без придружител няма да бъдат допускани в клуба.Билетите ще са вече в продажба онлайн и в мрежата на Евентим, а някои от местата, на които можете да ги намерите са Бензиностанции OMV , Technopolis, Български пощи, Orange, Usit Colours, магазини На Тъмно, дюкян Меломан, Office 1 Superstore, билетна каса на EVENTIM на ул.“6-ти септември“в София, билетен център НДК, Дворец на културата и спорта – Варна, Пловдив – билетна каса пред общината.Билетите за това шоу бяха на промо-цена от 35 лева до 28 февруари, включително. От 1 март са на редовна цена от 40 лева, а в случай на останали в деня на събитието и на място в клуба цената на входа ще е 50 лева.*Клубът не работи с резервации**Политика за достъп на непълнолетни:  ***Гардероб:  ****Събитието е 18+Предстои обявяването на допълнителна информация.Организаторите препоръчват навременното закупуване на билети и спазването на реда в клуба.", "date": "2019.07.15", "title": "Abysmatic ще открият концерта на Combichrist в София"}
{"url": "https://offnews.bg/politika/kabinetat-odobri-aktualizatciata-zaradi-f-16-i-uvelichi-defitcita-s-1-707242.html", "text": "Министерският съвет одобри актуализацията на бюджета за 2019 г. заради закупуването на F-16.За да се осигурят парите за купуването на осемте изтребителя F-16 Block 70 по четирите договора със САЩ, ще бъде поет нов дълг. Дефицитът по държавния бюджет се увеличава с 1,829 млрд. лв. до 2,228 млрд. лева. Разходите по бюджета на Министерството на отбраната за 2019 г. се увеличават с 2,1 млрд. лева. Намаляват се някои разходи. Планираните 271 млн. лв. за реализиране на други проекти за модернизация на Българската армия няма да бъдат разходвани през настоящата година.Бойните самолети \"са от изключителна важност за националната сигурност и отбраната на страната, за прилагане на механизмите на колективната отбрана на НАТО и общата политика за сигурност и отбрана на ЕС\", се казва в прессъобщение от Министерския съвет по повод взетото днес решение.Договорите предвиждат още осигуряване на системи за дългосрочна експлоатация и поддръжка на новото въоръжение и цялостна подготовка на пилоти и помощен персонал. Те подлежат на ратифициране от Народното събрание.\"Съществен момент във финансовия модел на тези договори е начинът на плащане, който предвижда определената цена да се депозира изцяло в кратък срок след тяхното подписване по сметка на федералното правителство - уточнява правителството. - Депозираните средства ще се използват от Агенцията на САЩ за сътрудничество в областта на отбраната и сигурността за извършване на плащания в хода на изпълнението на договорите.\"Условията на програмата на САЩ за чуждестранни продажби за военни цели (FMS) дават възможност, след превеждане от Министерството на отбраната по сметка на правителството на САЩ на сумите за изпълнение на договорите за придобиване на нов тип боен самолет, част от тях да се депозират и инвестират чрез банкови и инвестиционни сметки във Федералната резервна банка на Ню Йорк за осигуряване на доходност от тези средства в полза на българската държава, уточняват от МС. Процесът на откриване на сметките и прехвърлянето на средства отнема обичайно около 6 месеца. Реализирането на тази възможност изисква сключване на споразумение между Министерството на отбраната, Агенцията на САЩ за сътрудничество в областта на отбраната и сигурността и Федералната резервна банка на Ню Йорк, като в него може да участва Българската народна банка като агент на държавата. Размерът на средствата, които биха могли да се прехвърлят по този начин, ще се определи от Агенцията на САЩ за сътрудничество в областта на отбраната и сигурността (DSCA), като по сметката на федералното правителство следва да се поддържат средства за покриване на текущи разплащания на агенцията по проекта за 90 дни. Стандартно средствата се инвестират в овърнайт депозити и нискорискови краткосрочни федерални съкровищни бонове с различна срочност.Днес правителството взе решение за предложение до Народното събрание за ратифициране на международен договор (LOA) BU-D-SAB, „Самолети F-16 Block 70 и свързана с тях поддръжка“ (F-16 Block 70 aircraft and associated support), международен договор (LOA) BU-D-AAA, „Боеприпаси в подкрепа на F-16” (Munitions in support of the F-16), международен договор (LOA) BU- P-AAD, „Sidewinder AIM 9X Блок II ракети, свързани материали и услуги“ (Sidewinder AIM 9Х Block II Missiles, associated material and services) и международен договор (LOA) BU-P-LAR, „Многофункционална система за разпределение на информация - Съвместна тактическа радиосистема (MIDS JTRS) (5) и свързана с нея поддръжка и оборудване“ (Multifunctional Information Distribution System Joint Tactical Radio System (MIDS JTRS) (5) and related support and equipment).Тези договори бяха подписани на 11 юли 2019 г. от българска страна въз основа на Решение на Министерския съвет №398 от 10 юли 2019 г. С тях се договаря доставката от Правителството на САЩ за българските въоръжени сили на осем самолета F-16 Block 70 и свързаното оборудване и въоръжение в изпълнение на Решение на Народното събрание (ДВ, бр. 6 от 18.01.2019 г.) за започване на преговорен процес по придобиване на нов тип боен самолет и в изпълнение на Актуализиран проект за инвестиционен разход „Придобиване на нов тип боен самолет“, приет с Решение на Народното събрание (ДВ, бр. 51 от 2018 г.).След влизане в сила на закона за ратификация на договорите от Народното събрание, МВнР ще уведоми насрещната страна за изпълнение на националните процедури за това.", "date": "2019.07.15", "title": "Кабинетът одобри актуализацията заради F-16 и увеличи дефицита с 1,829 млрд. лв."}
{"url": "https://offnews.bg/obshtestvo/vodata-spira-na-3-mesta-v-sofia-707226.html", "text": "\"Софийска вода\" предупреди за временно прекъсване на водоснабдяването в някои части на столицата.Във връзка с изпълнение на инвестиционен проект за подмяна на уличен водопровод на ул. „Маестро Кънев“ в ж.к. „Овча купел“, се налага спиране на водоподаването от 9 до 21 часа на:- ул. „Маестро Кънев“ - от ул. „697“ до ул. „688“;- по ул. „Рождество“ - от ул. „Камелия“ до ул. „Маестро Кънев“;- по ул. „688“ - от ул. „Камелия“ до ул. „Маестро Кънев“.След възстановяване на водоснабдяването е възможно временно повишаване мътността на водата.След реализацията на този инвестиционен проект живеещите в района ще почувстват значително подобреното качество на предоставяните услуги.Във връзка с подмяна на сградно водопроводно отклонение на ул. „Йордан Димчев“ в кв. „Челопечене“, се налага спиране на водата от 9 до 16 часа на ул. \"Йордан Димчев\", ул. \"Петър Стойнов\", ул. \"Стари Искър\" и ул. \"Лъката\".Във връзка с прекъсване на сградно водопроводно отклонение на ул. „Струга“ в ж.к. „Банишора“ , се налага спиране на водоподаването от 9:30 до 18:30 часа на: ул. „Струга“ - от „бул. Княгиня Мария Луиза“ до бул. „Христо Ботев“; бул. „Христо Ботев“ - от ул. „Струга“ до „бул. Княгиня Мария Луиза“ (четни номера).", "date": "2019.07.15", "title": "Водата спира на 3 места в София"}
{"url": "https://offnews.bg/obshtestvo/chastni-fondove-da-konkurirat-nzok-kiril-ananiev-predstavia-nov-zdrav-707227.html", "text": "Хората да могат внасят здравните си вноски в частен фонд, а не в НЗОК - предвижда нов здравноосигурителен модел, който ще представи днес здравният министър Кирил Ананиев на кръгла маса в НДК.Подобен модел бе приложен и при пенсионното осигуряване - с избор между НОИ и частни фондове, в които обаче се внасят пари за т. нар. втора пенсия, тоест част от осигурителната вноска, а не цялата (8%), както се предвижда в здравеопазването. Пенсионният модел вече е сериозно критикуван - доходността на фондовете показва, че хората едва ли могат да се надяват на голяма \"втора\" пенсия.За да започне работа, частният здравен фонд трябва да има 1 млн. осигуряващи се. Тези, които не са направили избор, остават в НЗОК. Те трябва да имат предвид и че фондовете ще събират такси.При фалит на фонда, клиентите му се връщат автоматично към НЗОК.Застрахователните дружества, които искат да работят в основния здравен пакет, ще трябва да се прелицензират.", "date": "2019.07.15", "title": "Частни фондове да конкурират НЗОК: Кирил Ананиев представя нов здравноосигурителен модел"}
{"url": "https://offnews.bg/obshtestvo/prevaliavania-sledobed-temperaturite-do-27-gradusa-707225.html", "text": "Днес облачността ще е променлива. На места главно в следобедните часове ще има превалявания от дъжд, възможно е и да прегърми. Ще продължи да духа предимно умерен северозападен вятър. Максималните температури ще са между 22° и 27°, в София - около 23°, прогнозира Националният институт по метеорология и хидрология.Над планините облачността ще е по-често значителна. На места главно в следобедните часове ще има превалявания от дъжд. Ще духа умерен северозападен, по най-високите върхове – западен вятър. Максимална температура на 1200 метра – около 16°, на 2000 метра – около 9°.Над Черноморието ще преобладава слънчево време, с временни увеличения на облачността. На места след обяд, главно в северните райони, краткотрайно ще превали. До обяд вятърът ще е умерен от северозапад, а след пладне ще духа бриз. По-топло с максимални температури между 24° и 27°, малко по-високи от температурата на морската вода. Вълнението на морето ще е 2 бала.", "date": "2019.07.15", "title": "Превалявания следобед, температурите - до 27 градуса"}
{"url": "https://offnews.bg/temida/zapochva-izborat-na-nov-glaven-prokuror-na-balgaria-707228.html", "text": "Започва процедурата за избор на нов главен прокурор на България.Пленумът на Висшия съдебен съвет ще я открие днес на свое заседание.Наследници на Сотир Цацаров ще се предлагат в четири поредни заседания на пленума на ВСС, последното от които ще е на 29 юли, понеделник.Предложения могат да правят не по-малко от трима от членовете на Прокурорската колегия, както и министърът на правосъдието, който обаче вече се отказа от това си право.Следващият главен прокурор ще бъде избран на 24 октомври - два месеца и половина преди края на мандата на Цацаров. Наследникът му трябва да получи поне 17 от 25-те гласа на членовете на Висшия съдебен съвет. Под решението трябва да сложи подписа си и президентът.", "date": "2019.07.15", "title": "Започва изборът на нов главен прокурор на България"}
{"url": "https://offnews.bg/obshtestvo/fond-sotcialna-zakrila-shte-finansira-84-proekta-za-podobriavane-na-707230.html", "text": "Фонд „Социална закрила“ ще финансира 84 проекта за подобряване на качеството на социалните услуги. Решението е взето на заседание на Управителния съвет на фонда днес. Планирани са ремонтни дейности, оборудване и обзавеждане на материалната база. Общата стойност на одобрените проекти е 2 105 896 лв. От тях 69 са на общински администрации и 15 са на доставчици на социални услуги.Проектите целят изграждането на центрове и комплекси за предоставяне на социални услуги в общността, подобряване на условията на живот на хората, настанени в специализирани институции за предоставяне на социални услуги, както и подобряване на тяхната материална база. Планирано е закупуването на оборудване и обзавеждане, както и извършване на по-малък обем ремонтни дейности, които не попадат в друг вид донорски програми.Управителният съвет на Фонд „Социална закрила“ одобри и 25 проектни предложения за предоставяне на социални услуги и за организиране и провеждане на мероприятия, насочени към потребители на услугите. Тяхната стойност е 272 000 лв. Одобрените проекти са за разкриване и развитие на иновативни социални услуги в общността. Бенефициентите са предимно деца и възрастни хора с увреждания, както и деца в риск.", "date": "2019.07.15", "title": "Фонд 'Социална закрила' ще финансира 84 проекта за подобряване на качеството на социалните услуги"}
{"url": "https://offnews.bg/kultura/noviat-agent-007-shte-e-chernokozha-zhena-707259.html", "text": "Новият агент 007 ще бъде чернокожа жена, съобщават източници от Холивуд, цитирани от \"Дъ Мейл\". Даже се знае и кой ще влезе в ролята: 31-годишната актриса Лашана Линч.Те все пак правят пояснение - Джеймс Бонд ще продължи да бъде мъж и дори ще бъде изигран от Даниел Крейг в предстоящия 25-и филм от поредицата за шпионина. Титлата на агент 007 обаче ще премине в чернокожата жена. Очаква се в следващите епизоди тя да продължи да играе, а Бонд да се пенсионира от британските тайни служби.В новата лента Бонд ще си почива в Ямайка, но ще бъде повикан обратно на работа, за да се бори с нов злодей. \"В началото на филма има сцена, в която М казва: \"Влез, 007\", и вместо Бонд там влиза Лашана, която е черна, красива и жена. Това е шокиращ момент, който да те накара да си изпуснеш пуканките. Бонд все още е Бонд, но го заменят като 007\", казва източникът.Новината предизвика спорни реакции в интернет, като някои хора горещо одобряват смяната, а други я осъждат под претекст, че е расистка квота. Това се случва само дни, след като се разбра, че актрисата, която ще изиграе русалката Ариел в бъдещия игрален филм на \"Дисни\", е чернокожата Хали Бейли, вместо червенокоса бяла актриса.Миналата година продуцентката на филма Барбара Броколи каза пред \"Гардиън\", че никога няма да има жена Бонд.", "date": "2019.07.15", "title": "Новият агент 007 ще е чернокожа жена"}
{"url": "https://offnews.bg/zdrave/bremennite-mogat-da-se-vaksinirat-sreshtu-grip-707254.html", "text": "Ваксинирането на бременните жени срещу грип не създава риск за бебето. Твърденията на противниците на ваксините, че противогрипната ваксина вреди на плода, бяха опровергани с ново проучване, публикувано в British Medical Journal.В продължение на пет години, канадски учени са наблюдавали над 104 хиляди деца, сред които над 30 хиляди са от майки, които са били ваксинирани срещу грип H1N1 по време на епидемията през 2009 година. Учените не са открили доказателства, че ваксинирането на майките повишава риска от аутизъм, респираторни и ушни инфекции, рак и разстройства на сензорната система, че предизвиква спешни хоспитализации, продължителни заболявания и смърт.Изследователите от Педиатричната болница в Източно Онтарио са констатирали само леко завишаване на случаите на астма – 5 %, при децата, чиито майки са били ваксинирани през бременността. В тази група обаче оплакванията от стомашни разстройства или храносмилателни проблеми били с 6 % по-малко.„Резултатите показват, че ваксинирането срещу грипния щам H1N1 на бременните през 2009 година, няма негативни последствия за здравето на децата за петте години, в които са били наблюдавани“ – твърдят авторите.Според експертите ваксинирането на бременните жени предотвратява неголемият, но сериозен риск от смърт и заболяване на майката и вероятност от смърт на плода.", "date": "2019.07.15", "title": "Бременните могат да се ваксинират срещу грип"}
{"url": "https://offnews.bg/futbol/tcska-vdigna-mernika-na-tituliaren-zashtitnik-707231.html", "text": "Титулярното място на централния защитник на ЦСКА Божидар Чорбаджийски отново ще бъде под сериозен въпрос, пише \"Меридиан мач\".Бившият капитан на \"червените\" пропусна мача с Титоград в Лига Европа заради наказание, но бе в стартовия тим при домакинското равенство с Етър. Бледите му изяви обаче могат да го закотвят за дълго време на пейката.Чорбаджийски остави много леко Даниел Младенов да мине покрай него при първия гол на Етър и грешката на Тиаго Родригес, както и показа пълна липса на синхрон с Николай Бодуров в няколко ситуации. Чорбаджийски бе понижен до резерва миналия сезон при Любо Пенев, но се завърна в състава веднага след уволнението на треньора.Говори се, че някои от шефовете на ЦСКА са готови веднага да се разделят с централния защитник, но той е сред любимците на собственика, което засега го спасява.Не е изключено в някой от следващите мачове като титуляр на вратата на червените пък да се появи новият вратар Густаво Бусато. Бразилецът бе взет за подгласник на Витаутас Черняускас, но ще получи скоро шанс да бъде първи избор и само от него зависи дали ще го грабне.", "date": "2019.07.15", "title": "ЦСКА вдигна мерника на титулярен защитник"}
{"url": "https://offnews.bg/sviat/opit-za-skok-s-parashut-otne-devet-choveshki-zhivota-v-shvetcia-707247.html", "text": "Девет души са загинали в неделя по време на полет, превозващ ги за скок с парашут. Самолетът се е разбил в северната част на Швеция малко след излитането си, предава Би Би Си.Самолетът, модел GippsAero GA8 Airvan – често използван за такива полети, се е разбил около 14:00 часа, след напускането на летище „Умеа“.От полицията съобщават, че катастрофата е станала на остров на река Уме, а всички на борда са били шведски граждани.Причината за инцидента все още не е изяснена, а местни медии съобщават, че според очевидци някои от парашутистите да се опитвали да скочат от самолета, преди да се разбие.„Чух странен звук, погледнах и видях самолета да се върти. Първоначално помислих, че се изпълнява акробатичен полет, но бързо осъзнах, че нещо не е наред“, казва пред медиите Петър Ларсън - очевидец на случилото се.Шведският крал Карл XVI Густаф изрази своите съболезнования чрез Фейсбук профила си.", "date": "2019.07.15", "title": "Опит за скок с парашут отне девет човешки живота в Швеция"}
{"url": "https://offnews.bg/ikonomika/seriozno-zabaviane-na-godishnata-inflatcia-nsi-otchete-deflatcia-ot-0-707249.html", "text": "През юни потребителските цени в България са се понижили за пръв път от началото на годината, а годишната инфлация спадна до най-ниските си нива за последното шестмесечие, показват данни на Националния статистически институт (НСИ).Индексът на потребителските цени се е понижил през юни с 0,6% спрямо май, когато нарасна с 0,1%. Това е първото намаляване на месечната инфлация от началото на 2019 г.На годишна база потребителската инфлация през юни се забавя до 2,8% от 3,5% през май, след като през април достигна петгодишния връх от октомври 2018 г. - 3,7%, което е най-висока инфлация от февруари 2013 г. насам.Средногодишната инфлация за периода юли 2018 - юни 2019 нараства с 3,3% спрямо периода юли 2017 - юни 2018 година.Поевтинели са храните и безалкохолните (с 1.8%), облеклото и обувките (с 0.3%), транспортът и съобщенията (съответно с 0.7% и 1.2%), поскъпнали са алкохолът и цигарите (с 0.8%), жилищното обзавеждане и домакински уреди (с 0.6%). При храните най-много поевтиняват картофите и зелето - с по 25.3% и сезонните плодове, като ягоди и череши - с 22.5%, доматите - с 24.5%, краставиците - с 14.4%. Цитрусовите плодове са поскъпнали със 7%, ябълките - с 5.4%", "date": "2019.07.15", "title": "Сериозно забавяне на годишната инфлация: НСИ отчете дефлация от 0.6% за юни"}
{"url": "https://offnews.bg/obshtestvo/valezhi-i-temperaturi-do-35-gradusa-do-kraia-na-mesetca-707252.html", "text": "Валежи, но и температури до 30-35 градуса ни очакват до края на месеца, предвижда Националният институт по метеорология и хидрология в 15-дневната си прогноза.Утре, 16 юли, на места, повече в Южна България, ще има валежи от дъжд. Значителни ще са те в Рило-Родопската област, където ще има и гръмотевични бури. Ще остане хладно.На 17-и вероятността за валежи значително ще намалее, а температурите слабо ще се повишат.18 юли ще е предимно слънчев, с временни увеличения на облачността, почти без валежи.В петък, 19 юли, и през почивните дни ще бъде предимно слънчево, в следобедните часове с развитие на купеста облачност. На отделни места в планинските райони през първия ден ще превали и прегърми. Температурите ще се повишат още.През повечето дни до края на месеца ще преобладава слънчево време, с купеста облачност около и след обяд. Вероятност за краткотрайни валежи има към 25-и и в края на месеца. Максималните температури най-често ще са между 30° и 35°.", "date": "2019.07.15", "title": "Валежи и температури до 35 градуса до края на месеца"}
{"url": "https://offnews.bg/futbol/tcska-s-vazhna-informatcia-za-fenovete-707253.html", "text": "Ден преди гостуването на черногорския Титоград в реванша от първия квалификационен кръг на Лига Европа, официалният сайт на ЦСКА разпространи важна информация за привържениците, които смятат да посетят двубоя в Подгорица. В първия мач в София червените разгромиха своя съперник с 4:0 и реваншът изглежда повече от протоколен.\"Армейци,Всички, които възнамеряват да посетят реванша с Титоград в Подгорица, трябва ЗАДЪЛЖИТЕЛНО да знаят и спазват следните правила и препоръки. Двубоят Титоград - ЦСКА е във вторник (16 юли) от 20:30 местно време (21:30 българско) на Градски стадион \"Подгорица\".1. Билети за мача ще се продават ЕДИНСТВЕНО НА ОПРЕДЕЛЕНА КАСА в града с адрес и локация:Sport center PodgoricaIvana Milutinovića BBPodgorica2. Касата ще работи САМО от 12:00 до 19:00ч местно време. Цената на билетите за гостуващите фенове е 10 евро и може да бъде заплатена директно в европейската валута. Българските привърженици ще бъдат настанени на трибуната зад едната врата- \"South Side - Sector A\" на \"City Stadium Podgorica''. Вратите на стадиона ще бъдат отворени след 19:00 часа.3. БИЛЕТИ НЯМА ДА СЕ ПРОДАВАТ НА СТАДИОНА, А САМО НА ПОСОЧЕНАТА КАСА!!! Полицията ще допуска на стадиона в определения сектор единствено фенове, които ИМАТ ЗАКУПЕН БИЛЕТ за срещата. Призоваваме Ви да си направите нужната организация и да планирате пътуването така, че навреме да се сдобиете с пропуски. Един човек може да купи билети за всички от автобуса или приятелите си, като на място ще му бъде поискан за копиране неговия документ за самоличност.4. Призоваваме Ви също така да спазвате законите и установения ред на Черна гора и нейните институции. Да не влизате в конфронтации с местни запалянковци! По-горните правила са наложени и ще бъдат стриктно изпълнявани от полицията и е хубаво да улесните нещата като навреме пристигнете в Подгорица, веднага се подсигурите с билет и си гарантирате достъпа до съоръжението.Предполага се, че ще има обичайните проверки да не се внасят забранени и опасни вещи, знамена и транспаранти с некоректно съдържание, да не се злоупотребява с алкохол и т.н, което също трябва да се има предвид.Благодарим Ви за разбирането! Вярваме, че феновете на ЦСКА отново ще демонстрират европейско поведение, с което миналото лято очароваха УЕФА и жителите на Рига, Виена и Копенхаген! Вярваме, че ни очакват вълнуващи мигове с любимия отбор!\", пишат от \"армейския\" клуб.", "date": "2019.07.15", "title": "ЦСКА с важна информация за феновете"}
{"url": "https://offnews.bg/politika/vsichki-obshtini-sas-standartizirani-zaiavlenia-za-16-uslugi-ot-utre-707246.html", "text": "От утре, 16 юли, всички общини на територията на страната са задължени да използват уеднаквени, стандартизирани заявления за 16-те най-масово предоставяни услуги. Това става възможно с приетото по инициатива на вицепремиера Томислав Дончев изменение на Наредбата за административно обслужване, съобщи пресслужбата на Министерския съвет.Сред заявленията са: издаване на скици за недвижими имоти и разрешение за строеж, одобряване на подробен устройствен план, заверка на документи за гражданско състояние в чужбина, както и издаване на многоезично извлечение от акт за гражданско състояние.Това е следващата стъпка от процеса на стандартизация на административните услуги след постигнатото през 2018 г. уеднаквяване на услугите, предоставяни от областните администрации. По този начин се облекчават гражданите и бизнесът, намалява се административната тежест чрез отпадане на ненужни документи и се спестява време при получаването на резултата от извършената услуга.Всички стандартизирани документи ще бъдат вписани в Регистъра на услугите към Административния регистър.", "date": "2019.07.15", "title": "Всички общини със стандартизирани заявления за 16 услуги от утре"}
{"url": "https://offnews.bg/tenis/grigor-dimitrov-izvan-top-50-v-sveta-za-parvi-pat-ot-2012-g-nasam-707251.html", "text": "Най-добрият ни тенист Григор Димитров стигна до най-ниската си точка в световната ранглиста от 2012 година насам. Българинът вече е извън топ 50 и след спад от три позиции заема 52-ото място в ранглистата.Димитров ще се върне на корта още следващата седмица, като е заявил участие на турнира от сериите АТР 250 турнира в Атланта, Джорджия.Лидер остава Новак Джокович с актив от 12,415 точки след защитата на титлата си на Уимбълдън, а след него е Рафаел Надал с 7,945 точки. Трети е Роджър Федерер с 7,460 точки. Като цяло в топ 10 има малко промени.Южноафриканецът Кевин Андерсън загуби мястото си там, където пък за първи път се настани Данийл Медведев, който по-рано през тази година спечели турнира в София.1. Новак Джокович (Сърбия) 12415 точки2. Рафаел Надал (Испания) 7945 точки3. Роджър Федерер (Швейцария) 7460 точки 4. Доминик Тийм (Австрия) 4595 точки5. Александър Зверев (Германия) 4325 точки6. Стефанос Циципас (Гърция) 4045 точки7. Кей Нишикори (Япония) 4040 точки8. Карен Хачанов (Русия) 2890 точки9. Фабио Фонини (Италия) 2785 точки10. Данийл Медведев (Русия) 2625 точки", "date": "2019.07.15", "title": "Григор Димитров извън Топ 50 в света за първи път от 2012 г. насам"}
{"url": "https://offnews.bg/obshtestvo/5-palni-stipendii-za-amerikanskia-universitet-dariava-sinat-na-prof-l-707270.html", "text": "Стипендия в памет на видния филантроп и бизнесмен проф. д-р Лъчезар Цоцорков учреди неговият син Димитър Цоцорков – член на Настоятелството на Американския университет в България (АУБ).Той осигурява пет пълни годишни стипендии за четиригодишното обучение в АУБ.За финансовата подкрепа могат да кандидатстват български ученици с изключителни постижения, които са демонстрирали силна ангажираност към социални каузи и общественополезна дейност.Мотивите за учредяването на стипендията Димитър Цоцорков коментира така: „Социалната ангажираност, особено когато става въпрос за подпомагане на местната общност, е важна част от нашата фирмена и семейна култура. За една институция или компания не е достатъчно да бъде успешна само в рамките на бизнеса си. Важен компонент на устойчивото развитие е щастието и благоденствието на цялата общност. Компаниите трябва да даряват, за да създадат една среда на успешни хора. Това значи не просто в обществото да има успешни хора, а обществото да бъде изградено от такива. Това е най-добрата практика, която сме наблюдавали по цял свят. Не можеш да бъдеш щастлив в нещастна среда. А вярвам, че най-силният и устойчив ефект, който може да бъде оказан върху едно общество, минава през образованието“.Проф. д-р Лъчезар Цоцорков е носител на орден „Стара планина“ първа степен за устойчивото развитие на минната индустрия в България, издигането на международния авторитет на страната чрез участието му в различни престижни международни организации (сред тях: „Евромин“, Европейски делови конгрес, Глобалния договор на ООН в България) и въвеждането на световни практики и стандарти в българската индустрия и управление.Стипендията е насочена към кандидати със социална ангажираност към местната общност, като предимство за получаване на финансовата подкрепа ще имат кандидати с технически умения, опит в управление на проекти за неправителствения сектор или проекти със социална насоченост. Всички кандидати трябва да отговарят и на изискванията за кандидатстване в АУБ – висок академичен успех и успешно издържан тест за владеене на английски език.", "date": "2019.07.15", "title": "5 пълни стипендии за Американския университет дарява синът на проф. Лъчезар Цоцорков"}
{"url": "https://offnews.bg/kultura/majkal-boltan-zorba-garkat-i-tcar-lav-tazi-sedmitca-v-ndk-707245.html", "text": "Предстои наситена със събития седмица в Националния дворец на културата (НДК). Музика, театър, кино и литература - вижте програмата по дни и изберете своето събитие:/15 юли – понеделник/Как би се развила музиката, ако никой не е чувал за легендарните „Бийтълс”? Отговорът ще даде забавната комедия „Вчера си е за вчера” (Yesterday), която можете да гледате всеки ден от 15 до 18 юли от 19:00 ч. в кино „Люмиер Лидл”. Във филма отличеният с „Оскар” режисьор на „Беднякът милионер” Дани Бойл представя света без легендарната четворка от Ливърпул. Билети за филма може да закупите онлайн на   и в кино „Люмиер Лидл” на цени от 6 и 8 лв./16 юли – вторник/Лятна сцена НДК посреща една от най-обичаните балетни постановки „Зорба гъркът“. Спектакълът е една от най-успешните продукции в балетната история на Софийската опера и балет и винаги се радва на препълнени салони, а на 16 юли от 20:00 часа ще бъде игран под звездите. Балетната постановка настига по известност литературния и филмов вариант. Световната премиера на балета „Зорба гъркът” е през 1988 г. на „Арена ди Верона“. Оттогава балетът е представян пред повече от 3 млн. зрители в 30 страни по света./17 юли – сряда/Ежегодният международен фолклорен фестивал “Витоша” идва на Лятна сцена НДК на 17 юли от 19:30 ч. Той ще продължи до 20 юли включително, а на него ще се срещнат култури от над 35 държави в света. Целта на фестивала е да популяризира танцовото изкуство на различни български региони с фолклора на гостуващите държави. Стотици танцьори, музиканти и певци стават съпричастни на една магическа интернационална сила, която ги обединява, а именно голямата любов към фолклора, който техните предци са сътворили през вековете. Откриването на фестивала е особено атрактивно и представлява шествие до Националния дворец на културата през пешеходната зона на бул. „Витоша”. Входът на Лятна сцена НДК е свободен за желаещите да се потопят в магията на фолклора!/18 юли - четвъртък/10 години след последния си концерт у нас Майкъл Болтън отново пристига в България, за да зарадва своите многобройни почитатели. Концертът му на 18 юли от 20:00 ч. в зала 1, е организиран от Национален дворец на културата и е част от световното турне на певеца. Болтън се изкачва до първите места в музикалните класации с песента си „How am I supposed to live without you“ /„Как мога да живея без теб“/. Изпълнителят реализира и редица успешни дуети с Лучано Павароти, Пласидо Доминго, Хосе Карерас, Рене Флеминг, Рей Чарлс, Пати Лабел, а публиката в зала 1 ще има възможност да чуе на живо една от най-емблематичните му песни – „Когато един мъж обича една жена“./19 юли - петък/Цялата киновселена тръпне в очакване на завръщането на Царя! Малките и големи почитатели на един от най-обичаните филми - „Цар Лъв”, ще имат възможнотта да гледат изцяло новата му версия в кино „Люмиер Лидл” всеки ден от 19 юли до 1 август от 17:00 и 19:15 ч. Филмът разказва историята на малкото лъвче Симба и възкачването му на трона. Не всеки обаче в царството е щастлив от неговата поява. Пред какви трудности ще премине героя и как ще намери пътя, който му се полага по право?/20 юли - събота/Фолклорни музиканти, танцьори и певци ще се срещнат на Лятна сцена НДК на 20 юли от 18:00 ч. На международния фолклорен фестивал „Витоша” ще бъде представен конкурса „Мома Вита и момък Люлин”, както и спектакълът „Заедно от любов към танца”.Литературно четене за деца ще се проведе в Литературен клуб „Перото” на 20 юли между 11:00 и 13:00 ч./23 юли - вторник/Един от най-великите стендъп комедианти на нашето време – Луи Си Кей ще гостува на живо в зала 3 на НДК. Денят е вторник /23 юли/, а часът – 21:30 ч. Събитието е организирано от Комеди Клуб България. Луи Си Кей е шесткратен носител на наградата „Едми” за работата си по шоуто на Крис Рок и по своя сериал Louie, както и носител на безброй награди за своите стендъп комеди шоута./24 юли - сряда/Възможно ли е човек да пее по три различни начина едновременно? Възможно е! Доказателство за това е монголският музикален ансамбъл „Чоор”, който идва на сцената на Театър Азарян на 24 юли. Основната идея на музикантите и изпълнителите е да върнат интереса към традициите на Монголия и да запазят монголската култура. За целта те създават музика чрез т.нар. стил „Hoomei”. Как музиката може да вдъхновява и да препраща към миналото и традициите на Вътрешна Монголия? Отговорът ще разберете на концерта на ансамбъл „CHOOR” в Театър Азарян./25 юли - четвъртък/Обичате ли да четете? Ако отговорът е „да“, то заповядайте в Литературен клуб „Перото“ на 25 юли /четвъртък/ между 18:30 и 20:30 ч., когато ще се проведе литературно четене.", "date": "2019.07.15", "title": "Майкъл Болтън, 'Зорба гъркът' и 'Цар Лъв' тази седмица в НДК"}
{"url": "https://offnews.bg/vodni/talantat-na-evrofutbol-svetlozar-nikolov-s-titla-na-200-metra-sachetan-707268.html", "text": "Спортният талант на Еврофутбол Светлозар Николов грабна титлата на 200 метра съчетано плуване от завършилото в неделя Държавно лично отборно първенство на столичния басейн \"Диана\".Заро, който днес заминава с националния отбор за Световното първенство за мъже и жени в Южна Корея, постигна 2:07.23 минути.На 200 метра брус 19-годишният състезател на пловдивския \"Спринт\" се класира 3-ти с 2:21.62 мин. на 100 м гръб Светлозар е 6-ти с 1:01.49 мин., а на 100 м бътерфлай е 7-ми с 58.19 сек.Още един Спортен талант в плуването – Георги Цурев, се поздрави с два сребърни медала от шампионата. 17-годишният състезател на варненския \"Астери\" е 2-ри на 100 метра гръб с 58.22 сек., както и на 200 м гръб с 2:07.16 мин. Георги финишира 5-ти на 50 метра свободен стил с 24.58 сек.Неговата съотборничка в \"Астери\" и също Спортен талант на Еврофутбол – Василики Кадоглу е 5-та на 50 метра бътерфлай с 30.44 сек., на 100 метра св. стил е 8-ма.", "date": "2019.07.15", "title": "Талантът на Еврофутбол Светлозар Николов с титла на 200 метра съчетано плуване"}
{"url": "https://offnews.bg/politika/nov-dalg-zaradi-f-16-pravitelstvoto-aktualizira-biudzheta-za-da-plat-707229.html", "text": "На извънредно заседание днес правителството ще гласува актуализацията на бюджета за настоящата 2019 г.Планира се държавата да поеме нов дълг, за да плати изтребителите F-16 по сделката със САЩ за $1,256 млрд. Парламентът има решение за отпускането на 1,800 млрд. лева.Очакваната сума на новите задължения е 200 милиона лева.Това е втората актуализация на бюджет'2019. Първата беше свързана с намаляването на партийните субсидии.Актуализацията на бюджета заради F-16 ще увеличи планирания дефицит от 0.5% на 2%, обяви министерството на финансите. Това, според ресорния министър Владислав Горанов, не било \"сериозно разхлабване на финансовата дисциплина\".В края на юни беше емитиран вътрешен дълг от 300 млн. лв.Актуализацията на бюджета и ратификацията на договора за изтребителите трябва да бъдат одобрени и от парламента.В съобщение за днешното правителствено заседание с начален час 9:00 се казва, че новите бойни самолети \"са от изключителна важност за националната сигурност и отбраната на страната, за прилагане на механизмите на колективната отбрана на НАТО и общата политика за сигурност и отбрана на ЕС\".", "date": "2019.07.15", "title": "Нов дълг заради F-16: правителството актуализира бюджета, за да плати изтребителите"}
