{"url": "https://offnews.bg/sviat/registrirano-e-zemetresenie-v-rajona-na-ostrov-rodos-s-magnitud-4-5-712557.html", "text": "Регистрирано е земетресение в района на остров Родос с магнитуд 4,5, показва справка на страницата на Европейския средиземноморски сеизмологичен център, цитирана от Агенция \"Фокус\".Трусът е станал в 17:51 часа местно време (съвпада с българското) на 58 километра южно от град Родос и на 286 километра южно от град Измир в Турция на дълбочина 80 километра в Средиземно море и е усетен в района на островите Родос и Карпатос, както и по-слабо в Югозападна Турция.Засега няма информация за пострадали хора и нанесени материални щети.Не е обявена опасност от възникване на цунами.", "date": "2019.10.05", "title": "Регистрирано е земетресение в района на остров Родос с магнитуд 4,5"}
{"url": "https://offnews.bg/112/izdirvat-kradtcite-obrali-bankov-ofis-v-sofia-712559.html", "text": "Криминалисти от ГД \"Национална полиция\" и СДВР издирват извършители на престъплениеДнес към 16.18 ч. на тел. 112 служителка на банков офис в кв. \"Люлин\" подала сигнал за извършена кражба от сейфа на клона.Пристигналите на място полицейски екипи изяснили, че минути преди това, за кратко време, жената е напуснала офиса, по нейни данни затворила, но не заключила сейфа. Установила липсата на парите, когато се върнала.Извършен е оглед на място, веднага са предприети оперативно-издирвателни действия, които продължават и в момента.", "date": "2019.10.05", "title": "Издирват крадците, обрали банков офис в София"}
{"url": "https://offnews.bg/sviat/nova-era-v-gratcko-amerikanskite-otnoshenia-712561.html", "text": "Държавният секретар на САЩ Майк Помпео и министърът на външните работи на Гърция Никос Дендиас подписаха Протокол за изменение на вече съществуващото Споразумение за сътрудничество в областта на отбраната между Гърция и САЩ от 1990 г., информира скопската електронна медия A1 On, цитирана от \"Фокус\".Майк Помпео заяви, че Гърция е важна за стратегическата стабилност в Европа и Източното Средиземноморие, докато Дендиас изтъкна, че страната му се завръща на международната сцена като стълб на стабилността в по-широкия регион след кризата. И двамата потвърдиха, че започва нова ера в двустранното сътрудничество.„Имаме нов ден в отношенията между нашите две страни и нашия ангажимент към демокрацията и се надяваме, че Гърция ще бъде стратегически партньор в Европа и Източното Средиземноморие“, каза Помпео и добави, че САЩ искат да станат съюзник на Гърция в повече области като енергетиката например.„Стратегическото надграждане на сътрудничеството със САЩ е гаранция за сигурност, стабилност,развитие и просперитет“, заяви Дендиас и добави, че сътрудничеството между двете страни се разширява и в други области като икономика, търговия, енергетика, инвестиции, борба с тероризма и други.Дендиас и Помпео на пресконференция след срещата си, в допълнение към обсъждането на значението на споразумението, в отговор на журналистически въпроси засегнаха и дейностите на Турция в Егейско море, като Дендиас заяви, че с \"незаконните сондажни дейности се нарушава международното право. \"„Разбираме рисковете, знаем за тази активност и работим, за да избегнем милитаризацията на този въпрос и ескалация (на напрежението). Трябва да постигнем взаимно приемливи резултати. Не можем да позволим на никого да извършва незаконни сондажни дейности. Това не може да бъде позволено,“заяви държавният секретар на САЩ.Преди срещата си с Дендиас Помпео се срещна и с гръцкия премиер Кириакос Мицотакис и с гръцкия министър на отбраната Никос Панайотопулос.Докато държавният секретар на САЩ се срещаше с гръцкия външен министър в гръцкото външно министерство, в центъра на Атина бе организиран протест срещу посещението на Помпео от анархистки и леви асоциации и организации и от Комунистическата партия. Протестите бяха съпроводени със сблъсъци между протестиращите и полицията, като беше атакуван паметника на Труман в гръцката столица.Протести се състояха и в Солун, където протестиращи пред консулството на САЩ изгориха американското знаме.", "date": "2019.10.05", "title": "Нова eра в гръцко-американските отношения"}
{"url": "https://offnews.bg/politika/slavi-trifonov-az-ne-sam-alchen-za-vlast-az-sam-alchen-za-spravedliv-712558.html", "text": "Учредяването на ПП Няма такава държава се проведе днес при строг пропускателен режим, не се допускаха медии и граждани. Делегатите бяха инструктирани да не коментират нищо пред медии.На страницата на Слави Трифонов във Фейсбук бе публикувано видео с неговото обръщение, след избора му на лидер на новоучредената партия. Ето какво се казва в него:", "date": "2019.10.05", "title": "Слави Трифонов: Аз не съм алчен за власт. Аз съм алчен за справедливост"}
{"url": "https://offnews.bg/politika/kornelia-ninova-ne-delim-obshtinite-na-malki-i-golemi-712546.html", "text": "Председателят на БСП Корнелия Нинова посети Велики Преслав и Нови пазар, за да подкрепи кандидатите на левицата в двете общини - Александър Горчев и Георги Сашов, както и листите за общински съветници.“Не делим общините на малки и големи”, заяви Нинова. Тя разказва, че на всяка среща хората поставят въпроса за сигурността, затова че се нападат възрастни и самотни хора, ограбват се, а извършителителите не се наказват.“Шири се безнаказаност и чувство за несправедливост. Сигурността на всеки българин е задължителна. Отдавна водим дискусии да бъде премахнат “маловажният случай” в НК и НПК. Внесохме и закон за тежки престъпления да не се намалява доживотната присъда без право на замяна”, обясни Нинова.Тя представи основните насоки на платформата на БСП за местни избори, сред които подкрепа за общинското здравеопазване, безплатни детски градини, опазване на околната среда и др.“Комуналните услуги да не се дават на концесия, а да се изпълняват от общински дружества, за да бъде цената на услугата поносима”, продължи Нинова. “Най-големият ни враг е страхът и апатията, които управлението на ГЕРБ насади у хората. Дайте им кураж и сили да не се страхуват”, каза още председателят на левицата.Корнелия Нинова пожела успех на кандидатите на БСП в двете общини и ги посъветва да слушат какво искат хората.", "date": "2019.10.05", "title": "Корнелия Нинова: Не делим общините на малки и големи"}
{"url": "https://offnews.bg/sviat/ubietcat-v-parizh-bil-radikalen-isliamist-712563.html", "text": "След известни спекулации се оказа, че мъжът, убил с нож четирима служители на парижката префектура на полицията, е изповядвал радикално виждане за исляма и е бил във връзка с хора от ултраконсервативната салафитска общност, съобщи шефът на националната антитерористична прокуратура Жан-Франсоа Рикар, цитиран от АФП.Първоначалната информация, че той приел исляма наскоро, се оказа невярна. Това се случило още преди 10 години.Следствените действия са установили, че той е \"одобрявал някои насилствени действия, вършени в името на тази религия\", \"не искал повече да има определени контакти с жени\", \"оправдал\" атентатите срещу сп. \"Шарли ебдо\" през 2015 г., а също че \"от няколко месеца е променил начина си на обличане\", уточни на пресконференция прокурорът.Преди нападението тази седмица той разменил 33 есемеса със съпругата си, като всички те имали религиозен характер и завършвали с думите \"Аллах акбар\" (\"Аллах е велик\" на арабски), каза Рикар, цитиран от Ройтерс и ТАСС.", "date": "2019.10.05", "title": "Убиецът в Париж бил радикален ислямист"}
{"url": "https://offnews.bg/temida/trima-ot-bandata-na-nacho-za-reket-i-iznudvania-ostavat-v-aresta-712560.html", "text": "Трима души от групата за рекет и изнудвания остават в ареста. Това реши Специализираният наказателен съд, съобщава NOVA.Игнат Бенков, Мария Спасова и бившия нотариус Борис Янков остават в ареста. За тях са налице достатъчно данни за съпричастност в извършването на деянията.Бенков и Спасова имат обременено съдебно минало - двамата са осъждани. Съдът счете, че най-тежката мярка за неотклонение не трябва да бъде изменяна в по-лека, тъй като съществува опасност лицата да извършат други престъпления.За Стоянка Георгиева и Георги Петров съдът определи мерки „домашен арест”. Двамата имат две деца на 1 и 5 години.По данни на прокуратурата двигателят и мозък на групата бил бившият нотариус Борис Янков. При претърсване в дома му са иззети множество предварителни договори и такива за покупко-продажба. По досъдебното производство има данни за участие на длъжностни лица в престъпната дейност, които са били служители от общините Красна поляна и Подуяне, както и двама нотариуси при които най-често са се изповядвали сделките.В състава на групата влизат семейство, тяхната дъщеря и мъжът, с когото живее на семейни начала.„Установено е, че престъпната група се е подпомагала от бивш нотариус. Интересното е, че точно преди два месеца спрямо същия е изменена мярка за неотклоненние „задържане под стража”. По свидетелски показания той е двигателят и мозъкът на групата. При извършените действия във дома му, е намерен и иззет компютър. Установени са файлове, множество предварителни договори за покупко-продажба и нотариални актове”, каза прокурорът Сийка Милева.„При справка в имотния регистър е установено, че той и роднините му притежават много имоти на тяхно име. Бившият нотариус, благодарение на познанствата си в общини и данъчни служби, получавал информация за лица-длъжници, които не успявали да погасяват задълженията си. И той погасявал кредитите им, дори ги водили на почивка на море преди да си изповядат сделката”, посочи още тя.„Интересното е, че имало жена, която изпълнявала специални грижи за възрастните, правила масажи, танцувала им”, каза още тя.„На пострадалите лица били откривани банкови сметки, на които се превеждали парите от продадените имоти. След приключване парите се теглили веднага и се предавали на членовете на групата\", посочи още тя.„Това, което аз видях по отношение на моя подзащитен Борис е, че няма за мен достатъчно доказателства дори да бъде изведено обосновано предположение. Не знам, не съм го питала в интерес на истината дали познава някой, но искрено се надявам към днешна дата и този час, познанството да не е доказателство за престъпление”, заяви Розалина Апостолова - адвокат на Борис Янков.", "date": "2019.10.05", "title": "Трима от бандата на Начо за рекет и изнудвания остават в ареста"}
{"url": "https://offnews.bg/sviat/raniha-zhurnalist-na-national-geographic-po-vreme-na-interviu-s-narkod-712562.html", "text": "Неизвестни раниха журналист от National Geographic, докато записваше интервю с наркодилър, а самият събеседник на репортера загина, съобщи съобщи мексиканската държавна прокуратура, цитирана от БГНЕС.\"Около 19.30 часа в петък имаше инцидент с насилие, по време на който журналист от международната организация National Geographic беше ранен. Екипът на филма е записвал в къща, чийто обитатели са идентифицирани като разпространители на наркотици\", гласи съобщението.Според агенцията въоръжена група от съперническа банда е нахлула в къщата и е застреляла наркодилър - той е починал на място. Журналистът, чието име не се посочва, е получил огнестрелна рана в крака и е откаран в местна болница. Други трима членове на екипа на National Geographic в момента са под закрилата на главния прокурор.Органите на реда са започнали разследване на инцидента.", "date": "2019.10.05", "title": "Раниха журналист на National Geographic по време на интервю с наркодилър"}
{"url": "https://offnews.bg/politika/mladost-shte-ima-kulturen-tcentar-obiavi-arh-stefan-stefanov-712549.html", "text": "„Културата е тази, която ни е създала и тази, която ще ни спаси. „Младост\" е със 120 000 души население, това е цял град, а нямаме културен живот в квартала. Обичам да ходя на концерти, на изложби, на театър, но всички те се случват в центъра на София. Това ще се промени\".С тези думи гл. архитект на „Младост\" Стефан Стефанов обяви, че през следващите четири години в квартала ще бъде изграден културен център. Това е основна точка в платформата му за управление на района, която той представи. На изборите Стефанов се явява като независим кандидат, издигнат от инициативен комитет, но е подкрепен и от БСП.Като архитект той представи програма, фокусирана върху решения на градоустройствени въпроси, но и с акценти върху социални проблеми. Най-интересната заявена амбиция е изграждането на огромен парк, с мащабите на Южния, покрай река „Въртопо\". Той обяви, че в рамките на 4 години ще е готов проектът, ще се възложи изпълнението, а изграждането на алейната мрежа ще започне дори по-рано. Архитектът ще се фокусира и върху реализирането на Източен парк.Стефан Стефанов посочи, че има знанията как да се справи с презастрояването. Той отбеляза, че борбата е залегнала в платформите на всички кандидати, но той като архитект има решения как това да се осъществява по чисто законов път. На първо място това ще стане като районната община ще отказва продажба на общински имоти.„Второто нещо, което се случва е реституцията, която все още не спира. 30 години след започване на демократичните процеси тя продължава. Всеки изминал ден се появяват нови собственици, които предявяват претенции за общински имоти. Това са единствените свободни парчета земя, на които може да създаваме инфраструктура – детски градини, училища. И на трето място, трябва да се спре с порочната практика кметовете на райони да бъдат принуждаване да даряват имоти в активите на фирма „Софийски имоти\", която после ги продава\", заяви арх. Стефанов.Той е категоричен, че всичко случващо се в общината ще се координира с гражданите. „Ще работим изключително много с етажните собствености и активните граждани по места, с които през първите три месеца ще направим мониторинг и ще преброим колко метра тротоари липсват, колко паркоместа са необходими, какви са проблемите, свързани с чистотата, с липсата на детски площадки, нужда от ремонти. Те са хората, които ще участват в подготовката на конкурсите и ще контролират самото изпълнение. Така реално гражданите ще имат контрол върху кмета\", заяви арх. Стефанов.„Майките с деца осъзнават недостига на капацитета на Млечната кухня\", каза още кандидатът за кмет на „Младост\" и представи следваща основна цел - през мандата му ще бъде изградена втора кухня, с по-голям капацитет, като вече има набелязани помещения.Той обърна внимание и на създалия се проблем с тайното преместване на център за лечение на наркомании в квартала. Стефанов обяви, че прави всичко възможно той да бъде преместен.От името на БСП, която подкрепя кандидатурата на арх. Стефан Стефанов за кмет, думата взе общинският съветник Милка Христова. Тя посочи, че с професионализма си арх. Стефанов ще може да убеди всички граждани, че той е гражданският кандидат и, че е много вероятно победата му да дойде още на първи тур. Христова подкрепи идеите на Стефанов за гражданско участие в управленските решения и отново поиска районите да могат да разполагат с част от средствата за ремонти и инфраструктура, като 20% от генерираните приходи да се връщат по този начин.„Така едната година се събираме и решаваме, че например ще изграждаме детска градина. На следващата година – спортен център\", поясни Милка Христова.", "date": "2019.10.05", "title": "Младост ще има културен център, обяви арх. Стефан Стефанов"}
{"url": "https://offnews.bg/knigi/emotcionalnata-inteligentnost-teoria-i-praktika-na-uspeha-712509.html", "text": "Питали ли сте се защо опитът, образованието и бързият ум не винаги са гаранция за успех? Познавате ли талантливи и начетени хора, които въпреки качествата си, трудно се справят с ежедневните предизвикателства? Учудвате ли се, когато колеги с посредствени умения ви изпреварят в области, в които вие сте експертът? Обяснението на всички тези парадокси най-често е емоционалната интелигентност (ЕИ).Макар и популярна като понятие, ЕИ все още се асоциира погрешно с обаяние, общителност или емпатичност. Тя обаче е много повече от това: ако осъзнаем значимостта ѝ и се научим да я управляваме, можем да извлечем максимума от даденостите, с които разполагаме. Тогава разумът, дарбите и квалификациите ни най-сетне ще заработят в наша полза.Какво всъщност прави ролята на емоционалната интелигентност толкова голяма?Според Травис Брадбери и Джийн Грийвс, автори на „Емоционална интелигентност 2.0“ и съоснователи на TalentSmart® (мозъчен тръст и консултантска агенция, която обслужва водещи световни компании), ЕИ представлява специфично умение, което можем да развием. Важно е да го различим от коефициента на интелигентност, който е един и същ от деня на раждането ни и не се влияе от научаването на нови факти или информация. Интелигентността е способността ни да учим и тя не се променя с опита или възрастта ни. ЕИ е нещо различно: тя е предимство, което може да бъде усъвършенствано. ЕИ е умението да различаваме и разбираме своите и чуждите емоции и да ги използваме, за да управляваме поведението и взаимоотношенията си. Ето защо то влияе пряко на нашите решения и е предпоставка за успех. Как на практика ЕИ ни помага да постигнем желаните цели?Известен факт е, че всички ние сме емоционални същества. Мозъкът ни е устроен така, че първата ни реакция във всяка ситуация е винаги емоционална. Нямаме контрол върху този етап от процеса. За сметка на това можем да контролираме мислите, които идват след емоцията. Наше е решението и как да реагираме на дадена емоция, стига да я осъзнаваме. Стратегиите за повишаване на ЕИ, описани в „Емоционална интелигентност 2.0“, залагат именно на факторите, които можем да се научим да владеем: самосъзнание, самоконтрол, социално съзнание и управление на взаимоотношенията. Имаме шанс да опознаем себе си и целенасочено да канализираме енергията си в проблемните за нас области. За да определим кои са те, авторите на „Емоционална интелигентност 2.0“ ни предлагат и прецизен онлайн тест. Той не само изчислява точния коефициент на ЕИ, а и насочва към ефективни стратегии и техники, които да приложим на практика.", "date": "2019.10.05", "title": "Емоционалната интелигентност: теория и практика на успеха"}
{"url": "https://offnews.bg/izvan-terena/margarita-mamun-stana-majka-712518.html", "text": "23-годишната олимпийска шампионка по художествена гимнастика Маргарита Мамун и съпругът й плувецът Александър Сухоруков станаха родители за първи път. Бебето се роди на 3 октомври, a младите родители все още не са разкрили пола на бебето.Двамата са двойка от 2013 година, а през септември 2017 година официално станаха семейство.Маргарита Мамун е олимпийска шампионка от Олимпиадата в Рио де Женейро през 2016 година. Сухоруков пък е сребърен медалист от Олимпийските игри в Пекин през 2008 година в щафетата на 4 х 200 метра в свободен стил.", "date": "2019.10.05", "title": "Маргарита Мамун стана майка"}
{"url": "https://offnews.bg/kultura/dve-nagradi-ot-festivala-zlatna-roza-za-filmite-ot-7-712551.html", "text": "Два от седемте късометражни филма, обединени в пълнометражния „7“, си тръгват от фестивала във Варна с награди! Международното жури за късометражни филми с председател Андрей Паунов (България) и членове Ана Вълчанова (България) и Йошико Минекава (Япония), отличиха филма на реж. Христо Симеонов „Нина“ с голямата награда Златна роза за „Успешната симбиоза между автентичност и въображение. За нежното и честно отношение към героите.“, а „Дом“ на реж. Димитър Кутманов със Специален диплом за „Поетичния поглед в преследване на изгубеното време.“\"Наградата Златна Роза’2019 за късометражен филм е много неочаквана за мен, не само защото я печелим за 3-ти път, но защото винаги си мисля, че има по-добри филми от нашия. Надявам се в скоро време късометражното кино да намери своя път и към телевизионните екрани, и българските телевизии да проявят интерес към програмиране на късометражни филми, обръщам се в частност към БНТ, като държавна телевизия. Нито един от късите филми, по които съм работил, не е бил излъчван в българския телевизионен ефир. По света късото кино отдавна е намерило постоянно програмиране на малкия екран.\", казва режисьорът Христо Симеонов по повод наградата.“Радвам се, че и двете награди за късометражни филми отиват при филми от омнибуса”, споделя отличеният със Специален диплом режисьор Димитър Кутманов.Филмът-омнибус „7“, обединяващ седемте късометражни филма, създадени от седем режисьорски екипа от младото поколение в българското кино, изследват какво се случва в душите на седем персонажа в красивия и старинен град Пловдив. Те бяха заснети там през 2018 година като част от артистичната програма на Пловдив - Европейска столица на културата 2019 и реализирани с подкрепата на общинска фондация „Пловдив 2019“.Екипът зад целия проект изказва благодарности към фондация „Пловдив 2019“ за доверието и подкрепата за реализирането на филмите, както и към екипите, доброволците и различните спомоществователи от града.Очаквайте прожекции в избрани кина в страната през ноември 2019 година.", "date": "2019.10.05", "title": "Две награди от фестивала Златна роза за филмите от '7'"}
{"url": "https://offnews.bg/bojni/senshi-4-izpravia-trikraten-shampion-po-karate-sreshtu-kiokushin-shamp-712554.html", "text": "Единадесетият двубой, с който SENSHI ще вдигне адреналина на феновете на бойните спортове на 26 октомври във Варна, ще срещне на ринга двама изключително силни противници в киокушин фул контакт двубой.На арената на зрелищната галавечер трикратният шампион на Япония по карате от отбора на кикбокс легендата Петер Артс Юта Учида ще се изправи срещу друг номер 1 в киокушин – украинеца Андрий Касянчук. Двамата ще се бият в категория до 95 кг.32-годишният Касянчук, който ще се качи на ринга на SENSHI за втори път, има зад гърба си две шампионски титли по киокушин. През 2007 година той става шампион на Украйна, а две години по-късно става и номер едно по киокушин в Беларус.Има и вицешампионска титла от Европейското първенство по карате киокушин за 2010 година. През юли в Камчия той стана втори на SENSHI Cup при най-тежките представители. В професионалния си актив боецът, който е висок 193 см, има 5 победи и 3 загуби.С по-солиден опит на професионалния ринг може да се похвали опонента на Касянчук - Юта Учида. Професионалният рекорд на боеца, който се учи от световноизвестната кикбокс легенда и трикратен шампион на веригата К-1, е 12 победи и само 2 загуби.Учида е на 28 години и е висок 183 см. Това ще е втората му изява на професионалния ринг на SENSHI. През април на второто издание на галата Учида не успя да завоюва победата и тогава отстъпи пред Костадин Костов от България.Сега, на 26 октомври в Двореца на културата и спорта във Варна, възпитаникът на Холандския дървосекач ще има втора възможност да вдигне купа от зрелищната галавечер.Повече информация за останалите двубой на SENSHI 4 очаквайте съвсем скоро. VIP маси и билети за бойното шоу може да се закупят от мрежата на Eventim.bg. Билетите са на цени от 10 лв. и 20 лв.", "date": "2019.10.05", "title": "SENSHI 4 изправя трикратен шампион по карате срещу киокушин шампион от Украйна"}
{"url": "https://offnews.bg/nashite-avtori/dotc-georgi-lozanov-svrahaz-at-i-tragichniat-ni-kolektivizam-712555.html", "text": "Имам цяла теория, според която ние някак детински си играем на демокрация - на фона на други държави, пострадали от комунизма. Споделяш ли я?Споделям я, макар че това „детински” ми звучи меко и оправдателно, освен ако не го използваш в духа на „Повелителят на мухите” на Уилям Голдинг, където децата са представени като едни по-жестоки възрастни. То, всъщност, романът е за възрастни, които се представени като деца, защото са жертва на културен инфантилизъм, т.е останали са без, не са придобили Свръхаз, казано с термини на Фройд.И са жертва на своя “Id“.Именно, нагоните не срещат задръжките на Свръхаз-а. Според Фройд детето го придобива в определен период от развитието си чрез „поглъщане на Бащата”. Бащата е психоаналитична метафора на външната санкция, а Майката - на реализираните желания, които Бащата санкционира. Фройд илюстрира как става „поглъщането на Бащата” с една „научна легенда” за въображаемо племе, в което най-силният мъж е племенният вожд и всички жени са негови. Не допуска никой друг до тях, включително и синовете си. Когато обаче те съзряват сексуално и не могат повече да търпят гнета му, се събират на тайна среща и решават с общи сили да го убият.Значи, почти като в лъвски прайд. (смях)Да, но забележи - след отцеубийството синовете вече могат на воля да реализират сексуалните си желания, обаче се оказва, че са ги загубили. Натъкнали са се на нова пречка – страхът. Всеки се бои, че братята му могат да убият и него, за да го елиминират от конкуренцията за жените. За да са спокойни, че няма да последват бащината си участ, синовете се срещат за втори път и приемат правила, по които да общуват с жените - така че, който ги спазва, да знае, че нищо няма да му се случи. Това вече са правила, които те сами са си наложили и следват по вътрешно убеждение. Така Бащата от външна санкция става за тях вътрешна норма, „поглъщат го” и той функционира като Свръхаз.Какво имам предвид в нашия случай: до Десети ноември в ролята на Бащата беше единствената партия начело с нейния първи – Тодор Живков, когото народът с „психоаналитичен усет” наричаше „Тато“. А в ролята на желаната Майка беше либералната демокрация (животът на Запад), достъпът до която Бащата възпрепятстваше с Берлински стени, с Железни и Информационни завеси. Първата среща на синовете се състоя на Десети ноември, когато те извършиха политическо отцеубийство и Тато беше свален от съпартийците му.Но втората среща на синовете още не се е състояла.И не се очертава перспектива скоро да се състои. В резултат преходът у нас е непоносимо дълго проточил се период без санкция върху насилието като средство за разпределение на обектите на желанието, на благата, защото външната санкция, Бащата, е отпаднала, а вътрешна санкция, Свръхаза, не се е появила. Най-напред насилието откровено присъстваше на социалната сцена с всякакви там борци и мутри, охранители, застрахователи и показни убийства, а после се оттегли в задкулисието. Но колко дълбоко е вкоренено не само в обществения, но и в личния живот личи от мощния отпор срещу Истанбулската конвенция или Стратегията за детето, които са плах опит то да се ограничи поне в дома срещу жените и децата. Какви ли не подмени на факти и манипулации на общественото мнение бяха извършени, само и само това да не стане.Помниш сравнително новоканонизирания светец Никлаус от Флюе, швейцарски мистик от 15-ти в., според когото Бог се явява в два образа – като царствения баща, вид „римски“ източен император (доколкото понятието „византийски“ е чак от 18-ти век), и като царствената майка, проекция на Дева Мария. (Тази представа е далеч от православно-руската традиция, защото последната изхвърля женския елемент от Троицата като еретичен.) Какво мислиш за Путин като нов „царствен баща“?Ще прощаваш, но теологическите възгледи на свети Никлаус от Флюе не са в зоната на моята компетентност. Ценя – от светска гледна точка, разбира се – опита му да въведе някаква трансцедентална равнопоставеност на двата пола в християнската религия. Да не забравяме, че той, освен аскет, е бил и поет. Иначе, добре известно е, че преходът, покрай другото, е и „кастинг” за нов бащица. В такава роля, макар и с различен репертоар, влязоха през годините и Костов, и Царя, и Бойко. А напоследък дори кандидат е главният прокурор. Водеща обаче, вследствие на непреодоления „Езиков комплекс“ след символното отцеубийство, е носталгията към Тато и неговото време, тъй наречената „соцносталгия“, чиито мащаб у нас - 30 години след падането на комунистическия режим - е направо заплашителен. Защото тя води пряко към Кремъл и подклажда мераците на Путин да се прави на „нов царствен баща”, както казваш. Е, в едва несъстоялата се шестнадесета съветска република този му номер и до днес минава с пълна сила. Писах по повод шпионския скандал с русофилите, че не им трябва да създават тук руски медии и руски партии, защото на тяхна страна в хибридната война активно участват български медии и български партии, а и отделни лица – Волгин, Дачков…, да спомена само тези, за които е имало време, когато наивно съм мислил, че не са кремълски фронтоваци.Виж, възможни са всякакви исторически аналогии, но, тъй или иначе, Византийската империя е мъртва, както и Османската, а Руската е жива и гладна. Гладна за територии. И след Украйна нашата й е най-близка и в географски, и в културен смисъл.Едиповият ни комплекс към Тато – „при него беше по-добре, защо ни трябваше да го сваляме”, ще бъде преодолян, когато и ако се състои втората среща на синовете, т.е. когато излезем от фазата на културен инфантилизъм и се сдобием с демократичен Свръхаз. Ще си проличи, например по това, че ще се освободим от съветските окупационни паметници, както направиха в Чехия или Полша.Хайде и с още по-голям размах. Какво генерално не е наред у нас?Липсата на чувството за индивидуална свобода, което да се съпротивлява не само срещу потисничеството на чужди сили, но и срещу собствения ни колективизъм. За това е говорено много, но аз се доверявам на Румен Аврамов, който е най-авторитетният изследовател на характерната още за пред-деветосептемврийското ни общество мощна асиметрия в дихотомията „комуналност-индивидуализъм” в полза на комуналността.Аз отдавна бръждя, опирайки се на Хофстеде, че тъкмо колективистичната култура е в основата на онова, което ни „пречи“ – най-вече да съградим нещо като национална емоционална интелигентност на базата на независимото индивидуалистино мислене, каквато е имало и има, да речем, в Чехия.Знам, но Хеерт Хофстеде го занимава някаква абстрактна културологична класификация на обществата, а аз се интересувам от конкретните щети от комуналността в нашето общество. И те са не само в икономиката, от която тръгва Аврамов, но в мисленето въобще - „подготвят” оплетения в кооперативни мрежи преддеветосептемврийски човек за колхозния колективизъм на живота след Девети септември. Карат го да приеме комунизма за нещо нормално, пречат му да усети неговата чудовищност. Затова и нямаме своята 68-а, нито дисиденти с международна известност и подкрепа. Вярно, имаме горянството, което е най-масовото антикомунистическо движение, но то в основата си е трагично завършила битка не толкова за отнетата свобода, колкото за отнетата земя.И смятаме, че изпълняваме своя дълг към свободата, като славим Левски и Ботев. Без да я осмисляме. Сякаш пак сме в епохата след платонизма, обкръжени от една вдетинена реалност.Поставяме цветя на паметниците на националните герои и се просълзяваме, когато чуем „Епопея на забравените”, което обаче далеч не решава въпроса за мястото на свободата в индивидуалната ни ценностна система, за това какъв персонален мотив е свободата днес. Поверяването й на героиката на миналото всъщност се превръща в алиби за обезценяването й в настоящето. Защото така тя лесно попада в ръцете на националистически и патриотарски идеологии, които я превръщат в собственото й обратно. Използват борбите за национална свобода, за да я ограничават като индивидуално човешко право - с внушения за някаква колективна вина пред пролятата кръв на предците. Като че ли Каракачанов, Сидеров и Симеонов имат по-голяма заслуга за нея от ромското дете, което мие стъкла по светофарите.С теб минаваме за видни критици на елементаризираната власт в момента. Но – ако позволиш онзи квази-въпрос на Дерида – какво да се прави?Разбирам, че пришиваш знаковото „Что делать?” към Дерида в израз на ирония към неговото високо образовано левичарство, за каквото на Запад, особено от консервативните мислители, се приема постмодернизмът въобще. Тук обаче той имаше противоположната политическа функция, доколкото комунизмът ни се представяше като ляв, постмодерната атака срещу него, деконструирането му (по Дерида) се явяваше дясна стратегия. То започна от академичните среди и завладя цялата публична сфера. Осъществяваше в границите на езика, като подриваше думите-заклинания (понятия-присъствия, казва Дерида) в разказа на комунистическата идеология – заиграваше се, оглеждаше и пародираше тяхната потисническа несъстоятелност. Стратегията работеше, защото беше достатъчно най-после да имаш свобода на словото да кажеш на глас „комунизмът никога няма да дойде”, за да си отиде завинаги. И след Десети ноември на никого вече не му хрумваше да говори за пролетариат, класи и класова борба, въпреки че може да беше останал комунист до мозъка на костите.Въпросът е, че езиковата игра, с която гонехме „Призраците на Маркс”, не водеше от само себе си към демокрация; че съвсем не беше достатъчно да можеш да кажеш на глас „демокрацията дойде”, за да дойде най-после. Дерида дори твърди, че тя никога не идва, защото все не стига и в този смисъл винаги предстои. Но пък въодушевяващото усещане за предстояща демокрация стига, за да те прави част от нея. И разбирам унинието ти във въпроса „какво да се прави”, който прилича на онзи в Елин Пелин – „как ще се, мъжо, живее”, защото надеждата за демокрация беше далеч по силна в началото на прехода, отколкото е сега; по-чувствителните направо са започнали да я губят. Но мисля, че за себе си поне знам как да се живее – пак да се опрем на Дерида и пак да разчитаме на деконструкцията, като подложим на нея и понятието „народ”.И онова изпитание на невъзможното – трудните въпроси към себе си, а не лесните отговори.Ами да, именно към себе си, защото си заслужава да задаваш въпрос само на този, който може да му отговори. Започнах предаването си по „България Он Еър” с разговор, че народът, извън стиховете и лозунгите, няма семантика. Че е разколебаваща индивидуалното усилие представата, впрочем с осезаем пролетарски дъх, за някакъв такъв колективен субект, който ни включва всички. И че демокрацията може да се случи за всички наведнъж. След 30 години преход към демокрация, мисля, че у нас тя е възможна само за една отделно взета социална среда, която я познава и се нуждае от нея. И която вътре в отношенията между членовете си живее според нейните ценности. Среда, определена дори не на политически принцип, в която толерантността, образоваността и възпитанието се разбират от само себе си.Демокрацията никога не идва и се превръща в утопия, комунистическа по същността си, именно заради очакването, че може да бъде построена по волята на народа. Само защото от древността тези две понятия са етимологически свързани, никой не смее да признае, че народът, каквото и да значи това днес, не го е грижа за демокрацията. Тя е визия на елита, а народите повече или по-малко го следват. Нашият не само не иска да го следва, но не е ясно доколко елитът ни отново е успял да се състои, след целенасоченото му унищожаване в първите години на комунистическия режим и подмяната му с антидемократична върхушка. Така че днес у нас демокрацията е камерен въпрос, заговор между приятели. И ако в началото на прехода този „заговор” беше надежда за нов елит, днес е основание за маргинализация, за „черни списъци” на либерасти, протестъри, соросоиди…В критиката си двамата приличаме на пневматика и саркика от онази късна притча за Моисей. Как и какво да допринесем реално?Тази притча, като всяка друга, подлежи на различни интерпретации. И можем да видим в саркика онзи, който се подчинява на законите, просто защото са закони, а в пневматика - онзи, който ги следва, така че да отговарят на ценностите му. Не че у нас има много от първия вид, но истинският дефицит на прехода е вторият вид. Законът е Бащата, външна норма, която спазваш заради страх от наказание от страна на общността. Но каква част от безкрая на преплетените социални отношения могат да опишат в закони? Пък и дори да приемаш закони за всичко, трябва до всеки да сложиш един полицай, който да го дебне дали ги спазва, а след това да сложиш друг полицай, който дебне първия да не влезе в корупционна връзка с този, когото да дебне, след това следващ, който…Ювеналовото “quis custodiet ipsos custodes”.Точно. Получава се неосъществима правна антиутопия. Ако сам не си си полицай, както са разбрали хората в развитите демокрации, нищо не става. Което значи да се водиш, освен от закони, и от ценности. Те са влезли в теб, „интериоризирани” норми, които спазваш, защото принадлежат на твоята идентичност, те са ти. Не убиваш не защото се боиш, че непременно ще те хванат и накажат (и не че няма случаи, в които ти се иска), а просто защото не можеш да убиваш, или изнасилваш, или крадеш и пр. Да, пак говоря за несъстоялата се втора среща на синовете от фройдовата легенда.И онова, което реално можем да допринесем ние двамата с теб е да бъдем автори, освен на собствените си текстове, и на собствената си идентичност, която се заявява чрез тях. Когато видях, например, че над 200 000 души са чели текста ми срещу публикуването на „голите снимки” в „Пик”, независимо че сигурно много повече са ги гледали със злорадство, усетих, че да се пише е проява на доброто.Не е ли време реално да влезеш в политиката?Не ми е там мястото, защото политиката, особено у нас, се практикува като партиен колективизъм с елементи на култ към личността. И това за съжаление е валидно и за леви, и за десни… Критически гласове, за какъвто смятам собствения си, там не вървят.А и освен това ние след Десети ноември, сега бих казал твърде късогледо, вложихме всички надежди за демокрацията в политиката, а, както мисля вече стана ясно, демокрацията много повече е въпрос на ценности, т.е. на култура. И сега имаме, ако се съди по външни белези – многопартийна система, свободни избори, предизборни кампании и пр., демократична политика, но нямаме демократична култура. Извинявам се за предубедеността, но гледам на политиката и културата като на две трудно сводими ментални ориентации, между които в последна сметка човек трябва да направи избор. Моят винаги е бил в полза на културата – дори във въодушевяващите митингджийски години на сините политици безхлеббници, макар и трудно, защото ставаше дума за приятели, останах да работя във вестник „Култура”. Сега пък съвсем нямам мотив да направя по-различен избор. Политиката е за хора като теб – хем още млади, хем вече преживяли всички изкушения.Нашият отказ с теб от активна политика не е ли де факто отказ от групова отговорност?Изпитвам „групова отговорност” само към онази камерна социална среда, където демокрацията у нас засега е единствено възможна. И която – колкото повече обществото като цяло губи демократичното си предчувствие, толкова по-малко се чувства политически представена. Тя отдавна няма електорална мощ да произведе партия, способна да влезе и да участва във властта така, че да защити нейните ценности. Голяма част от представителите й гласуват за тъй наречената градска десница, за да нямат угризения, че са пренебрегнали демократичното си право на избор.Напоследък обаче все по-често чувам, че някои имат намерение да гласуват за Мая Манолова с надеждата, че ако всичко се срути, след това няма как да не стане по-добре. Мисля тук като моя приятел Стоян Радев – подобни апокалиптично-мазохистични сценарии са илюзорни, самият им „жанр” не допуска хепиенд. Те преди време накараха убедени опоненти на БСП да гласуват за Първанов, после за Станишев и не виждам до какво добро доведе това за страната, пък и за техния душевен мир.Демокрацията не е идеология, тя е Свръхаз и за мен вече е ясно, че най-напред трябва да се случи на хората и между хората, да предизвика ценностната им преориентация и чак тогава да получи политическо представителство, „да дойде на власт”. Обратният път – първо политическите декларации, а после културните ценности, е на симулираната демокрация, която е изключително удобно алиби – минава дори пред ЕС, за задкулисни машинации и корупция. Ако гражданите не са демократи, държавата им няма как да е демократична, защото именно те трябва да я принудят да бъде такава.Така че отговорността не е политическа, а е риторическа – тя е в убедителното публично говорене, което да разширява камерната социална среда на хората с демократично мислене, докато получи електорална тежест.Ладно. Что делатъ? (смях)Виждам, че ти вече си разбрал какво – упражняваш си руския (смях). По-горе от билото, Нойзи! Идват следващите покопания, които очакват своя „Егоист”. Случи се така, че ти създаваше предишния, а аз го закрих. Но това беше само генерална репетиция. Истинският спектакъл, от който ще зависи мястото ни на културната карта, предстои. Б-р-р-р-р…Oще: на   NB! Адвокатът на OFFNews.bg напомня: препечатването на този текст (изцяло или отчасти) става само с изрично писмено разрешение от OFFNews.bg и автора.", "date": "2019.10.05", "title": "Доц. Георги Лозанов: 'Свръхаз'-ът и трагичният ни колективизъм"}
{"url": "https://offnews.bg/politika/premierat-borisov-pristigna-na-rabotno-poseshtenie-v-oae-712556.html", "text": "Премиерът Бойко Борисов пристигна на работно посещение в Обединените арабски емирства (ОАЕ), съобщава профилът на Бойко Борисов във Фейсбук.В рамките на двудневната визита Борисов ще проведе среща с престолонаследника на емирство Абу Даби и заместник-върховния главнокомандващ на въоръжените сили.Ще бъдат обсъдени и възможности за конкретни проекти в областта на инвестициите, икономиката, транспорта, високите технологии, енергетиката, туризма и сигурността.В българската делегация са министрите на финансите Владислав Горанов и на икономиката Емил Караниколов.В рамките на визита премиерът Борисов ще се срещне с престолонаследника на емирство Абу Даби и заместник-върховен главнокомандващ на въоръжените сили на Обединените арабски емирства шейх Мохамед бин Зайед Ал-Нахаян.", "date": "2019.10.05", "title": "Премиерът Борисов пристигна на работно посещение в ОАЕ"}
{"url": "https://offnews.bg/112/185-hil-leva-sa-otkradnati-ot-bankov-ofis-v-sofia-712550.html", "text": "185 хил. лева са откраднати от офис на банка, намиращ се в хипермаркет на столичния бул. Европа, съобщава БНР.По първоначална информация парите са взети от сейф по време на почивка на служителите.Полицейската охрана в района е засилена, случаят се разследва.", "date": "2019.10.05", "title": "185 хил. лева са откраднати от банков офис в София"}
{"url": "https://offnews.bg/politika/bsp-i-mladen-timchev-poeha-po-patia-na-pobedata-v-sandanski-712548.html", "text": "„Няма да ви давам гръмки обещания, но ви давам дума, че ще работя с всички сили градът ни да се превърне в по-добро място за живеене”. Това заяви пред кандидат-кметът на БСП за Сандански Младен Тимчев.Той запозна присъстващите с най-важните акценти в предизборната си платформа, която съдържа ключови решения за развитието на курортния град и съставните му села. Тимчев подчерта, че проблемите пред Сандански са много и трудни за решаване, тъй като липсва реална политика за местно развитие, както и реформи и инвестиции.Кандидат-кметът разкри, че през следващите 4 години няма да има реална възможност да се провежда общинска политика с евросредства и ще трябват нови инвестиционни идеи и подкрепа на местната икономика. Според него се налага да се направят редица малки неща, от които ще има голям сумарен ефект. Тимчев обясни, че реализирането на проекти с държавно или европейско финасиране не решава големите проблеми, свързани с трудовата заетост и с демографията.Програмата му предлага решения за всички сектори от икономическия, социалния, културния, спортния, образователния живот. Предвижда се изграждане на Дом за възрастни хора в град Сандански, целенасочени действия за масов спорт и здраве на младите хора. Тимчев ще заложи на финансова дисциплина в общината, на преодоляване на задълженията и дефицитите, ще се премахнат непрозрачните граждански договори, ще се стабилизират общинските дружества, ще се прекрати практиката тези дружества да бъдат хранилки за политически цели. Ще има прозрачни обществени поръчки и подкрепа на местните фирми.„Ако получа доверието ви, до 3 месеца ще въведа публичен регистър на всички договори. В община Сандански ще се предлагат качествени административни услуги, ще се въведе нова практика при избора на служители.Всяко населено място ще има свой бюджет и местните хора сами ще решават как да се изразходват тези средства. “Приоритет за мен и екипа ми ще е екологията и озеленяването на града, ще превърнем градския парк „Свети Врач” в оазис. Общината ще полага повече грижи за общинската инфраструктура, ще се премахне практиката – усвоено, изградено и забравено”, увери своите съмишленици Младен Тимчев.„Участвам в тези избори, за да подкрепя като гражданин един достоен, интелигентен и работещ човек, който се нагърбва с огромна отговорност”, каза от трибуната архитект Васка Терзиева-Рачова, която е част от силния отбор на БСП и Младен Тимчев и кандидат за общински съветник.Гост на откриването на предизборната кампания на Младен Тимчев бе и зам.-председателят на парламентарната група на БСП – Христо Проданов. „Знаете ли с какво е известен Сандански за един външен човек? С къщите за гости, с минералната вода, която стигна до хотела на кмета. Вие сте хората, които искате промяна. Вие всички заедно можете да имате по-добър живот във вашия град с Младен Тимчев и нашите кандидати за общински съветници”, каза Проданов.Дългогодишният бивш председател на БСП в Сандански - Андон Андонов, също изрази категоричната си подкрепа за кандидатурата на Младен Тимчев за кмет на общината. Той увери всички в залата, че Сандански ще има шанс да успее само при едно условие – Младен Тимчев да е кмет.", "date": "2019.10.05", "title": "БСП и Младен Тимчев поеха по пътя на победата в Сандански"}
{"url": "https://offnews.bg/temida/sadat-v-plovdiv-ostavi-v-aresta-trimata-inspektori-ot-dai-obvineni-za-712552.html", "text": "Пловдивският окръжен съд остави в ареста тримата инспектори от ДАИ, обвинени за получаване на подкупи от транспортни фирми, предава БНР.Тримата бяха арестувани на работните си места през седмицата, при акция на ДАНС.Срещу тях са повдигнати обвинения за изнудване, вземане на подкуп и злоупотреба със служебно положение.По време на заседанието на съда стана ясно, че при събирането на доказателства за дейността им са използвани специални разузнавателни средства.Определението на съда подлежи на обжалване в тридневен срок.", "date": "2019.10.05", "title": "Съдът в Пловдив остави в ареста тримата инспектори от ДАИ, обвинени за подкуп"}
{"url": "https://offnews.bg/obshtestvo/fandakova-sledim-v-realno-vreme-natovarvaneto-na-vsiaka-linia-na-grad-712545.html", "text": "Една от големите задачи, която трябва да решим в следващата година, е да увеличим привлекателността на градския транспорт. Първите стъпки са изграждането на метрото, нови автобуси, тролеи и трамваи, а втората - по-бърз и удобен градски транспорт. С електронната система за таксуване, която се изгражда, ще следим в реално време натоварването на всяка линия. Това ще ни позволи да реагираме с допълнително транспортно обслужване там, където е необходимо“. Това обясни кандидатът за кмет на София Йорданка Фандъкова по време на среща с IT експерти от българската софтуерна компания Develop Soft.През 2020 г. електронната система за таксуване в градския транспорт ще бъде завършена и ще даде възможност пътуването да се заплаща според реално изминато разстояние или време. Системата осигурява повече удобство за гражданите и слага край на опашките, защото всяка карта или билет ще могат да се купуват и зареждат през телефона, компютъра или банкова карта.„За сигурността на пътниците и водачите във всички автобуси, тролеи, трамваи и метровлакове в момента се поставят камери. Системата за видеонаблюдение ще е част от системата за сигурност, която изградихме и разширяваме“, допълни Фандъкова. Тя подчерта, че средната скорост на градския транспорт трябва да бъде увеличена. „Това става чрез системата за управление на трафика, която осигурява приоритетно пропускане на колите на градския транспорт през кръстовища, когато изостават от графика си. За това помагат и бус лентите, и камерите за контрол, които поставихме“, обясни тя.По време на срещата беше обсъдена и стратегията за създаване на електронна община и дигитализация на процесите и услугите за гражданите и бизнеса. „Нашата цел е да осигурим удобство и бързина при използването на всички административни услуги за гражданите. Анализите показват, че 2-3 дни всяка година хората отделят за попълване на документи, свързани с администрацията. Нашата цел е да спестим максимално това време на гражданите и на бизнеса“, каза Йорданка Фандъкова.„Целта ни с дигитализацията на общината е да използваме знанията и уменията на български IT компании. Те ще могат да създават продукти за София, които в последствие да продадат на други градове. А не както е сега български IT компании създават продукти на чужди градове, а ние тук не се възползваме от това, което те правят“, каза Владимир Данаилов, кандидат за общински съветник от листата на коалиция ГЕРБ-СДС.", "date": "2019.10.05", "title": "Фандъкова: Следим в реално време натоварването на всяка линия на градския транспорт и синхронизираме разписанията"}
{"url": "https://offnews.bg/politika/pp-niama-takava-darzhava-s-lider-slavi-trifonov-be-uchredena-v-palna-712547.html", "text": "В София, на закрито за медиите събрание, беше учредена партията на Слави Трифонов и неговия екип. Тя e с името „Няма такава държава”.Учредяването на партията беше със строг пропускателен режим, не се допускаха медии и граждани. Пропускаха се само предварително обявени делегати, които се събираха часове преди обявения начален час в зала в столичния квартал „Лозенец“. Повечето от тях - млади хора. Сред учредителите са и сценаристите на „Шоуто на Слави“ Тошко Йорданов, Филип Станев и Ивайло Вълчев, видя репортер на OFFNews.Информацията за учредяването на политическата партия на Слави Трифонов потвърдиха делегати на събранието при напускане на залата.Със сигурност се знае, че името на новата партия е „Няма такава държава“ и за неин лидер е избран Слави Трифонов.Делегатите бяха инструктирани да не коментират нищо пред медии. Сред тях бе и спортният журналист Крум Савов.Пред „Хоризонт“ един от тях заяви, че Слави Трифонов има четирима заместници, трима от тях са сценаристите Тошко Йорданов, Филип Танев и Ивайло Вълчев. Четвъртият заместник-председател на партията „Няма такава държава“ не стана ясен, но всичко това е неофициална информация.Очаква се от новосформираната партия да изпратят до медиите подробности за приетия устав и ръководство на партията.Съгласно закона са необходими поне 500 делегати, които да приемат устава и да изберат ръководството на новата партия.На първото официално събрание делегатите трябваше да гласуват учредителната декларация, приета още на 26 юли при събирането на Инициативния комитет.В нея бъдещата партия се обяви за мажоритарна избирателна система, намаляване на броя на народните представители наполовина, реално въвеждане на дистанционно и електронно гласуване на изборите и референдумите, пряк избор от гражданите на директори на полицейски и областни районни управления, както и пряк избор на главния прокурор и на омбудсмана.", "date": "2019.10.05", "title": "ПП Няма такава държава, с лидер Слави Трифонов, бе учредена в пълна секретност"}
{"url": "https://offnews.bg/temida/sadat-ne-puska-ivancheva-i-petrova-da-izlizat-ot-domovete-si-za-prediz-712524.html", "text": "Шефът на Апелативния специализиран наказателен съд Георги Ушев е отказал разрешение на Десислава Иванчева и Биляна Петрова да излизат от домовете си, за да водят предизборна кампания. Това съобщиха на фейсбук страниците си Иванчева и Петрова, които са под домашен арест след присъди за подкуп на първа инстанция. Ушев е разпределен да гледа делото срещу тях в АСнС на 9 октомври. Съдебното решение постановява, че домашният арест може да се нарушава с разрешение на съда при причини, \"свързани с правото на живот и здравеопазване\". Искането на Петрова е за участие в предизборни мероприятия от 4 до 13 октомври. Именно него съдът оставя без уважение. В разрез с Конституцията на Република България и Изборния кодекс, този състав ни лиши от възможност да водим кампания наравно с другите кандидати, като за пореден път ни отказа всякакви излизания във връзка с изборите - участия в ТВ дебати, срещи с хората, участия в мероприятия и т.н., коментира Биляна Петрова. От поста й във фейсбук става ясно, че съдебният отказ е обжалван. В случай, че жалбата не успее, ще напишем отворено писмо до медиите, с което ще ги поканим да дойдат в домовете ни, за да получим поне от тях възможност да се доближим до равнопоставено участие в изборната кампания, допълва Петрова.Абсурден е \"Ушевизма\", че при \"Домашен арест\" ни гарантира само правото на живот и здравеопазване, но ни лишава от всички други права. Това е поредното изтезание, което Специализираният народен съд ни налага. Смятам, че поръчката е активирана отново - този път съдът забравя за разделението на властите и пПряко се намесва в политиката и изборите за кметове и общински съветници, пише още Петрова.", "date": "2019.10.05", "title": "Съдът не пуска Иванчева и Петрова да излизат от домовете си за предизборни изяви"}
{"url": "https://offnews.bg/sviat/tramp-sasht-niama-da-izdavat-vizi-na-imigranti-bez-zdravna-zastrahovk-712529.html", "text": "Американските власти няма да допускат в страната имигранти без здравни застраховки или без финансова възможност да покриват медицинските си разходи, съобщи президентът Доналд Тръмп.Консулствата на страната ще издават визи само на потенциални имигранти, които докажат, че няма да бъдат \"в товар\" на системата на здравеопазване, добави президентът.В САЩ законните имигранти три пъти по-често нямат здравна застраховка в сравнение с местните граждани, посочва той.Мярката влиза в сила от 3 ноември.", "date": "2019.10.05", "title": "Тръмп: САЩ няма да издават визи на имигранти без здравна застраховка"}
{"url": "https://offnews.bg/ikonomika/paypal-napuska-libra-proektat-na-facebook-za-svetovna-digitalna-valu-712531.html", "text": "Американската компания за онлайн разплащане PayPal Holdings Inc обяви, че напуска Libra - организацията, ръководена от Facebook в опит за изграждане на глобална цифрова валута (криптовалута) Libra, съобщи Ройтерс.Paypal е първият член, който излезе от групата.„Ние продължаваме да подкрепяме стремежа за Libra (в превод - Везни, б.р.) и очакваме да продължим диалога за начините за съвместна работа в бъдеще“, казва PayPal в изявление.В отговор базираната в Женева Aсоциация Либра на везни заяви, че е наясно с предизвикателствата предстоящи ѝ опитите да „пренастрои“ финансовата система.„Промяната, който ще пренастрои финансовата система към хората, а не към институциите, които ги обслужват, ще бъде трудна. Ангажираността към тази мисия е по-важна за нас от всичко друго. По-добре е да знаем за тази липса на ангажираност сега, а не по-късно “, се казва в съобщението на асоциацията Везни. От Facebook досега не са направили коментар.Facebook обяви, че планира да пусне дигиталната валута през юни 2020 г. в партньорство с други членове на \"Асоциация Либра\", но проектът бързо се сблъска със скептични регулатори по целия свят, допълва \"Ройтерс\".", "date": "2019.10.05", "title": "Paypal напуска Libra - проектът на Facebook за световна дигитална валута"}
{"url": "https://offnews.bg/politika/shte-ima-li-naj-nakraia-istinska-bitka-za-kmet-na-pazardzhik-712163.html", "text": "Изборите на 27 октомври са вероятно първите от 2011-а година насам, в които отговорът кой ще е бъдещият кмет не е предварително ясен. Истинска битка се задава между настоящия градоначалник и вече трети мандат кмет Тодор Попов и кандидатът на ГЕРБ Иван Панайотов.Доскоро никой не допускаше сериозно, че след 27 октомври ще има промяна в управлението на града. Попов \"царува\" в Пазарджик от 2007-а, което ще рече, че партията на Борисов никога не е имала свой кмет в града. Попов, който досега винаги се кандидатираше като независим, без изненада отива за четвърти път на избори. Този път е издигнат от местна коалиция („Новото време“) от малки формации. В нея влизат \"ВМРО - Българско национално движение\", \"Новото време\", \"Обединени земеделци\" и \"Съюз на свободните демократи“. И макар мнозина в града все още да са убедени, че мандат номер 4 му е в кърпа вързан, не на същото мнение са хората на ГЕРБ. Този път партията на Борисов е решена да хвърли сериозни усилия в кампанията на своя кандидат - Пожарникарят на годината Иван Панайотов.За тези местни избори в Пазарджик се регистрираха седем кандидати за кмет. Повечето от тях вече са се явявали на кметски избори, а други са настоящи общински съветници.БСП този път не издигна свой кандидат, а подкрепя местния предприемач Благо Солов. В момента той е общински съветник от коалиция \"Съюз за Пазарджик - НФСБ и НС\", а на предишните избори също се кандидатира за кмет и остана трети с 14,53%. Неговата кандидатура не се приема еднозначно. Той е добре познат в областта покрай участието си в местната власт и веригата мебелни магазини \"Явор\", чийто създател е. Подкрепят го и \"Земеделски народен съюз\", \"Партия на зелените\", \"Социалдемократическа партия\", НФСБ, и \"Движение за радикална промяна Българската пролет\".Издигнатият от ГЕРБ Иван Панайотов е дългогодишен ръководител на пожарната в областта, наскоро излезе в пенсия, родом е от Панагюрище. Дългата му кариера начело на дирекцията го прави достатъчно разпознаваем и одобряван в лично и професионално качество, затова има силни шансове да стигне до балотаж. Дали силите ще му стигнат за повече? Традиционно ГЕРБ няма силни позиции в Пазарджик – видно и от продължителното управление на Попов. В надпреварата не за пръв път влиза и бившият шеф на Националната служба за сигурност Арлин Антонов (\"Български социалдемократи\"). Кариерата на Антонов се развива стремглаво от Пазарджик - след емблематичната полицейска акция в ромския квартал \"Изток\" (\"Токайто\") от 1992 г. Това е период, в който престъпността в \"Токайто\" излиза от контрол - махалата е терен за проституция, бели робини, убийства, наркотици, оръжие. Рано сутринта на 28 юни ромският квартал осъмва плътно блокиран от полицейски части. Започва претърсване сграда по сграда, човек по човек. Спасени са 70 момичета, вързани, насилвани и обучавани за проститутки. Сред тях е и отвлечена и брутално изнасилена многократно жена, която по-късно издъхва. Полицията трупа камари откраднати вещи, наркотици, оръжие. Следват присъди за няколко души, а скоро след това Антонов е повишен до шеф на НСС. Кандидатирал се е за кмет и преди. Макар да е уважаван в Пазарджик, Антонов от години не живее в града и трудно би се преборил за мястото на кмет.\"Демократична България - обединение\" издига Николай Янев - син на местен строителен предприемач, който е в листата с общински съветници на ГЕРБ.Със свой кандидат за кмет излиза \"Атака\" - това е Цанко Бангьозов. Учителят по български и литература сега е общински съветник.Местната коалиция \"Алтернативата на гражданите\" (АБВ, \"Движение 21\" и \"Алтернативата на гражданите\") издига Атанас Шопов - също общински съветник - от АБВ.Победа за големия отсъстващ в изборите?Големият отсъстващ в Пазарджик на тези местни избори е ДПС и това не изненадва никого. По традиция, движението не излиза със свой кандидат в областния град, а играе в по-малките общини. Усещането, че победата ще отиде именно при тях, обаче е неизбежно. В последните два парламентарни избора именно 13 МИР Пазарджик е избирателният район, от който депутат става Делян Пеевски. Подкрепата за него набъбва не с гласове от Пазарджик, а от селата и други общини.Името на настоящия кмет и на знаковия ДПС-депутат често се споменават заедно. Анализатори и журналистически публикации на местните избори през 2015 г. отбелязаха, че Тодор Попов печели много убедително в селата точно в секции, в които през 2014-а ДПС е спечелило също така убедително парламентарните избори.Сред по-явните връзки с ДПС е и фактът, че Попов бе подкрепен за председател на Националното сдружение на общините именно от ГЕРБ и ДПС.Успешен кмет или успешен играчВ дванайсетте си години като кмет Тодор Попов несъмнено има заслуги в развитието на града, който \"живна\" и се разкраси след двата поредни мандата на Иван Евстатиев (БСП). По времето на Попов бе и първият основен ремонт на центъра на Пазарджик \"от демокрацията насам\", който завърши със спорен естетически резултат. Въодушевлението на жителите взе да охладнява, след като дълбоките социални и икономически проблеми не помръднаха - в града лесно работа не се намира, високите заплати са изключение, местният бизнес върви трудно, а младите хора рядко виждат перспектива и напускат бързо след завършването си. Една от групите, от които кметът се радва на стабилна подкрепа, е тази на пенсионерите. Пред камери Попов прегръща дамите от местните клубове и ги нарича \"моите абитуриентки\", помага за дейността на клубовете и за организиране на излети и други мероприятия.Междувременно, управлението му бе белязано с две знакови събития.  през януари 2015 г. И досега извършителят не е открит. През април 2015-а разследване на bTV пък показа , в което живее кметът в пазарджишкото село Паталеница.На четирите си явявания на избори Попов никога не е бил издиган от голяма партия. Въпреки това изглежда работи успешно с целия спектър и изглежда владее отлично политическата игра. На изборите досега се явява и печели като независим. Като такъв спечели и първите си два мандата, а подкрепа за него тогава обяви СДС.През 2015 г. на балотажа в Пазарджик до урните отидоха 35 026 избиратели от общо 102 565. Това прави 34,15 на сто избирателна активност. Попов взе 58,98% (близо 20 000 гласа). Втори остана кандидатът на ГЕРБ Найден Шопов с 14 000 гласа (41,02%).", "date": "2019.10.05", "title": "Ще има ли най-накрая истинска битка за кмет на Пазарджик?"}
{"url": "https://offnews.bg/futbol/kadrovi-problemi-machat-ludogoretc-predi-derbito-s-levski-712527.html", "text": "Футболистите от десния фланг на Лудогорец в мача с Ференцварош в Будапеща са под въпрос за мача с Левски. Сблъсъкът със \"сините\" е утре от 20:15 часа в Разград.С травми през второто полувреме на \"Групама Арена\" напуснаха Сисиньо и Джоди Лукоки. Бразилският бек бе заменен в 69-ата минута, след като получи ритник от противник и не успя да продължи.Дясното крило Лукоки пък се контузи още в началото на втората част. Той получи разтежение в бедрото и неговото състояние е по-тревожно. На двамата им предстоят изследвания днес, които ще покажат дали ще са на линия за сблъсъка със \"сините\", пише \"Тема Спорт\".От треньорския щаб обаче не изглеждат притеснени: \"Имаме достатъчно класни състезатели. Не е приятно да се получават травми, но разполагаме с хора, които могат да заменят отсъстващите\".Вместо Сисиньо вдясно на защитата могат да играят Икоко или Манолев - първият влезе срещу Ференцварош. Лукоки пък може да бъде заместен от Жоржиньо, който започна началото на сезона като титуляр.", "date": "2019.10.05", "title": "Кадрови проблеми мъчат Лудогорец преди дербито с Левски"}
{"url": "https://offnews.bg/112/9-pozharni-i-nad-20-pozharnikari-gasiha-sgrada-v-industrialnata-zona-n-712532.html", "text": "7 екипа огнеборци гасиха пожар на покрива на фирмена сграда в индустриалната зона в Плевен.Сигнал за инцидента е подаден в 7:02 ч тази сутрин.Към мястото са потеглили веднага 7 пожарни с 19 пожарникари от Плевен, а допълнително натам са насочени и два екипа т пожарните дирекции в Ловеч и Габрово.За под два часа огънят е локализиран на втория етаж, където се намира цех за пакетиране и охлаждане на месни изделия - безпрозоречна сграда със стоманобетонна конструкция. Малко по-късно пожарът е изцяло потушен.При инцидента няма загинали или пострадали. Унищожен е вторият етаж, готова продукция и съоръжения. Съдействие за водоснабдяването са указали служители от ВиК с водоноски. Същевременно на място е изпратен и химически автомобил с измервателна апаратура, която на този етап не отчита вредности във въздуха, застрашаващи жителите на града, съобщава от МВР.В момента остават два екипа от експерти, които извършват разчистване и оглед на мястото на произшествието. Тепърва ще се установяват и причините за възникналия инцидент.", "date": "2019.10.05", "title": "9 пожарни и над 20 пожарникари гасиха сграда в индустриалната зона на Плевен"}
{"url": "https://offnews.bg/politika/ninova-v-targovishte-v-mnogo-obshtini-tcakat-ekologichni-bombi-712533.html", "text": "“Тук съм, за да подкрепя кандидата за кмет Рая Матева и листата за общински съветници - съчетание от младост, енергия и ентусиазъм, но и мъдрост и опит”.Това заяви председателят на БСП Корнелия Нинова при посещението си в Търговище. По думите ѝ хората помнят силния период в управлението на общината, когато Красимир Мирев от БСП е бил кмет. Тя подчерта, че всички проекти, изпълнени през последните години от кмета на ГЕРБ са подготвени от Мирев и от екипа му.“Голямото предизвикателство пред нашия сериозен отбор е да върне социалната община Търговище. В последните години управлението направи тежко отстъпление от социалната политика. Въведе такси на преди това безплатните детски градини - сега ще трябва да ги премахнем. Увеличи местни данъци и такси многократно. Ангажимент на нашия екип е да не се вдигат местни данъци и такси”, каза още Нинова. Тя постави и друг въпрос - по думите ѝ екологични бомби цъкат в много общини.“Една от големите задачи пред кандидатите ни тук и на други места е да се справят с депата за битови отпадъци. Идвам от Разград. Там депото за отпадъци е пълно. Строителството на третата клетка не е започнато. Отпадъците се карат в съседна община. Тук, в Търговище, проблемът е още по-голям. Кметовете на ГЕРБ не са си мръднали пръста за решаване на тези проблеми. Това е и важен национален въпрос, защото не се среща само в няколко общини”, коментира Нинова.Лидерът на БСП пожела успех и на добър час на кандидатите от Търговище.", "date": "2019.10.05", "title": "Нинова в Търговище: В много общини цъкат екологични бомби"}
{"url": "https://offnews.bg/politika/vlado-buchkovski-ruskoto-vlianie-i-koniunkturnata-politicheska-situat-712537.html", "text": "Заради руското влияние, но и заради конюнктурната политическа ситуация, в Северна Македония и България отново се събудиха сили, които пречат на сближаването на двата братски народа, коментира в интервю за  бившият македонски премиер Владо Бучковски.„Онези сили от миналото, от времето на комунизма, социализма, които отдалечиха реално Македония от братска България, отново са събудени и влачат, преди всичко Македония, в нечии други прегръдки, а не в прегръдката на съвременна Европа. И се усеща тенденцията на руското влияние“, каза Бучковски в предаването „Събота 150“.„Очевидно приближаването на Македония към преговори с ЕС, вече известното членство в НАТО, отново събуди сили, които искат в тази част на Европа, на Балканите, отново да се създаде дестабилизация“, добави той.Според Бучковски  има тенденция в Македония отново да се събудят антибългарските сили, които изглеждат нервни от сближаването на двата братски народ. \"Смятам, че по-малобройни сме онези, които искрено защитават договора, сключен от България и Македония преди 2 години. Но от друга страна имам усещането, че и в България част от сегашните политици се изплашиха от това, че окончателно ще бъде затворен Македонският въпрос и нещата ще се върнат в естественото им русло. Ние, естествено, трябва да сме съюзници, тъй като Македония, както го чувствам аз като македонец, няма по-голям приятел от България и братския български народ. Това очевидно пречи на някого и в Скопие, и в София“, заяви бившият премиер.Бучковски посочи, че в България „има тенденция една група, която изгради политическата си кариера, отдалечавайки София от Скопие, не е щастлива от това, което се случваше през изминалите две години“ след подписването да договора за приятелство между двете страни.По думите му македонското общество е възприело „негативно“ посланието от консултативния съвет при президента Румен Радев, че България подкрепя пътя на Северна Македония към ЕС и НАТО, но трябва да се очертаят „червени линии“, че евроинтеграцията ѝ няма да бъде за сметка на употребата на българската история, език и идентичност.„Ние, ако сме приятели, трябва да говорим открито какво пречи на едните и какво на другите. На мен лично, като човек, който смята, че дава сериозен принос за изграждането на истинско партньорство и съюзничество и постоянно повтаря, че ние като македонци не може да имаме по-голям поддръжник от България, ми пречи, когато след кампанията за местните избори ще се отвори темата за Македония и, условно казано, ще се поставят червени линии. Няма необходимост от червени линии. Истинските приятели разговарят открито за евентуалните проблеми и общо ги преодоляват“, каза Бучковски.", "date": "2019.10.05", "title": "Владо Бучковски: Руското влияние и конюнктурната политическа ситуация пречат на отношенията на България и Северна Македония"}
{"url": "https://offnews.bg/tenis/trudni-sapernitci-chakat-dzhokovich-v-turnira-v-shanhaj-712526.html", "text": "Световният номер 1 в мъжкия тенис Новак Джокович ще се изправи срещу Денис Шаповалов във втория кръг на турнира от сериите Мастърс в Шанхай. Това стана ясно след тегления днес жребий.Сърбинът е поставен в горната част на схемата на надпреварата. Потокът на Джокович не е никак лесен, като още в трети кръг го дебнат съперници като Алекс де Минор, Джон Иснър и Лука Пуй, а в четвъртината му са Гаел Монфис и Стефанос Циципас.Швейцарската легенда Роджър Федерер пък ще изиграе първия си официален мач, в който са заложени точки, от US Open насам.Маестрото е поставен под номер 2 в основната схема и също започва участието си директно от втори кръг. Там го очаква победителят от срещата Марин Чилич – Алберт Рамос Виньолас.Третият при поставените Данил Медведев стартира срещу Жил Симон или квалификант, а четвъртият поставен Доминик Тийм ще се изправи във втория кръг срещу представителя на домакините Дже Джън или квалификант.Григор Димитров няма да участва в тазгодишния Мастърс турнир в Шанхай, който се провежда в периода 6-13 октомври. Това стана ясно, след като организаторите на надпреварата обявиха всички имена, които получават \"уайлд кард\", а първата ни ракета не е сред тях.Анди Мъри обаче получи специалната покана и ще започне срещу квалификант в първия кръг.", "date": "2019.10.05", "title": "Трудни съперници чакат Джокович в турнира в Шанхай"}
{"url": "https://offnews.bg/obshtestvo/prohodat-na-republikata-e-otvoren-sled-tezhkata-katastrofa-712535.html", "text": "Проходът на Републиката е отворен след , при която снощи загинаха четирима души, съобщиха от Областната дирекция на МВР в Стара Загора.Инцидент стана в началото село Пчелиново при удар между два автомобила. В едната от колите е пътувало семейство от град Шивачево. При челен сблъсък техният автомобил се е запалил. В него са пътували баба, дядо и двете им внучета.Работата по изясняване на причините за катастрофата продължава.", "date": "2019.10.05", "title": "Проходът на Републиката е отворен след тежката катастрофа"}
{"url": "https://offnews.bg/politika/kaloian-pargov-bsp-se-opita-da-predizvika-3-referenduma-712541.html", "text": "„В последните 10 години БСП се опита да предизвика 3 референдума. Те бяха „за\" и „против\" концесията на „Софийска вода\", презастрояването в „Младост\" и РДФ-инсталацията в ТЕЦ „София\". Това каза лидерът на БСП – София и водач на листата за общински съветници Калоян Паргов в предаването „Седмицата\" по Дарик радио.Той посочи, че за благоустрояването на столицата е важно решаването, най-вече, на проблемите, свързани с кварталната инфраструктура и освобождаването на София от задръстванията. „Трябват повече инвестиции в мащабни проекти, като например разширението на Ломско шосе\", счита Паргов.Той подчерта, че София трябва да се развива на север. Според него проблемите със застрояването и сблъсъка между частните и публичните интереси, които се развиха в последните години, могат да се решат, като се даде нова посока на развитие на София. „Едната е в северната част, другата е в югоизточната. В тези части трябва да има жилищна зона. Индустриалната зона можем да я разположим в североизточната част\", каза Паргов.Според председателя на БСП - София увеличаването на данъците и таксите не е решение на проблемите в столицата.Лидерът на столичните социалисти обясни, че Столична община има косвено отношение към увеличаването на раждаемостта. Паргов изброи какви условията за отглеждане на дете трябва общината да осигури - достъп до детска градина и ясла, образователната инфраструктура, възможности за родителите като данъчни облекчения или стимули, например жилищна политика.Калоян Паргов бе категоричен, че общината трябва да се подготви и да поеме управлението на водоснабдяването и канализацията, чрез собствени структури, като припомни, че БСП от много години е против концесията на „Софийска вода\".По темата за трафика в София той каза, че основното нещо е изграждането на тангенти, както и разширяването на основни пътни артерии. „Безплатен градски транспорт е постижима цел, за която трябва да се работи постъпателно. Това означава да има съвсем различен модел на разходване на средствата\", убеден е Паргов.", "date": "2019.10.05", "title": "Калоян Паргов: БСП се опита да предизвика 3 референдума"}
{"url": "https://offnews.bg/izvan-terena/konar-makgregar-se-izpravia-pred-temida-sled-skandala-v-zavedenieto-712528.html", "text": "На ирландската суперзвезда в смесените бойни изкуства Конър Макгрегър бе повдигнато обвинение за побой над възрастен мъж в заведение в Дъблин.Това се случи през средата на август, когато се появиха възмутителни кадри от видеокамера във въпросния пъб. Там ирландецът е забелязан да влиза в спор с възрастен човек, след като мъжът отказва да опита вкуса на уискито на Макгрегър.Сега Макгрегър ще трябва да се яви в съда на 11 октомври, като в най-лошия сценарий той може дори да влезе в затвора за 6 месеца и да заплати глоба в размер на 1500 евро, каквато е максималната възможна присъда за подобно деяние.На видеото се вижда как Макгрегър се опитва да накара седящия до него човек да пие от уиски от неговата марка. Мъжът отказва и моментално получава ляв прав удар в лицето, а хората в заведението са видимо шокирани от случилото се., но едва ли ще се размине само с това.", "date": "2019.10.05", "title": "Конър Макгрегър се изправя пред Темида след скандала в заведението"}
{"url": "https://offnews.bg/politika/slavi-uchrediava-partiata-si-pri-zakriti-vrata-shte-se-kazva-pp-niama-712539.html", "text": "При закрити врата започна учредителното събрание на политическата формация на Слави Трифонов.Учредителите се събираха в 12 ч в столичната зала \"Рейнбоу плаза\" (близо до болница \"Токуда\").Събитието е организирано при строго нареждане медии и външни лица да не бъдат допускани в сградата, видя репортер на OFFNews.Репортерите чакат на входовете на залата пристигането на Трифонов. Малко преди обявеното за 14:00 начало на събранието в залата се допускаха само хора с баджове \"Учредител\". От баджовете стана ясно, че проектът се казва \"Политическа партия \"Няма такава държава\". Логото на партията е синя ръка на бял фон, върху която е българският трибагреник.Пет минути преди началния час с черен джип \"Рейндж роувър\" на задния вход пристигна Слави Трифонов. Той бе придружен от охрана и не се спря да разговаря с никого.По закон учредителите трябва да са поне 500 души.Граждани, желаещи да се включат в учредителното събрание, но нямат предварителна акредитация, не са допускани до залата, видя още OFFNews.Очаквайте подробности.", "date": "2019.10.05", "title": "Слави учредява партията си при закрити врата. Ще се казва ПП Няма такава държава"}
{"url": "https://offnews.bg/obshtestvo/lovat-na-divi-svine-e-razreshen-ot-dnes-712519.html", "text": "Груповият лов на дива свиня започва от днес. По време на новия сезон ловът ще бъде разрешен три дни седмично, вместо досегашните два дни. Целта е да се намали популацията на дивата свиня, която се счита за основен разпространител на заразата от заболяването Африканска чума по свинете (АЧС). Ловуването ще се извършва по график, утвърден от директора на съответното държавно горско или ловно стопанство, съобщиха от Министерството на земеделието. Независимо, че на много места популацията е засегната от вируса на АЧС, усилията за справяне с болестта при питомните свине позволиха да отпаднат част от ограниченията по отношение на достъпа и ловуването в инфектираните зони. Над 60 пъти се намалява площта на територията, в която ще важи забрана за извършване на всякакви дейности, в това число и лов, след установен случай на АЧС. Забранената зона от 200 кв.км се намалява на 3 кв.км. Съгласно новите указания се намалява и срокът за забраната – от 60 на 30 дни. След изтичането на първия месец се допуска индивидуален лов, лов с капани и лов без кучета, а след изтичането на втория месец и групов лов с кучета.Определя се инфектирана 200 кв. км. зона около установен случай на диво прасе с АЧС. В нея попадат забранената площ от 3 кв. км., както и други две санитарни зони. В първата санитарна зона от 27 кв.км. се разрешава индивидуален лов, лов с капани и групов лов без кучета. Във втората санитарна зона се разрешават всички видове лов на дива свиня.В документа са посочени и мерките за биосигурност, които ловните дружинки трябва да спазват. За провеждане на лов, ловците предварително подготвят ями за загробване на остатъците от отстреляните диви свине. Задължително трябва да се осигурят и препарати за дезинфекция и пръскачки, с които ловците да обработят използваните инструменти, облеклото, обувките, оръжията и принадлежностите към тях, както и автомобилите.Всички отстреляни по време на лов диви свине задължително се изследват за вируса на АЧС, като изследванията са за сметка на БАБХ. Изследването за трихинелоза остава, както досега, за сметка на ловците. До излизане на резултатите от пробите, отстреляните диви свине трябва да останат за съхранение в хладилни съоръжения.Продължават претърсванията в ловностопанските територии за установяване на животни с нетипично поведение или вече загинали животни. С цел стимулиране на претърсването, в заповедта е разпоредено държавните горски стопанства и държавните ловни стопанства да изплащат по 150 лева за намерен труп на дива свиня и по 50 лева за отстреляна дива свиня при индивидуален лов.", "date": "2019.10.05", "title": "Ловът на диви свине е разрешен от днес"}
{"url": "https://offnews.bg/lajfstajl/naj-avstralijskoto-po-viasat-nature-i-viasat-explore-712349.html", "text": "Най-новият сезон на супер успешните „Австралийски търсачи на злато“ дебютира по на 7 октомври, понеделник.За най-запалените фенове на поредицата каналът за мъже на Viasat World е подготвил 48-часов маратон с предходните сезони в събота и неделя, 5 и 6 октомври.По-умерените фенове на Австралия могат да прекъснат за час в неделя, 6 октомври, за да проследят премиерата на „Ветеринар в пустошта“ от 14:00 часа по .В четвъртия сезон на \"Австралийски търсачи на злато\" (всяка вечер от понеделник, 7 октомври, в 21:15) се появява нов екип от щата Виктория. Неговата цел е да открие късове на стойност милиони долари, имайки предвид, че на тяхна територия е открито най-голямото наносно злато на планетата.Докато новаците преследват чудовищната си мечта, опитните търсачи на злато планират нови операции, разработват нови територии и се отправят още по на север в суровите условия на Западна Австралия. Без да се страхуват от отровните змии, свирепия пек и собствените си слабости, златотърсачите преследват по-упорито отвсякога целите си за забогатяване.Този месец Австралия превзе документалните канали на Viasat World. Рубриката „Дивата Австралия“ стартира по Viasat Nature още на 1 октомври и показва изумителни документални филми като „Големия бариерен риф“ на Сър Дейвид Атънбъро, „Магическата Австралия“ и „Дивата Австралия“ всеки делничен ден от 21:45 часа.\"Ветеринар в пустошта\" (започва от неделя, 6 октомври, в 14:00 часа) ще ви срещне с Рик Фени - ветеринар с 40-годишен опит, семейството му и мрежата му от ветеринарни клиники, които показват какво е да се работи с животни в най-враждебните условия в Западна Австралия.Рик е един от най-интересните ветеринари в света - от началото на кариерата си той се придвижва с каравана и поддържа този начин на живот оттогава. Той редовно се впуска в пътешествие от 3000 км през цяла Западна Австралия, за да посети отдалечени клиенти, ветеринарните си клиники и семейството си. Поредицата показва сина на Рик Ед - морски биолог и експерт по акулите, неговата дъщеря и колежка Луиза Фени и екипите от отдадени млади ветеринари, които работят в многобройните му клиники в Западна Австралия.", "date": "2019.10.05", "title": "Най-австралийското по Viasat Nature и Viasat Explore"}
{"url": "https://offnews.bg/obshtestvo/sv-haritina-zaginala-zasipana-s-goreshti-vagleni-712384.html", "text": "Църквата почита днес св. мъченица Харитина. Света Харитина живяла в края на третия и началото на четвъртия век. Родината й е Понт, североизточна област на Мала Азия. Докато била още малка, останала сираче. Взел я в дома си един богат и състрадателен човек на име Клавдий. Възпитал я като своя дъщеря.Като пораснала тя започнала да прави впечатление не само с телесната си красота, но и с добрия си характер, с кротост, целомъдрие, чиста мисъл и светла вяра в Бога. Вярващите й се радвали. На невярващите тя говорила за Спасителя и им сочела пътя на истината.В началото на четвъртия век настанало жестоко гонение. До началника на окръга, където тя живеела, стигнал донос за нейната християнска дейност. Била повикана на съд. Дометиан, тъй се казвал началникът, я запитал: Вярно ли е това, че си християнка? Вярно ли е това, че ти заблуждаваш хората да стават християни?Харитина отговорила: Истина е, че съм християнка. Истина е също, че от вашата нечиста вяра привеждам хора към моя Господ Исус Христос.Разярен, началникът заповядал да я бият безпощадно. След това е препратил на съд при областния управител.Напразно управителят правел опити да я убеди да се отрече от своята християнска вяра. Като почувствал безсилието си, той заповядал да й острижат косата, да сипят горещи въглени върху главата и тялото й. Накрай я осъдил на обезчестяване. Така в онова време често постъпвали египетските съдии. Но светата девойка се помолила на Бога и тъй издъхнала, като запазила непорочно девството си.Тялото й било сложено в чувал с пясък и хвърлено в морето. След три дни морските вълни го изхвърлили на брега. Сам Клавдий погребал света мъченица Харитина.", "date": "2019.10.05", "title": "Св. Харитина загинала, засипана с горещи въглени"}
{"url": "https://offnews.bg/obshtestvo/valezhite-spirat-dnes-oblatcite-otstapvat-712494.html", "text": "Валежите спират днес, облачността над цялата страна ще се разкъсва. Ще духа слаб до умерен северозападен вятър.Максималните температури ще са между 15 и 20 градуса.Над планините облачността ще е променлива, по-често значителна, със слаби валежи от дъжд, главно в Странджа-Сакар. Ще духа до умерен, по високите и открити части силен северозападен вятър. Максималната температура на 1200 метра ще е около 11, а на 2000 метра – около 5 градуса.Край морето ще е облачно и дъждовно, валежите ще спрат след обяд. Максималните температури ще са между 15 и 18 градуса. По-топло ще е във водата - 21°-22°, но вълните ще са около два бала. В неделя ще бъде ветровито и облачно на отделни места са възможни краткотрайни превалявания. ", "date": "2019.10.05", "title": "Валежите спират днес, облаците отстъпват"}
{"url": "https://offnews.bg/politika/slavi-trifonov-stava-partietc-uchrediava-se-niama-takava-darzhava-712517.html", "text": "Слави Трифонов учредява партията си \"Няма такава държава\" днес по обяд в зала \"Рейнбоу плаза\" в столицата. Името на организацията идва от песента \"Нема такава държава\", в която се казва: Добър вечер уважаеми зрители. Спите ли или чакате да дойдат поредните спасители?Дали думите ще прозвучат в \"Рейнбоу плаза\" днес не е известно, тъй като времето и мястото на учредителното събрание не бяха оповестени официално, гости и журналисти не са поканени. \"Аз и моите колеги бяхме инициатори на Референдум, на който гласуваха 3 милиона и половина българи, а политическата класа се подигра с нас. С нас - българските граждани. И волята на гласувалите на законен референдум българи бе пренебрегната. Направихме всичко възможно и доказахме, че Референдумът беше успешен. В съда доказахме, че ЦИК е нарушила закона и не е отчела много повече от онези липсващи 12 хиляди гласа. След това народното събрание също наруши закона, който само беше приело, и отказа да разгледа резултатите от референдума. Ние протестирахме срещу това беззаконие и там, пред парламента, казах на политическата класа, че като не искате да ни гледате отвън, ще ни гледате отвътре. Уважаеми зрители, аз съм последователен и никога не се отказвам на средата на пътя. Затова ще създадем политически проект, който ще се казва “Няма такава държава”, чрез който по законен начин всички решения на Референдума ще бъдат превърнати във закон, обяви Трифонов на 31 юли, когато се излъчи последното предаване \"Шоуто на Слави\" по бТВ. В началото на август хората на Трифонов публикуваха учредителна декларация. Тогава бе обявено, че самото събитие е планирано за 5 октомври. Сред основните цели на „Няма такава държава“, описани в декларацията, са: засилено участие на гражданите във вземането на решения чрез референдуми, смяна на пропорционалната избирателна система с мажоритарна, намаляване на депутатите от 240 на 120, възможност за дистанционно електронно гласуване както и въвеждане на задължително гласуване на избори и референдуми. В учредителната декларация на Инициативния комитет на партия „Няма такава държава“ се предлага и пряк избор от гражданите на главния прокурор, на омбудсмана, както и на шефовете на областните дирекции и районни управления на МВР. В документа е поставена и амбициозната задача за реформиране на обществено здравеопазване, на образователната система и осъществяване на административната реформа. ", "date": "2019.10.05", "title": "Слави Трифонов става партиец, учредява се Няма такава държава"}
{"url": "https://offnews.bg/sviat/vulkanat-popokatepetal-v-meksiko-izrigna-hvarli-pepel-na-2-km-v-nebet-712520.html", "text": "Вулканът Попокатепетъл в Мексико изригна. На няколко пъти вулканът избълва лава и скали, а струята пепел към небето достигна височина от 2 километра.Висок 5 400 метра, вулканът с името \"Пушещата планина\" е вторият по височина планински масив в Мексико, припомня БНТ.Попокатепъл често се активизира зрелищно.", "date": "2019.10.05", "title": "Вулканът Попокатепетъл в Мексико изригна, хвърли пепел на 2 км в небето"}
{"url": "https://offnews.bg/sviat/tezhka-katastrofa-vze-10-zhertvi-v-rumania-712538.html", "text": "Десет души са загинали, а седем са ранени при челен сблъсък рано тази сутрин между ТИР и микробус в Източна Румъния, предаде БТА, като се позовава на съобщение на полицията.При катастрофата са загинали девет от общо 16 души, които са били в микробуса, както и шофьорът на ТИР-а. Това е един от най-тежките пътни инциденти, станали в последно време в страната, чието лошо състояние на пътищата често е критикувано от шофьорите, отбелязва агенцията.Четирима от ранените са в тежко състояние, посочи държавният секретар в министерството на вътрешните работи Раед Арафат.Четиридесет пожарникари са изпратени на мястото на инцидента, а пътят, свързващ Слобозия с Урзичени е бил затворен за движение, според службата за извънредни истуации.Сред страните от ЕС Румъния е с най-голям брой смъртни случаи, предизвикани от пътни инциденти - 96 загинали на един милион жители през 2018 г. при средна стойност за ЕС - 49 смъртни случаи при катастрофи на 1 милион души.", "date": "2019.10.05", "title": "Тежка катастрофа взе 10 жертви в Румъния"}
{"url": "https://offnews.bg/sviat/dvama-pochinali-v-hesen-sled-kato-iali-kolbasi-s-listeria-712521.html", "text": "Двама възрастни жители на германския град Хесен са починали след употреба на колбаси, произведени от компанията Wilke Wurstwaren, съобщи сп. Шпигел, цитирано от Дарик нюз. Месните продукти били заразени от листерия. Връзката между смъртта на двамата възрастни и още 37 случая на заразяване от продукция на същата компания е доказана от Института Робърт Кох.Фирмата Wilke е подала иск за стартиране на процедура за банкрут. Компанията съществува от 80 години.Телевизионният канал NOS твърди, че последните две години от листериоза в страната са починали трима души, а бременна жена е пометнала. По данни на Националния институт за здравеопазване заразяването от бактерията е станало чрез консумацията на месни изделия на компанията Offerman.", "date": "2019.10.05", "title": "Двама починали в Хесен, след като яли колбаси с листерия"}
{"url": "https://offnews.bg/politika/v-denia-na-uchitelia-borisov-si-spomni-za-majka-si-712522.html", "text": "Честит празник на всички учители! Силно ценя вашата работа и ви благодаря за старанието и грижите, които полагате за децата на България. Така премиерът Бойко Борисов поздрави преподавателите в Международния ден на учителя днес, който се чества от от 1994 г. Празникът влиза в световния календар по препоръка на ЮНЕСКО по повод годишнината от приемането на документа „Препоръки, касаещи статуса на учителя” през 1966 г. Целта на документа е да се подчертае колко е важна ролята на учителите в обществото. Борисов написа още: Майка ми беше учителка и добре знам как дълги години сте били с несправедливо малки заплати, но въпреки това винаги сте вършили Вашата работа професионално и с любов. Но времената се променят, а Вие заслужавате нещо повече от добри думи.Като премиер на България и председател на най-голямата партия в Народното събрание, потвърждавам ангажимента на правителството и управляващото мнозинство, Вашите възнаграждения чувствително да растат и условията, в които работите да стават все по-добри.Още в бюджетната прогноза за 2020 г. са разчетени допълнително 360 млн. лв. за по-високи учителски заплати, което е поредната стъпка към обещанието ни за двойно увеличение в рамките на мандата. Вярвам, че вие го заслужавате и че всички българи подкрепят тези политики, оценявайки вашата ключова роля в обществото.", "date": "2019.10.05", "title": "В деня на учителя: Борисов си спомни за майка си"}
{"url": "https://offnews.bg/politika/dimitar-delchev-dbg-niama-da-podkrepim-uvelichenie-na-danatci-v-sofi-712540.html", "text": "Няма да подкрепим увеличаване на данъците в София. Това би ударило бизнеса, а той трябва да бъде подкрепян. В програмата, която подписахме с Мая Манолова мярката за неувеличаване на данъците също присъства.Това заяви пред Дарик радио Димитър Делчев, водач на листата на „България на гражданите“ (ДБГ, ЗНС, НДСВ, Път на младите) и председател на ДБГ. Листата подкрепя Мая Манолова за кмет на столицата.Делчев посочи още, че биха подкрепили още следващата година в столицата да бъде въведен принципът за изчисляване на такса смет на принципа тези, които замърсяват повече, да плащат повече.Като най-важния проект за следващия мандат на местната власт в столицата той определи завършването на Околовръстното и започването на изграждането на вътрешни градски рингове, за да се намали трафикът в центъра, което според него освен спестяване на време, ще доведе и до подобряване на качеството на въздуха.Като мерки за по-чист въздух Делчев посочи стимули за гражданите, които имат и ползват електрически автомобили, оптимизиране на градския транспорт и въвеждането на бял билет за безплатно пътуване в дните с високо замърсяване.От 2005 година досега разходите за чистота е София са се увеличили три пъти, но столицата не е три пъти по-чиста. Това означава, че вместо за почистване, парите отиват в близки до властта фирми, заяви още той.Делчев смята, че застрояването на зелени площи трябва да бъде спряно и посочи като алтернатива разширяването на София на север с жилищни сгради. Но този път Столична община не бива да допуска изграждането на нови сгради и цели квартали без необходимата довеждаща инфраструктура, както и канализация, допълни той.Засилването на контрола върху ремонтите и неправомерите действия в София може да стане чрез изграждането на добра платформа за граждански сигнали, посочи водачът на дясно-центристката листа.Като лична кауза в СОС Делчев посочи изграждането на паметник в столицата на първия владетел на България след Освобождението Александър Батенберг, който е имал смелостта да се изправи на Русия и Европа в името на Съединението на България.Пресофис, 5 октомври 2019 г.", "date": "2019.10.05", "title": "Димитър Делчев, ДБГ: Няма да подкрепим увеличение на данъци в София"}
{"url": "https://offnews.bg/112/ukrainski-grazhdanin-udaril-chelno-kolata-v-koiato-zaginaha-baba-dia-712523.html", "text": "Украински гражданин е бил зад волана на автомобила, предизвикал зверската катастрофа край Гурково снощи. Той е навлязъл в насрещното платно и е ударил челно колата, в която пътуваха баба, дядо и двете им внучета. Възрастните и децата загинаха на място, колата им пламна след удара. Загиналите са от град Шивачево. Мъжът е на 57 г., съпругата му на 52, а децата на 5 и 15 години. Шофьорът на колата с украинска регистрация е задържан, очаква се да му повдигнат обвинения, съобщи главен инспектор Димитър Димитров по бТВ. Той уточни, че виновният за удара чужденец е получил травми на гърдите и десния крак. Пробите му за алкохол и наркотици са отрицателни. ", "date": "2019.10.05", "title": "Украински гражданин ударил челно колата, в която загинаха баба, дядо и внуците им"}
{"url": "https://offnews.bg/futbol/legenda-na-iunajted-solskiaer-se-nuzhdae-ot-tolkova-vreme-kolkoto-po-712530.html", "text": "Една от легендите на Манчестър Юнайтед Райън Гигс е на мнение, че бившият му съотборник и настоящ мениджър на \"червените дяволи\" Оле Гунар Солскяер се нуждае от време, за да реализира идеите си.Тимът успя да спечели само два от първите си седем мача за новия сезон в английската Висша лига и се намира на десетото място в класирането. В сряда пък манчестърци врътнаха безлично равенство с АЗ Алкмаар в Шампионска лига. В класирането в турнира на богатите Юнайтед е с 4 точки от първите си два мача\"В момента е трудно да си мениджър на Юнайтед. През последните 4-5 години отборът е смесица от играчи, доведени от сър Алекс Фъргюсън, Дейвид Мойс, Луис ван Гаал и Жозе Моуриньо.Оле се опитва да върне Юнайтед към това, което беше, като подбира млади и гладни за успехи футболисти като Даниел Джеймс, Аарън Уан-Бисака и Хари Магуайър.Но в известна степен той няма късмет, тъй като е в една и съща ера с Юрген Клоп и Пеп Гуардиола. Клоп е в четвъртата си година в отбора на Ливърпул.Пеп изгради Манчестър Сити през същото време. Маурисио Почетино пък от шест години е в Тотнъм. На Оле също трябва да му бъде дадено време.То е нужно за да оформиш тима по начина, по който ти искаш той да играе. Дали сегашните мениджъри винаги получават това време е съвсем друг въпрос\", каза Гигс.", "date": "2019.10.05", "title": "Легенда на Юнайтед: Солскяер се нуждае от толкова време, колкото получиха Клоп и Гуардиола"}
{"url": "https://offnews.bg/futbol/zatrupaha-grisha-ganchev-s-predlozhenia-za-nov-trenior-na-tcska-712525.html", "text": "Собственикът на ЦСКА Гриша Ганчев е засипан от предложения за треньор, след като Люпко Петрович хвърли оставка заради слабите резултати в последните мачове и недоволството от страна на феновете, пише \"Меридиан мач\".Три лобита на \"Армията\" се опитват да наложат своите протежета за нов старшия. Първото от тях е на мениджъра Стойчо Стоилов, който въпреки мощното недоволство на феновете, продължава да се ползва с доверието на собственика.Той имал вариант с испански треньор, който доскоро е водил отбор от Сегунда. Мениджърът на \"армейците\" често е обвиняван от феновете, че се бърка прекалено често в работата на треньора, протежира своите футболисти и им влияе в съблекалнята.Докато бе шеф в Литекс, Христо Стоичков и Станимир Стоилов дори му бяха забранили да влиза в съблекалнята. Величия като Стойчо Младенов и Любо Пенев също се бяха оплаквали от интриги.Италианският спортен директор Кристияно Джарета пък атакувал собственика с италиански треньори. \"Меридиан мач\" научи, че един от тях е Микеле Серена - 49-годишен специалист, който до момента е водил само отбори от Апенините. Той е бил начело на Венеция, Виченца и Мантова. Джарета често е упрекван, че стои твърде пасивно в клуба и не влиза в правомощията си на човек, предлагащ треньор и играчи.Синът на Гриша Ганчев - Данаил, също е излязъл със свои предложения за нов наставник, който благодарение на позициите си на Острова, има предложение точно от Албиона.Оттам ЦСКА вече привлече две попълнения през лятото в лицето на Греъм Кери и Тони Уот, които обаче не впечатлиха и това едва ли е плюс за предложената му кандидатура.", "date": "2019.10.05", "title": "Затрупаха Гриша Ганчев с предложения за нов треньор на ЦСКА"}
{"url": "https://offnews.bg/obshtestvo/novi-narkotitci-idvat-v-balgaria-predimno-ot-kitaj-712544.html", "text": "Нови психоактивни вещества, основно синтетична дрога, проникват у нас, те не се улавят от стандартните тестове, а само от кръвни проби, а лаборатории в България тепърва се изграждат. Проблемът е,че те се внасят предимно от Китай като суха растителна маса, но обработена с над 200 вещества,синтетични канабиноиди, в половината от случаите те причиняват смърт заради свръхдоза, съобщава БНР.Това съобщи във Варна д-р Борислав Станчев от дирекция „Превенции” в община Варна, който участва в кампанията на сдружение „Отвори очи”,общината и Варненската и Великопреславска митрополия на тема „Православните семейни ценности срещу новите дроги”.Д-р Станчев каза още, че се появява друга опасност, свързана с т.нар.”хашишово масло”: \"Другото обаче е по-големият проблем, тъй като имаме голяма група хора, експериментиращи и неупотребяващи канабис. В последно време доби доста голяма популярност и добива все по-голяма популярност така нареченото хашишово или марихуаново масло. Това не е хашиш. Това е извлек. Обработва се с едни специални химически разтвори и се извлича тетрахидроканабинол, при което той е с много висока концентрация - 80% и нагоре. Често се продава под формата на ампулки, които се накапват било на тютюн, било на смески за пушене, а може да се продават и като ампули, готови за пушене в електронни цигари. Това в последно време е някаква мода, която е завладяла Съединените щати и Европа. Има го разбира се, и тук\".Ръководителят на клиниката по токсикология към Военноморската болница във Варна проф.д-р Снежана Златева предупреди,че съвременната марихуана вече е генномодифицирана, активното й вещество е между 10 и 50 процента и употребата й отключва шизофрения.Тя допълни,че през последните две години Варна е „залята” от евтини наркотици, има и данни за нелегални лаборатории в крайните квартали на града.", "date": "2019.10.05", "title": "Нови наркотици идват в България, предимно от Китай"}
{"url": "https://offnews.bg/horoskop/horoskop-za-5-11-oktomvri-ot-antonia-mechkova-712129.html", "text": "За мнозина от знака 7-дневието не е леко, още от уикенда се настройват да рискуват с начинания и пречките изобщо не ги плашат. Все пак не е лошо Овните да засилят бдителността си, някои си чертаят стратегиите на гърба на колеги и партньори. Така в понеделник отношенията може да се усложнят, а до петък – и да загубите ценни сътрудници за сметка на по-неподходящи хора. От вторник до четвъртък покажете отговорност и дисциплина, дори да отклоните покани за купон. Шансовете не чакат, а изкушения за флирт сега са неуместни.През тези 7 дни не сте в силна служебна позиция, бъдете по-грижовни и към тонуса си. Доста Телци кроят разни проекти за изява и печалби, но не всички са последователни в тяхното изпълнение. От събота до понеделник това може да нажежи атмосферата в екипа, конфликтите не са продуктивни. Трудностите в деловата сфера са обективни, ако сте последователни и упорити, няма да ви спрат. Все пак в сряда и четвъртък намалете темпото, преценявайте шансовете, ще си спестите излишни грешки. В личен план преодолявате стари проблеми.Периодът не е лек, но ще си организирате работата така, че да свършите всичко в срок и качествено. Е, Близнаците хранят и по-големи амбиции за изява и приходи, сега трябва да разчитат само на себе си и най-търпеливо да воюват за малки успехи, колеги и близки имат свои грижи. Във вторник и сряда отделяте повече време за общуване, следващите дни носят ненадейни шансове, вероятно и приятели ще могат да ви подкрепят. Част от знака ще имат празнични поводи за сближаване с още хора, вдъхват им хъс за изяви.Дано през уикенда планирате точно задачите, има риск работата да не върви и да възникват остри спорове с близки. Във вторник група Раци ще се дразнят от неизяснените теми, а в сряда ще са по-критични, това ги изтощава. Имате сили и умения да преодолеете пречките, споделяйте повече с колеги, партньори или други хора, които ви обкръжават сега. В четвъртък-петък вече се затваряте в черупката си, знаете, че така ще си подсигурите по-добри условия за изява и печалба, улавяте интриги. В любовта бъдете по-отзивчиви към избраника си.През следващите дни ще заложите на прословутото самообладание на зодията си, служебни и лични грижи бол. Доста Лъвове се вслушват в своя усет, те са сигурни: упоритата им работа няма да остане напусто, а деловите им умения ще укрепват авторитета, ще им носят печалби. В сряда бъдете по-грижовни към здравето, при хронични болежки търсете специалист, ще се тонизирате по-бързо. В понеделник искате епизодични услуги, във вторник се опирате на близки хора, от четвъртък участвате и в техни планове, изяснявате други дела.Период, изпъстрен с пречки в работата, дано сте се запасили с упорство, но и с такт за преодоляването им. През уикенда Девите ще покажат: на тях може да се разчита в напрегнати служебни ситуации, а нови шефове бързо ще покажат доверие към идеите и усилията им. В понеделник изяснявате важни проблеми и планирате дейността си, вероятно трябва да поемете и чужди отговорности в екипа си. В сряда ще се включите в проектите на колеги и ще спечелите. И в любовта избягвайте спор след четвъртък и уреждайте точно права и финанси.През уикенда се затваряте в себе си и в домашните си грижи, не е време да се месите в чужд спор. Някои Везни не са доволни от резултати в работата, но да упорстват е неуместно, понеделник ги изправя пред още по-сериозни пречки. Във вторник-сряда набирате енергия за действие и все пак не пренебрегвайте грижите за тонуса, може да се наложи да тръгнете на път, да действате без подкрепа в кръга си. В четвъртък изяснявате доста неща, ще се оглеждате за по-добри партньори. Потърсете допирни точки с колеги, после ще решавате...Периодът изнервя, ако планирате начинания, чакайте пречки. През уикенда повечето Скорпиони ще се държат настрана от чужди спорове, но могат ли да помогнат някому, да не отлагат. При неразбирателства с рода, приятели и вие ще намерите човек, на когото да се опрете. Понеделник е зареден с разпри, във вторник ще работите под покровителство и ако се държите на втори план, ще си спестите проблеми с колеги, познати. В четвъртък и петък ви се открива шанс, май ще изберете самостоятелна изява. В любовта не бързайте с раздяла.Пречките в деловата и личната сфера ви съпътстват още от уикенда, обаче вие сте уверени в себе си, в понеделник ще проявите завидно търпение. Стрелците сега работят ефективно и могат да разчитат на високи резултати, но все пак да държат сметка за плановете на шефове, партньори, близки. В сряда се трупат куп задачи, а в четвъртък не отказвайте и услуги. Вярно, ще е по-напрегнато, но е важно да разширите общуването и приятелския си кръг, да парирате някои интриги. Петък е най-уморителен, но укрепвате доверието с важните ви хора...За вас седмицата е напрегната, изострят се спорове с колеги, познати, близки. Козирозите имат доста работа, да се потопят в нея, от понеделник вероятно ще трябва да се справят с най-тежки задачи сами. Няма да се изложите, ала от време на време си давайте пауза и премисляйте факти, извличайте поуки. В сряда се връщате към стари идеи и уговорки, не шумете около промяната, в четвъртък има детайли за изясняване. Дискретно се отдръпнете от хитреците, които се мъчат да ви оплетат в схеми, сега за всичко следвате сърцето си, нали.Този уикенд сте готови да се хвърлите през глава, за да осъществявате делови идеи. Споко, Водолеите ще имат условия да реализират плана, макар че не им е леко. Точно затова бъдете по-тактични от сряда нататък, шефовете ви ценят, ала е важно и разбирателството с колеги, клиенти, близки. В любовта личат проблеми именно поради вашата праволинейност, понякога и гъвкавостта е полезна за постигане на целта ви. От понеделник работите много всеотдайно, наградата няма да се забави, но вторник показва теми, които могат да чакат.Чувствате се пълни със сили за работа. От уикенда до четвъртък не е зле да уреждате стриктно административни и финансови въпроси и да се грижите повече за тонуса си. Рибите се натъкват на делови трудности в понеделник и вторник, не им се ще да играят само изпълнителска роля в екипа. В сряда се пазете от спорове с близки, възникват проблеми, макар че правите много за общия успех, за предаване на знанията си. Ако искат да ви уязвят, ще сложите такива хора на място. В любовта - късмет, обаче околните ви държат под око... ", "date": "2019.10.05", "title": "Хороскоп за 5 - 11 октомври от Антония Мечкова"}
{"url": "https://offnews.bg/politika/mestnite-izbori-v-offnews-veche-zapochnaha-glasuvajte-za-vashia-kmet-712465.html", "text": "Местните избори са на 27 октомври, но гласуването вече започна на страницата на OFFNews. Публикували сме анкети от всички областни градове, а вотът на читателите ни в първите часове след старта на допитването твърде много се различава от данните на официалната социология. Топ фаворити изостават, а други, които никой не слага в сметките, трупат актив.Естествено, онлайн допитванията нямат много общо с действителността на изборната картина. По-скоро те са меродавни за настроенията на хората, които се информират от Интернет. Частично може да се направи анализ и за мобилизацията на активистите на определени кандидат-кметове и партии.Въпреки това OFFNews ще отчита временните резултати от допитванията веднъж седмично. Всички анкети могат да бъдат намерени на  ", "date": "2019.10.05", "title": "Местните избори в OFFNews вече започнаха: Гласувайте за вашия кмет!"}
{"url": "https://offnews.bg/drugi/talantat-na-evrofutbol-aleksandra-georgieva-specheli-bronz-ot-evropejs-712553.html", "text": "Спортният талант на Еврофутбол Александра Георгиева грабна бронзов медал от Европейското първенство за кадети по таекуондо в Марина д'Ор (Испания).В категория до 44 килограма нашето момиче отстъпи единствено на полуфинала от силната туркиня Мерием Елиф с 13:23 и така за втора поредна година се окичи с бронз от такъв шампионат.По пътя към финала Алекс победи шведка с 13-6, във втората среща отказа представителка на Молдова след 16-0, а в третата надигра инфарктно белгийка с 10-9.Друг Спортен талант на Еврофутбол Мария Йовкова участва на силния международен турнир по тенис на маса – Откритото първенство на Швеция.За радост тя успя да постигне победа в първия кръг на квалификациите с 4-2 гейма, което й помогна да защити спечелените точки от миналата година.Така Мария вече е 132-ра в световната ранглиста. Следващото й участие е след две седмици на турнир в Полша", "date": "2019.10.05", "title": "Талантът на Еврофутбол Александра Георгиева спечели бронз от европейското по таекуондо"}
{"url": "https://offnews.bg/obshtestvo/fandakova-uchitelite-darzhat-badeshteto-na-naroda-v-ratcete-si-712542.html", "text": "„Учителите държат бъдещето на народа в ръцете си“ - с тези думи на П. Р. Славейков честитя Международния ден на учителите. Образованието е пътят на развитието и просперитета – това е моето верую и кауза.Това написа Йорданка Фандъкова във „Фейсбук“ по повод Международния ден на учителите, които се отбелязва днес по инициатива на ЮНЕСКО. „Скъпи учители, във Вашите класни стаи се раждат стремежът към знанието и отговорите на най-важния въпрос „какъв да стана когато порасна“. С мечтите и стремежите на нашите децата във Вашите ръце е нашето общо голямо порастване! Честит празник!“, пише още Йорданка Фандъкова, кандидат за кмет на София от коалицията ГЕРБ-СДС.", "date": "2019.10.05", "title": "Фандъкова: Учителите държат бъдещето на народа в ръцете си"}
{"url": "https://offnews.bg/politika/maia-ostava-favorit-fandakova-skasiava-distantciata-712491.html", "text": "Мая Манолова продължава да е фаворит в битката за кмет на София, Йорданка Фандъкова обаче скъсява дистанцията между тях, сочат данните от второто социологическо проучване на Маркет ЛИНКС по поръчка на OFFNews.На първи тур 25% от всички имащи право на глас софиянци биха подкрепили Манолова, с по-малко от една десета разлика плътно зад нея е Йорданка Фандъкова. Ножицата се отваря повече, ако се смятат само тези, които заявяват, че със сигурност ще гласуват. Там Манолова събира 32%, а Фандъкова - 28%.Категорично трети - без изгледи да стигне на балотаж, но и без изгледи да бъде задминат, е кандидатът на Демократична България арх. Борислав Игнатов. Сред всички, които имат право на глас, той събира малко над 9%. Доста по-добър обаче е резултатът на база заявилите, че със сигурност ще гласуват. Сред тях Игнатов получава подкрепа от 15%, което означава висока степен на мобилизация на потенциалния му електорат.Четвъртото място е на кантар между Ангел Джамбазки (ВМРО) и Борис Бонев (План за София), като Джамбазки има лека преднина.Десислава Иванчева остава далеч назад, като резултатът й стремглаво пада в сравнение с предишното проучване и се движи около 1%.Всички останали кандидати, взети заедно, събират между 1-2% общо.Втори турМаркет ЛИНКС са тествали 3 сценария за балотажа. При най-вероятният - балотаж между Манолова и Фандъкова, доскорошният омбудсман има предмство. На база всички избиратели Манолова има 33% срещу 32 на Фандъкова. На база твърдо решилите да гласуват, разликата е значително по-голяма - 45% на 33% в полза на Манолова.Ако Борислав Игнатов достигне до втори тур, което към момента изглежда малко вероятно, той по-скоро би загубил с голяма разлика. Срещу Мая Манолова с 32 на 20 на база всички гласуващи и 42 на 29 на база твърдо решилите да гласуват. А срещу Фандъкова с 34 на 19 на база всички гласуващи и 38 на 30 на база твърдо решилите да гласуват.Общински съветГЕРБ със сигурност са първа политическа сила в столицата, но няма да имат пълно мнозинство в общинския съвет, а вероятно и ще останат далеч от него.На база всички гласуващи ГЕРБ събира 22% срещу 14 на БСП, 13 на Демократична България, 5 на ВМРО, 3 на Воля. Листата на десните партии, които подкрепиха Мая Манолова, събира около 2%.Ако се пресмятат данните само за твърдо решилите да гласуват, към момента нагласите са: ГЕРБ 30%, БСП 20% и Демократична България също 20%, с което показва потенциал за втора политическа сила в СОС.Жените харесват Мая, мъжете - ФандъковаВ демографския профил на гласоподавателите, прави впечатление, че Мая Манолова е доста по-харесвана от жените, докато мъжете в по-висока степен декларират предпочитание към досегашния кмет.Мая Манолова води в два от трите софийски района, Фандъкова печели само в 24 МИР, но именно там е най-силната концентрация на избиратели на Демократична България и техният вот вероятно би имал решаващо значение.В числата на Маркет ЛИНКС има индикатори, по които може да се коментира откъде Фандъкова, която спечели миналите избори на първи тур в София, губи гласове и откъде Манолова набира ресурс. Макар ГЕРБ да продължава да е основният източник на електорат за Фандъкова, изглежда, че доверието е започнало да ерозира - 13% от гласоподавателите на ГЕРБ с различна степен на категоричност предпочитат София да има нов кмет. Силно отрицателни обаче са нагласите в Демократична България - 88% от симпатизантите им изразяват предпочитания столицата да бъде управлявана от нов кмет.В същото време Мая Манолова събира разнообразна по политически симпатии подкрепа. По-малко от половината от тези, които ще гласуват за нея, са електорат на БСП. Толкова гласове тя събира от хора, които ще гласуват за други партийни листи, като има и известна подкрепа сред привърженици на ГЕРБ. Манолова събира гласове също и от симпатизанти на Демократична България и ВМРО.Избирателната активност остава сравнително висока, макар, че се забелязват тенденции за спад. Към момента 48% от софиянци казват, че със сигурност ще гласуват, а 31% - че вероятно ще гласуват. Поради проблемите с избирателните списъци е трудно да се даде точна прогноза за активността в изборния ден, но се очаква повече софиянци да гласуват в сравнение с 2015.--------------Изследването на Маркет ЛИНКС е представително за София и проведено между 24 и 30 септември, чрез смесен метод на регистрация – пряко-лично интервю и онлайн анкета. Респондентите са подбрани по случаен принцип чрез квотна матрица по пол и възраст. Размерът на извадката е 862 души (18+ години)", "date": "2019.10.05", "title": "Мая остава фаворит, Фандъкова скъсява дистанцията"}
