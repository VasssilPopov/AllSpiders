{"url": "https://offnews.bg/futbol/sasht-otnovo-stapi-na-svetovnia-vrah-v-zhenskia-futbol-706831.html", "text": "Отборът на САЩ оправда напълно предварителните прогнози и отново спечели титлата на световното първенство за жени, което се проведе във Франция.Във финала в Лион американките победиха Холандия с 2:0. Попаденията отбелязаха вездесъщата Меган Рапино (61-дузпа) и Роуз Лавел (69). По този начин тимът защити титлата си от 2015 г., като това е рекорден 4-и трофей в 8-те издания на състезанието.САЩ заслужено се поздрави с победата, след като беше по-добрият отбор през почти целия мач. Първата опасност в двубоя дойде в 28-ата минута, когато след корнер Джули Ерц отправи опасен удар, но Сари ван Веенендаал го отрази. Последваха силни минути за САЩ.В 38-ата холандската вратарка трябваше да избие изстрел с глава на Саманта Мюис, а секунди след това и гредата й помогна. В 40-ата минута и американската звезда Алекс Морган пропусна.През втората част САЩ също започна по-добре и така се стигна до 59-ата минута, когато Стефани ван дер Грагт фаулира Морган с високо вдигнат крак в единоборство помежду им в наказателното поле на Холандия.Съдийката Стефани Фрапар се консултира с ВАР и посочи бялата точка. Зад топката застана Рапино, която превърна дузпата в гол. “Лалетата” се вдигнаха на щурм, който обаче беше твърде кратък и още в 69-ата минута техният съперник удвои своя аванс чрез Лавел, която се разписа след самостоятелна акция.До края на срещата американките запазиха своята преднина и така след последния съдийски сигнал вдигнаха за четвърти път трофея след 1991 г., 1999 г. и 2015 г.Бронзовите медали отидоха при Швеция, която вчера победи Англия с 2:1 в малкия финал. Рапино получи Златната топка и Златната обувка на турнира заради шестте си гола в него, а Ван Веенендаал грабна Златната ръкавица.", "date": "2019.07.07", "title": "САЩ отново стъпи на световния връх в женския футбол"}
{"url": "https://offnews.bg/politika/borisov-poiska-ot-sarbia-krajno-reshenie-za-kosovo-706816.html", "text": "Премиерът Бойко Борисов поиска Сърбия да вземе крайно решение по отношение на Косово, защото \"ако Сърбия не се разбере с Косово, няма да има перспектива за целия регион\".Той коментира и задочната реплика към българския министър-председател на външния министър на Сърбия Ивица Дачич: \"Бойко, нека ти кажа нещо – позицията на Европейския съюз не е, че Косово е независима държава. Ти, Бойко, трябва да уважаваш позицията на Европейския съюз, а не да държиш лекции на Борел. Това е безобразие\".Реакцията на Дачич е към думите на Борисов от форума за Западните Балкани в Познан: \"В момента, в който се вземе даден пост, последното, на което имаш право, е да защитаваш националния си интерес, а трябва да защитаваш интереса на целия ЕС. Така че, с цялото ми уважение, но ако той стане – това, че Испания не признава Косово, не значи, че другите, които сме го признали, нали, все едно неговото мнение ще е меродавно…\".Днес премиерът коментира още, че страната ни е избрала \"най-трудната задача за европредседателството ни - Западните Балкани\".Все пак Борисов увери, че страната ни ще продължи да помага на \"нашите братя сърби\" и посочи за пример магистралата с Белград, която обеща да е готова идния октомври.На думите на Дачич реагира и външният ни министър Екатерина Захариева. Тя коментира, че не би било лошо Дачич да се извини. Тя припомни, че \"ЕС не признава държави, никоя организация не признава държави, държави се признават от държави\".Утре сръбският посланик ще бъде извикан на разговори във външно министерство. Реципрочна е мярката и в сръбската държава - утре те са извикали нашия временно управляващ.В същото време, премиерът на Косово Рамуш Харадинай благодари на Борисов за принципната позиция за Косово. Във Фейсбук Харадинай написа: \"Косово е важна част от Берлинския процес и решението България и Северна Македония да бъдат домакини на следващата среща на върха прави Берлинския процес по-значим. Силно подкрепям визията на премиера Борисов за Европа, която излиза извън рамките на мисленето от миналия век\".", "date": "2019.07.07", "title": "Борисов поиска от Сърбия крайно решение за Косово"}
{"url": "https://offnews.bg/medii/izborite-na-direktori-na-bnt-i-bnr-donesoha-goliamo-razocharovanie-ob-706818.html", "text": "Изборите за генерални директори на обществените медии - БНТ и БНР - донесоха голямо разочарование за много хора, обществото има много по-високи изисквания към ръководствата на обществените медии, коментира медийният експерт проф. Нели Огнянова в интервю за БНР, в което участва и председателят в оставка на Обществения съвет на БНР Райна Константинова.Новите генерални директори, избрани от СЕМ, са Емил Кошлуков (БНТ) и Светослав Костов (БНР).\"Аз смятам, че в някакъв смисъл, разбира се, поотделно трябва да обсъждаме двата избора, изборите донесоха голямо разочарование за много хора. Смятам, че обществото има по-високи изисквания към ръководствата на обществените медии и смятам, че е изключително важно хората, които се избират, да не предизвикват никакви съмнения поради политическа, партийна, бизнес и т.н. кариера, както и поради начина, по който те вече са минали през медийната картина в България. Струва ми се, че в това отношение регулаторът не взе предвид всички факти, когато направи своя избор\" - каза проф. Огнянова.Тя обясни защо смята, че хората са разочаровани:Защо изборът на генералния директор на обществената медия е толкова важен е въпрос, на който отговора си даде Райна Константинова. Според нея той трябва да може да устоява на политическия натиск и интереси, да се справя с финансовите проблеми, да може да отглежда и задържа кадрите, да бъде \"някаква странна комбинация между визионер и черноработник\".Константинова бе категорична, че проблемът е в конституирането на регулационния орган, т. нар. СЕМ, който, по думите ѝ, е политизиран орган. Двама от петимата му членове са президентска квота и трима са от парламента.Константинова е категорична, че трябва да бъдат привлечени медийни експерти в Съвета, защото \"не могат да се избират генерални директори на такива тежки медийни машини от хора, които ще се запознават тепърва с нещата и които са зависими от избора на политическо тяло\".Защо, въпреки че България е демократична държава и членка на ЕС, ситуацията с медиите у нас е толкова тревожна е въпрос, на чийто отговор се спря проф. Огнянова:\"Когато България влезе в ЕС, ние имахме надежда, че това е зона на ценности и стандарти. Смяташе се, че ако един модел, приложен във Франция и работещ във Франция води до независимост на регулатора, то тогава България - държава от ЕС - ще приложи аналогичен модел и ще стигнем до институция, която е по подобен начин независима. Това не се случи. Не се случи с обществените медии, с медийния регулатор, с другите регулатори, със съдебната система, където също има изискване за независимост. Защо? Очевидно обществото трябва да пожелае независимост на изброените институции. Докато няма граждански контрол, каквото и да запише законът, има начин и най-добрият начин да доведе до имитация на ценности и стандарти. Не трябва да допускаме това да се случи\".", "date": "2019.07.07", "title": "Изборите на директори на БНТ и БНР донесоха голямо разочарование: обществото има по-високи изисквания"}
{"url": "https://offnews.bg/futbol/gream-keri-tcska-e-mnogo-goliam-klub-opitvam-se-da-podrazhavam-na-ro-706817.html", "text": "- Здравейте, мистър Кери! Добре дошъл в България! Как избрахте ЦСКА за следваща стъпка в кариерата ви?- Беше определено лесно решение. Последните четири години играх за Плимут. Много ми хареса този период. Станах близък с феновете и всички служители в клуба. Но дойде време да се прицеля в по-голямо предизвикателство. Нещо различно, което не бях правил. Никога досега не съм играл извън Острова. И ЦСКА ми даде добра опция за това.- Какви са първите ви впечатления от България?- Красиво е. Седмица преди да подпиша контракта дойдох да видя София. Хареса ми.- Избрахте ли си вече нещо в София?- Не, не, просто да видя. Да говоря с хората в ЦСКА и да се убедя, че това е най-правилният отбор за мен.- В днешния свят интернет е навсякъде. Какво научихте за ЦСКА от мрежата?- Видях колко голям е клубът. Разгледах шампионските сезони. Феновете са много страстни, а аз точно това търсих.- ЦСКА е имал много славни мачове на територията на Великобритания. Гледал ли сте някой или може би сте прочел?- Аз съм фен на Ливърпул. Така че помня, когато ЦСКА спечели с 1:0 на „Анфийлд“. Прочетох колко много големи мача е имал отборът в Европа. Дано с мен да направи поне още няколко.- Питам ви като фен на Ливърпул - какво е след Шампионската лига, спечелена в лудия финал срещу Милан в Истанбул, да загубиш от българи?- Това е футболът. Всичко може да се случи. Особено в евротурнирите. Там никога не може да се подценяват съперници. Затова и не гледам на този резултат като толкова голяма изненада.- Каква е любимата ви позиция на терена?- В последните четири години играх или типичен номер 10 или номер 7. Това са моите позиции - зад централния нападател или по лявото крило.- Често ли вкарвате голове?- За халф – да. Мисля, че за Плимут имам 49 попадения в последните 4 години. Много повече са обаче асистенциите ми. Като халф работата ми е да създавам положения за нападателите. Понякога, разбира се, и аз вкарвам и се радвам.- Какви са амбициите ви в ЦСКА?- Да печеля трофеи. Това е причината да дойда в България. Надявам се, че отборът ни ще бъде достатъчно силен, за да го постигнем.- Колко време се виждате като играч на ЦСКА?- Зависи от клуба – от ръководството, от треньорите. Имам договор за две години. Никой не знае какво ще се случи. Дано да остана и по-дълго.- Бил сте в академията на Селтик. Как ви взеха?- Играех като юноша в Ейре в няколко отбора. Накрая ме взеха в един от най-големите в страната - Шелбърн. Винаги мечтата ми е била обаче да отида в голяма лига. В Ейре всички футболни фенове естествено гледат най-много английския футбол. Повечето от колегите ми от националния отбор пък подписаха с английски клубове. Моето семейство винаги е подкрепяло Селтик. И когато един ден дойде офертата, изобщо не се поколебах.- Защо лигата в Ейре не може да бъде сравнима с английските?- Всичко е въпрос на финанси. Хората в Ейре са фенове на английски клубове. Най-вече на Манчестър Юнайтед, Ливърпул и на шотландския Селтик. Всеки футболист мечтае да отиде във Великобритания. Но да ви кажа - ирландската лига не е чак толкова лоша. Например играх за Бохемиънс шест месеца и станахме шампиони. Най-голямата разлика е във финансите и е ясно, че в Англия клубовете са много по-мощни.- Преди да отидете в Селтик, там голяма звезда беше Стилиян Петров.- Той напусна година преди аз да подпиша.- Какви са впечатленият ви от него?- В Селтик е изключително популярен. А както виждам същото е и в България. Беше един велик капитан на Селтик. Стан спечели много трофеи и е безспорна легенда на клуба.- Знаете ли, че Петров отиде в Селтик точно от ЦСКА?- Не, не го знаех. Вече го знам.- Не са малко футболистите, играли в ЦСКА и после във Висшата лига. Мислите ли, че това може да е трамплин и за вас?- Не мисля за това сега. В момента съм отдаден 100 процента на ЦСКА и ще видим какво ще се случи.- Вашият дебют за Селтик е в Лига Европа срещу Рапид (Виена). Първият ви официален двубой за ЦСКА пък ще е срещу Титоград в същия турнир. От какво представяне в Европа бихте бил доволен?- Не съм сигурен. Дано успеем да се класираме за груповата фаза. Ако успеем, никой не знае. Важното е да тренираме добре и да си изиграем правилно картите. Да сме в най-добро физическо и психическо състояние. Със сигурност ще срещнем класни отбори и дано да ги отстраним.- Колко мача имате в евротурнирите?- Само един – срещу Рапид.- Ваш треньор в Селтик беше Гордън Страхан, който е истинска легенда. Обиден ли сте му, че не ви даде много шансове?- Не, не. В титулярния отбор, както и в дубъла имаше много силни футболисти. По-скоро съм разочарован, че не успях да играя повече. Не съм обиден. Явно така е трябвало да се случи. Като цяло съм доволен от моята кариера. Надявам се да продължа да се развивам. Искам да се наложа като футболист на ЦСКА.- Вашата единствена титла е с Бохемиънс - какво означава тя за вас?- Като ирландец е специално за мен да бъда шампион на Ейре. Златният медал е важен не само за мен, но и за цялото ми семейство. Ценя много този успех.- Играл сте и за шотландския Сейнт Мирън. Бихте ли сравнили футбола в различните лиги от Острова?- В Шотландия се играе с голяма страст. Футболистите са много твърди. Има големи и малки клубове, така е навсякъде. В Англия треньорите изискват да се играе повече футбол. Физически е малко по-различно, а също и тактически.- Избиран сте за най-добрия млад футболист на месеца в шотландската Висша лига. Голямо ли е признанието? Срещу кои съперници играхте през този месец?- Вкарах гол на Рейнджърс. Тогава бях ляво крило и е различна позиция от сегашната ми. Това беше един от първите ми периоди, когато Селтик ме преотстъпи и ми беше много интересно. Получих това признание, което ме направи горд.- За играч на Селтик да вкара срещу Рейнджърс сигурно е доста специално?- Да, моите баба и дядо дойдоха на стадиона да ме гледат. Супер беше.- Играл ли сте в „Олд Фърм“, голямото шотландско дерби Селтик – Рейнджърс?- Не, няколко пъти бях на пейката. Но атмосферата...- Каква е?- Лудост. Сигурно сте гледали много пъти по телевизията, но тя не дава ясна представа. Да си на стадиона е нещо уникално.- Знаете ли вече кой е българският еквивалент на „Олд Фърм“?- Да, мачът на ЦСКА срещу Левски. Знам, че се затварят улици, феновете правят паради. Нямам търпение да го видя лично.- Лий Кларк, вашият треньор в Хъдърсфийлд, твърди, че можете да играете на всяка позиция вляво. Вярно ли е?- Вярно е, че мога да изпълнявам много функции вляво. Мога да играя и в средата. Благодарен съм за хубавите думи от него. Явно е видял, че мога да съм полезен на доста места по терена.- Дори ляв бек ли?- Да, дори и ляв бек! Не обаче и централен защитник. Случи ми се дори да изиграя няколко мача като краен бранител.- Известен сте, че вкарвате голове в дебюта си. В колко отбора ви се случи?- Мисля, че в четири.- За кои отбори?- Бохемиънс, Сейнт Мирън, Плимут и Хъдърсфийлд.- Какво е чувството да се разпишеш в дебюта?- Винаги получаваш много позитиви от такъв гол. Показваш на феновете, че ставаш. Сега се надявам ЦСКА да е петият отбор, където ще вкарам в дебюта си.- Последният ви тим е Плимут. Защо изпаднахте миналия сезон?- Като цяло сезонът беше много тежък за нас. Случиха се доста неща, които доведоха до изпадането. В началото дойдоха много нови футболисти и отне време, докато започнахме да побеждаваме. Стартът на сезона въобще не беше окей. Накрая не ни достигнаха мачове, за да заличим лошите резултати от началото. Стигна се до уволнението на треньора. Ние, всички футболисти, трябва да поемем отговорност за случилото се. Не само той.- Вие обаче сте били любимец на феновете. Избирали са ви за играч на сезона?- Дори два пъти. Много бях горд. Привържениците на Плимут са много страстни. Това е огромен клуб с голяма фенска база. Приеха мен и семейството ми прекрасно. Завинаги ще съм им благодарен за тези четири години.- Плимут ви предложи нов договор. Защо отказахте да преподпишете?- Беше дошло времето да опитам нещо различно. Да си дам ново предизвикателство. Определено в семейството ми смятаме решението за правилно.- Кога ЦСКА ви покани?- Мисля, че беше през месец май. Тогава вече бях във ваканция. Ръководството на клуба ми организира пътуване до София и след почивката дойдох на преговори.- Имахте ли други оферти?- Да, имах няколко. Но ЦСКА беше възможност, която не можех да откажа.- Тайна ли е кои други ви искаха?- Да.- Вярно ли е, че копирате Кристиано Роналдо, когато вкарвате гол от пряк свободен удар?- Може и така да е заприличало. В играта обаче се чувствам съвсем различно. Да, опитвам се да подражавам стила на Роналдо. Много пъти не се е получавало, но пък нищо не ми пречи да продължавам да опитвам.- Получавал ли ви се е гол като на Роналдо?- Да, срещу Рейнджърс.- Да очакваме ли вие да сте титулярният изпълнител на свободните удари в ЦСКА?- О, не. В ЦСКА има много футболисти с отлична техника. Те могат да изпълняват. Аз трябва да заслужа това право.- Колко гола имате в кариерата си от свободен удар?- В цялата ми кариера ли? Не съм сигурен, не съм ги броил. Може и да са двуцифрено число, а може и не.- Кой е любимият ви гол?- Труден въпрос. Много си харесвам този срещу Рейнджърс. Понеже беше и в дебюта ми. Имам и няколко за Плимут в дербита. Трудно ми е да избера.- Вие сте вторият ирландец в ЦСКА. Знаете ли кой е първият?- Килиън Шеридън. Играхме заедно в младежкия национален отбор на Ейре. Познавам го много добре.- Той ви е асистирал при първия ви гол за младежкия национален тим на Ейре.- Вярно е. Играхме няколко мача заедно, също и в Селтик. Килиън ми е близък.- Говорихте ли с него вече за ЦСКА?- Всъщност не успяхме. На първо място аз трябваше сам да взема решението. Когато дойдох в София, разбрах, че това ще е правилното. Не ми трябваше да се съветвам с някого.- Къде е сега Шеридън?- Мисля, че в Австралия. Може би в Уелингтън, но не съм сигурен. Когато го проверих за последно, беше в Австралия.- Мислите ли, че ЦСКА може да ви помогне да станете национал на Ейре?- Надявам се. Предстоят ни много големи мачове тази година и дано да покажа, че мога да играя на високо ниво. И тогава, кой знае, може да получа покана и за националния отбор.- В последните две десетилетия имаше много мачове между националните отбори на България и Ейре. Помните ли някой от тях?- Не, не се сещам и не съм бил на стадиона.- Пред нашата камера са гостували легенди като Роби Кийн и Деймиън Дъф. Те винаги са говорили с много страст за „зелените момчета“, феновете на Ейре. Каква е тяхната магия? Те са много популярни по цял свят, включително и в България.- Където и да отидеш по света, виждаш ирландци. Има и... ирландски пъбове също. Отиде ли Ейре да играе някъде, нашите фенове винаги са с отбора. Няма значение дали разстоянието е на половин час или на десет часа. Подкрепят безрезервно и хората затова ги харесват. Винаги са огромно зелено море.- УЕФА избра ирландските фенове за №1 на Евро 2012. С какво са по-добри от другите?- Обичат да купонясват, но никога не преминават позволената линия. Много са приятелски настроени, шумни, обичат да гледат футбол и да си прекарват добре. Навсякъде по света има брилянтни запалянковци, но нашите са най-много на брой. Не можете да назовете някъде да са правили проблеми.- Имате ли впечатления от български футболисти?- Не много. Гледал съм доста Стилиян Петров и Димитър Бербатов. Сега ще имам време да се уча на българския футбол и се надявам да го направя бързо.- Играл ли сте срещу българи?- Никога.- В началото на интервюто казахте, че сте фен на Ливърпул. Как гледахте финала на Шампионската лига срещу Тотнъм?- Бях на почивка. Гледах го в един бар. Не стана голям мач, но за стандарта на финал в Шампионската лига беше окей. Единственото, което има значение, е резултатът. Сега Ливърпул е шампион на Европа.- Мечтаете ли да играете с ЦСКА срещу Ливърпул?- Дано! Първо трябва да се класираме за Шампионската лига. Никога не можеш да знаеш какво те очаква.- Вече казахте, че помните победата на ЦСКА над Ливърпул от 2005 година. Бяхте ли на „Анфийлд“?- Не, не съм бил.- А знаете ли, че ЦСКА вече е отстранявал Ливърпул като европейски шампион през 1982 година?- И това не го знаех. Много добре.- Кога семейството ви ще дойде в България?- След края на лагера в Австрия. Чакам с нетърпение жена ми с двете деца.- Какви деца имате?- Момче и момиче.- Ще правите ли сина си футболист?- Още е малък. Дъщеря ми обаче много обича футбола.- Може ли вашият син да стане част от академията на ЦСКА?- Може би, не знам. Трябва да вземе футбола на сериозно. Тогава ще решаваме.", "date": "2019.07.07", "title": "Греъм Кери: ЦСКА е много голям клуб, опитвам се да подражавам на Роналдо"}
{"url": "https://offnews.bg/sviat/diplomaticheski-skandal-mezhdu-velikobritania-i-sasht-sled-tech-na-inf-706819.html", "text": "Дипломатически скандал избухна между САЩ и Великобритания след теч на информация.Администрацията на американския президент Доналд Тръмп е \"неспособна, несигурна и некомпетентна\" пише британският посланик в САЩ сър Ким Дарък в имейли до Лондон, станали достояние на медиите.Белият дом е \"уникално нефункционален\" и \"разделен\" под управлението на Тръмп - пише дипломатът - но предупреждава, че Тръмп не трябва да бъде \"отписван\".\"Наистина не можем да повярваме, че тази администрация ще станеНе можем наистина да повярваме, че тази администрация може да бъде по същество по-нормална; по-малко нефункционална, по-малко непредвидима, по-малко разделена на фракции, по-малко недипломатична и неспособна\", пише в паметна записка от Дарък, който се чуди дали някога Белият дом ще изглежда компетентен. И все пак - предупреждава той - това все още е земята на \"Америка на първо място\".В друга той определя политиката на Тръмп към Иран като \"непоследователна и хаотична\". Според него твърдението на Тръмх, че е спрял въздушен удар срещу Техеран 10 минути преди планираното му начало, защото разбрал, че той би довел до смъртта на 150 души, не отговаря напълно на истината.Дипломатът съветва правителството си, че ако иска да постигне повече при разговорите с американския президент, трябва да използва \"прости, дори груби\" аргументи.Британското външно министерство заяви, че течът на грамите, станал в неделя, е \"злонамерен\", но не отрече достоверността им. Говорител на ведомството заяви, че на дипломатите се плаща, за да дават на министрите \"честна и неподправена оценка\" за съответната страна, което не означава, че тя непременно съвпада с позицията на министрите или правителството.Белият дом все още не е реагирал на изтеклото съдържание на имейлите, но те поставят на изпитание така наречените \"специални отношения\" между САЩ и Великобритания, пише Би Би Си.Лидерът на партия Брекзит Найджъл Фараж разкритикува Ким, определяйки посланика като \"тотално неподходящ за работата\" и казвайки, че \"колкото по-скоро си отиде, толкова по-добре\".Въпреки това правосъдният министър Дейвид Гок заяви, че е много важно посланиците да дават \"честни и нелустросани съвети на страната си\". Според него е \"позорно\", че е станал такъв теч на информация, но че правителството \"очаква нашите посланици да казват истината такава, каквато я виждат\".Изтеклите имейли са от 2017 г. досега и отразяват ранните впечатления на посланика, според които информацията в медиите за \"порочни вътрешни борби и хаос\" в Белия дом като цяло са верни.Те дават и оценка на подозренията между избирането на Тръмп и Русия, която е, че \"най-лошото не може да бъде изключено\". До момента разследването на Робърт Мюлер за руска намеса не ги потвърждава.", "date": "2019.07.07", "title": "Дипломатически скандал между Великобритания и САЩ след теч на информация"}
{"url": "https://offnews.bg/zvezdi/zvezdata-na-disney-kameran-bojs-pochina-na-20-g-706820.html", "text": "Американският актьор Камерън Бойс почина на 6 юли на 20-годишна възраст.Кончината на звездата на Disney потвърди семейството му, цитирано от Би Би Си. Негов говорител заяви, че Камерън е починал в съня си след пристъп.Актьорският дебют на Камерън е във филма Mirrors (\"Огледала\"), но е най-известен с ролите си за Descendants (\"Наследниците\") на Disney и тв шоуто Jessie.Смъртта му бе потвърдена вечерта на 6 юли и бе свързана със заболяване.\"С дълбоко наскърбени сърца съобщаваме, че тази сутрин загубихме Камерън - каза говорителят от името на семейството. - Той почина в съня си по време на пристъп, станал в резултат на заболяване, от което беше лекуван. Без съмнение светът остава без един от най-светлите си лъчи, но неговият дух ще живее чрез добротата и състраданието на всички, които го познаваха. Сърцата ни са съкрушени и молим за усамотение по време на това извънредно трудно време, докато скърбим за загубата на нашия скъпоценен син и брат.\"Камерън Бойс е само на 9 г., когато се снима за Mirrors. След това играе едно от децата на Адам Сандлър във филма Grown Ups. Участваше в шоуто по канала на Disney Jessie, в Descendants. Говорител на Disney Channel го описа като \"невероятно талантлив изпълнител\".\"От дете Камерън Бойс мечтаеше да сподели своя изключителен артистичен талант със света. Като млад мъж той беше движен от силното си желание да промени живота на хората чрез хуманитарната си работа. Той беше невероятно талантлив изпълнител, забележително грижовна и внимателна личност и, над всичко друго, той беше любящ и отдаден син, брат, внук и приятел. Поднасяме дълбоките си съболезнования на семейството, колегите и се присъединяваме към милионите му почитатели в скръбта от преждевременната му смърт. Ще ни липсва много!\"", "date": "2019.07.07", "title": "Звездата на Disney Камерън Бойс почина на 20 г."}
{"url": "https://offnews.bg/izvan-terena/lejdi-sansa-zashtiti-zvezda-na-sasht-ot-hejtarite-706813.html", "text": "Актрисата Софи Търнър, която изигра образа на лейди Санса Старк в хитовия сериал \"Game of Thrones\", взе отношение по скандала на световното първенство по футбол за жени във Франция, последвал мача от полуфиналите между Англия и САЩ.Нападателката на американките Алекс Морган попадна в окото на бурята от негативни коментари заради начина си на отпразнуване на своя гол, оказал се победен. Тя имитира движението на пиене на чай, което на Острова разчетоха като асоциация с Бостънското чаено парти, белязало формалното начало на американската революция и процеса на отделяне от метрополията в края на 18-и век.\"В действията ми нямаше контект. Това е просто пиене на чай. Софи Търнър например го прави доста често. Тя е любимата ми актриса. Не иссках да засягам Англия по никакъв начин\",коментира Морган.Няколко дни по-късно и замесената Търнър се включи с коментар в Инстаграм. Актрисата е в момента на меден месец във Франция с певеца Джо Джонас. Във видеото тя държи чаша вино и изглежда леко подпийнала.\"ОК, на меден месец съм и не съм си гледала много телефона, но това заслужава внимание. Съжалявам, че отборът на Англия отпадна и аз съм много горда от представянето му. В същото време е чест, че отпаднахме срещу един толкова невероятен отбор като този на САЩ.Алекс Морган, не обръщай внимание на хейтърите. Гордея се с теб, поздравления за победата. И това беше просто шибан чай\", каза Търнър.Постъпката на Морган обаче се прие добре от някои среди в САЩ. Със сигурност президентът Доналд Тръмп е харесал патриотичния нюанс, след като преди това критикува друга от звездите на тима Мегън Рапино за липсата на уважение към страната си. Рапино стана първият известен бял спортист, който подкрепи протеста на Колин Каперник.Финалът на световното първенство по футбол за жени е днес и в него съперник на американките ще бъде отборът на Холандия.", "date": "2019.07.07", "title": "Лейди Санса защити звезда на САЩ от хейтърите"}
{"url": "https://offnews.bg/zimni/aksel-lund-svindal-oshte-ne-sam-osaznal-kolko-shte-mi-lipsvat-skite-706824.html", "text": "В горещите летни месеци всеки мечтае за прохладата на планината, а скиорите изпитват носталгия по заснежените склонове и с нетърпение очакват зимния сезон. Магията на планината, голямата височина, синьото небе и приказната природа са запалили много хора по зимните спортове. Един от тях е Алекс Лунд Свиндал – специалистът по спускане, супергигантски и гигантски слалом. Това е човек, който се чувства най-добре в снега със ски на краката, търсейки най-добрата траектория по наклона.Изминалият сезон бе последен в кариерата на 36-годишния норвежки състезател. След отказването му от спорта белият керван губи една от най-силните си фигури. Свиндал слиза от зимната сцена с богата визитка от успехи, която му носи слава на най-добрия норвежки алпиец за всички времена. Неговият сънародник Киетил Андре Аамод има повече отличия от олимпиади, но Свиндал го превъзхожда по победи в състезанията за Световната купа.Олимпийски шампион в супергигантския слалом от игрите във Ванкувър през 2010 г. и в спускането в Пьонгчанг през 2018 г. и носител на още два олимпийски медала – един сребърен и един бронзов – това са най-сериозните успехи на Свиндал на олимпийската сцена. Освен това той е петкратен световен шампион и двукратен носител на Световната купа. Норвежецът е първият алпиец при мъжете, който успява да спечели титли от четири поредни световни първенства. Зад гърба си Свиндал има 386 старта за Световната купа в 17 сезона, в които е спечелил 36 победи и е финиширал 80 пъти в челната тройка.Не всичко в кариерата на норвежеца преминава гладко. През 2007 г. той претърпява жестоко падане на спускането в Бийвър Крийк, когато губи равновесие във въздуха и се приземява по гръб. В този момент изглежда невъзможно някога отново да се състезава, защото има 11-сантиметрово разкъсване в бедрото, изпотрошени зъби, счупени ребра, счупени лицеви кости и разкъсвания на червата.Друг кошмарен момент за Свиндал е спускането на страховитата писта „Щрайф“ през 2016 г. Но и тогава нараняванията не пречупват коравия дух на викинг у него, нито склонността да гледа с леки очи на изпитанията. Носят се легенди, как часове след падането, в болницата, той играел на играта „камък-ножица-хартия“ с друг контузен от състезанието скиор, за да определят кой ще се оперира първи.Такъв е Свиндал – рядка птица, с чувство за хумор и склонност към авантюри и спускания не само по обработената писта, но и в дълбокия сняг. В последното си състезание в кариерата – спускането в Оре през февруари, Свиндал завърши втори, изоставайки само с две стотни от секундата от своя сънародник Киетил Янсруд. Забележителен край на една забележителна кариера.- Как се чувствате като спортист, който вече е прекратил състезателната си кариера?- Не мога да кажа, че изпитвам нещо много различно. Все едно сезонът току-що е приключил и няма повече състезания. Съвсем нормален край на един сезон. Не мисля много върху въпроса, че през следващата зима няма да се състезавам. Не знам дали това е добър или лош знак. Иска ми се да вярвам, че е добър знак и че съм взел правилното решение. Нямам желание да премислям отново и отново дали сега е бил моментът да се откажа от спорта.- Какво ще ви липсва най-много оттук нататък, след като вече няма да бъдете професионален състезател по ски?- Точно това ще ми липсва най-много. Мога да говоря с часове по тази тема. Ски състезанията са нещо изключително и винаги са били важна част от моя живот. Знам, че няма къде другаде да изпитам същото усещане. Ските са моят свят. Там са някои от най-добрите ми приятели. Там можеш да се състезаваш срещу други спортисти и други нации, за да спечелиш големи титли.Това е страхотно. Има уникална динамика, защото се бориш за стотни от секундата пред очите на всички зрители. Не мисля, че в живота ми оттук нататък ще мога да правя нещо подобно. Сигурно ми предстоят много интересни неща, но чувството няма да е същото – да стигаш до границата на възможностите си и да си заобиколен от близки приятели, които същевременно са твои конкуренти за победите. Това е един свят, който няма аналог. Ще ми липсва и знам, че ще го търся, но едва ли ще го намеря отново.- Вашите падания в Бийвър Крийк и Кицбюел са легендарни. Как успяхте да ги преодолеете?- Инцидентът в Бийвър Крийк беше по-тежък. Казвам ви го от първо лице, тъй като го преживях много трудно. Не можех да правя почти нищо след това. Беше ми трудно дори да се храня. След това падане отслабнах драстично. Мисля, че загубих 18 килограма за 10 дни. Сценарият беше направо ужасен. Залепен си за болничното легло и не можеш да помръднеш.Инцидентът в Кицбюел беше по-различен, но много по-сложен от гледна точка на завръщането ми в състезанията. След като се възстанових всичко на пръв поглед ми беше наред с изключение на това, че едното ми коляно просто не искаше да кара ски. Звучи иронично, но сякаш това коляно искаше да прави всичко друго, но не и да се качва на ски. Сякаш ме бойкотираше. А именно моят спорт – спускането, създаваше най-голям стрес и най-голямо натоварване именно в тази точка от тялото ми – контузеното коляно. За спускачите това е най-тежката травма.- Как се подготвяхте и как се мотивирахте преди участие в голямо състезание?- Ако ситуацията е такава, че не се чувствам мотивиран докрай, тогава питах треньора кой води в състезанието. След като научавах името, се фокусирах върху този състезател и се надъхвах здраво. Казвах си: „Ето, сега ще му сритам задника!“ Понякога има нужда от такава искра, която да те запали. Друг път нямаш нужда от информация какво се случва на пистата, а просто трябва да се отпуснеш и да се концентрираш. В такива случаи се фокусирах върху себе си, дишах със стомаха и установявах пълен контрол върху нервите си. Може да се каже, че това е моят ритуал. Да се вглъбя в себе си, да се концентрирам и да намеря най-доброто решение за дадената ситуация.- Можете ли да кажете, че сте в добри отношения с всичките си съперници?- Мога да кажа, че съм играл честно и съм се отнасял с уважение към всички. Наистина няма нито един скиор сред моите съперници, с който да имам проблем. С всеки от тях мога да изляза и да вечерям.- Има ли неща, за които съжалявате?- Не, няма нищо, за което да съжалявам. Доволен съм от всичко, в което съм участвал до този момент. Може да звучи така, сякаш не ми пука, защото всички знаем, че нещата никога не са съвършени. Но ако си щастлив само от тези неща, които са перфектни, тогава аз питам – кое е 100 процента перфектно в живота? Ако е на 99 процента, не трябва ли да си щастлив? Аз мисля, че трябва. Винаги има неща, които биха могли да бъдат малко по-добри, но това трябва да е урок. Да го запомниш и следващият път да не се обръщаш назад и да си казваш:„Трябваше да направя това по този начин, а не по онзи.“ Всичко минало вече е история, която ни е за поука.", "date": "2019.07.07", "title": "Аксел Лунд Свиндал: Още не съм осъзнал колко ще ми липсват ските"}
{"url": "https://offnews.bg/politika/srabskiat-prezident-po-temata-kosovo-imahme-malko-prehodno-nedoraz-706823.html", "text": "Смятам това за малко, преходно недоразумение.С този коментар сръбският президент Александър Вучич се включи в темата, предизвикала толкова напрежение в българо-сръбските отношения през последните дни: признаването на независимостта на Косово.Искрите се появиха след изказване на българския премиер Бойко Борисов. На форум за Западните Балкани в Познан той заяви след въпрос как ще се отрази евроинтеграцията на Балканите номинирането на испанеца Жозеп Борел за върховен представител на ЕС за външната политика, при положение, че Испания не признава независимостта на Косово:\"В момента, в който се вземе даден пост, последното, на което имаш право, е да защитаваш националния си интерес, а трябва да защитаваш интереса на целия ЕС. Така че, с цялото ми уважение, но ако той стане – това, че Испания не признава Косово, не значи, че другите, които сме го признали, нали, все едно неговото мнение ще е меродавно…\".По-късно сръбският външен министър Ивица Дачич отговори задочно: \"Бойко, нека ти кажа нещо: позицията на Европейския съюз не е, че Косово е независима държава! Ти, Бойко, трябва да зачиташ позицията на Европейския съюз, а не да държиш лекции на Борел! Какво значи това безобразие? На какво прилича това!? До тук ми дойде вече. Да не говорим, че преди няколко месеца получи и медал от нас!\", така Дачич отправи острите си нападки към българския премиер.Гърция, Кипър, Румъния, Испания и Словакия не признават Косово за независима държава. България и още 23 страни-членки на ЕС са признали косовската независимост, а ЕС е посредник в диалога за нормализиране на отношенията между Белград и Прищина.И България, и Сърбия обявиха, че ще привикат посланиците на другата страна, българският външен министър , а .В опит да потуши напрежението, президентът Вучич днес изрази увереност, че двете страни много бързо ще се върнат на пътя на отличните отношения и той лично ще се погрижи за това, предаде Танюг. Помолен да коментира, Вучич припомни, че България е признала независимостта на Косово и в това е разликата между двете страни, а за всичко останало смята, че те имат добри отношения, които ще продължат да изграждат.\"Смятам това за малко, преходно недоразумение\", подчерта Вучич. Той каза, че следващата седмица ще разговаря с българския президент Румен Радев и с премира Бойко Борисов.Президентът припомни, че в Сърбия живее българско малцинство, което трябва да се чувства там у дома си и \"не бива да страда заради такива разногласия\".\"Лично ще се постарая в най-скоро време, ако българският президент и премиер приемат това, да върнем отношенията си на нивото на отличните връзки\", каза Вучич.", "date": "2019.07.07", "title": "Сръбският президент по темата 'Косово': Имахме малко, преходно недоразумение със София"}
{"url": "https://offnews.bg/politika/v-gerb-shte-ima-komisia-za-vraga-s-partien-bilet-ako-go-hvanat-niama-706811.html", "text": "Няма да има милост за никого, защото иначе партията няма да я има, заяви лидерът на ГЕРБ Бойко Борисов от трибуната на Националното събрание на партията, което се проведе днес в НДК.Колкото и да ни боли, считам, че това е по-правилно. А мен ме боли най-много, каза премиерът.Помните ли - на миналата конференция ви говорех за сини и червени лампички? Вие не ме разбрахте. Не ме разбраха и тези с къщите за гости. Не ме разбраха и други. Не ме разбраха и в Пловдив - въпросният кмет. Няма да има милост за никого, защото иначе партията няма да съществува, закани се Борисов.ГЕРБ вече ще има Комисия по етика, която ще следи както за вътрешнопартийната дисциплина, така и за действията на членовете и ръководните лица на партията. Тя ще бъде помощен орган към Изпълнителната комисия, който - щом се наложи - ще извършва проверки и ще предлага наказания. Членовете на комисията ще бъдат \"чисти и морални хора\".Когато получаваме на Фейсбук или на страницата ни сигнали, първо ние да си проверим. Има МВР, прокуратура, но това си е тяхна работа. Но първо ние да си знаем, да проверим дали е вярно, заръча Борисов.С 1046 \"за\", 10 \"против и 11 въздържали се Националното събрание на ГЕРБ освободи от всички ръководни постове в партията Цветан Цветанов, считано от 30 май - датата, на която той е подал заявлението си за напускане. Цветанов беше зам.-председател на ГЕРБ и зам.-председател на Изпълнителната комисия.Днешният форум реши, че занапред председателят на ГЕРБ ще има двама заместници - досега те бяха трима.По предложение на Борисов Цвета Караянчева и Тодор Стаматов Тодоров са новите членове на Изпълнителната комисия - на мястото на Цветанов и Бъчварова, която е новият ни посланик в Израел.", "date": "2019.07.07", "title": "В ГЕРБ ще има комисия за врага с партиен билет. Ако го хванат, няма да има милост"}
{"url": "https://offnews.bg/politika/tcvetanov-niama-da-sriva-gerb-a-shte-pravi-mozachen-trast-za-analizi-706814.html", "text": "Аз съм лоялен човек и винаги ценя хората, с които съм работил, заяви след Националното събрание на ГЕРБ Цветан Цветанов.Той започва работа в неправителствения сектор - ще създаде център за евроатлантическа дейност, който да прави анализи и прогнози по тема \"Сигурност\". Днешното Национално събрание освободи Цветанов от ръководните постове в партията - зам.-председател на ГЕРБ и зам.-председател на Изпълнителната комисия, но той остава член на ГЕРБ и ще работи в първична партийна организация.От трибуната в НДК Борисов обяви, че решението да освободи Цветанов, с когото са рамо до рамо много години, е било трудно и темата е достатъчно болезнена за него, но ГЕРБ е показала, че е дисциплинирана партия, която осъзнава какво изисква обществото.След партийния форум Цветанов съобщи пред журналистите, че през последния месец се е чувал по телефона с Борисов и вече няма нищо неизяснено помежду им.Чисто в организационната дейност на партията няма да участвам, няма да участвам в предизборните щабове. Когато минат изборите, ще може да се сравнява. Дайте да не си говорим за \"сготвен\" или не. Важното е, че всичко мина по-цивилизовано, отколкото са очаквали някои, каза бившият зам.-председател на ГЕРБ.Плановете ми са да бъда по-често със семейството си, обяви още Цветанов.", "date": "2019.07.07", "title": "Цветанов няма да срива ГЕРБ, а ще прави мозъчен тръст за анализи и прогнози"}
{"url": "https://offnews.bg/turizam/kola-mina-prez-plazha-perla-i-zatana-v-moreto-angelkova-globiava-kont-706822.html", "text": "\"Мила, родна картинка :) Поредният комплексиран батка иска да плува с джипа, ама морето не е до колене!\" Под това описание днес журналистът Иво Никодимов публикува снимка, а по-късно - и видео, от които се вижда как автомобил необезпокоявано е минал през плажа Перла в Приморско, посред всички летовници, и е затънал в пясъка там, където се плискат вълните на морето.\"Ето го батката с джипа и на видео. От днес е случката на Плаж Перла!\" - допълва Никодимов и публикува следното видео:Наложи се тежка техника да изтегли возилото.Часове след видеото, което за кратко доби широка популярност, туристическото министерство се сезира, а пресцентърът му обяви, че по заповед на министър Николина Ангелкова концесионерът ще бъде глобен, ако бъдат установени и други нарушения, договорът ще бъде прекратен.Министерството на туризма работи в сътрудничество с всички оторизирани институции и контролни органи и призовава своевременно да бъде информирано при всякакви съмнения за извършване на неправомерни действия на територията на морските плажове, се казва още в съобщението.Оттам публикуват и телефон и имейл, на които могат да се подават сигнали: 02/ 90 46 833, control@tourism.government.bg.", "date": "2019.07.07", "title": "Кола мина през плажа Перла и затъна в морето, Ангелкова глобява концесионера (видео)"}
{"url": "https://offnews.bg/koloezdene/bez-promeni-na-varha-na-tura-706825.html", "text": "Холандецът Майк Тюнисен от отбора на Jumbo-Visma запази жълтата фланелка на лидер в Тур дьо Франс, след като тимът му спечели днешното отборно бягане на часовник от програмата на втория етап в тазгодишното 106-о издание на надпреварата.Тимът на Тюнисен преодоля трасето от 27.6 километра в района на Брюксел за 28:57 минути, като изпревари с 20 секунди големия фаворит INEOS (бившия Sky), за който кара защитаващият титлата си британец Герант Томас.Трети, на 21 секунди, финишира тимът на Quick-Step.Тюнисен остана водач във временното генерално класиране с общо време 4:51.34 часа. Той има аванс от 10 секунди пред съотборниците си Воут Ван Ерт (Белгия), Стивън Крайсвайк (Холандия), Томи Мартин (Германия) и Джордж Бенет (Нова Зеландия).Шампионът от миналия сезон Томас върви осми, на 30 секунди.", "date": "2019.07.07", "title": "Без промени на върха на Тура"}
{"url": "https://offnews.bg/sviat/diasnotcentristkata-nova-demokratcia-pecheli-izborite-v-gartcia-706826.html", "text": "Дясноцентристката \"Нова демокрация\" печели предсрочните парламентарни избори в Гърция, показва екзит пола при обработени 80% от извадката, предаде БНР.Партията ще има между 155 и 167 места в 300-членния парламент. По закон победителят има право на 50 допълнителни места в парламента. На база резултатите е много вероятно президентът на \"Нова демокрация\" Кирякос Мицотакис да състави самостоятелно правителство.Управляващите от СИРИЗА са втори 26,5 до 30,5%, равни на 77-82 места. Партията на Алексис Ципрас остава водещата в център-ляво.Трети са лявото \"Движение за промяна\", където е и ПАСОК.Четвъртото място е за Гръцката комунистическа партия, следвани от партията МеРА25 на бившия финансов министър Янис Варуфакис. Крайнодесните \"Златна зора\" отстъпват и влиянието им сред гърците намалява. Все пак ще имат депутати, тъй като минават 4% в резултата.Още не е ясно дали проруската патриотична формация \"Гръцко решение\" преминава 3-процентовата бариера за влизане в парламента.Изборният ден приключи в 19 часа.Все още няма информация за избирателната активност.Изборите се провеждат сега, след като правителството на Алексис Ципрас подаде оставка след победата на консерваторите на евровота в края на май.Първите резултати, базирани на реални гласове, се очакват след 22 часа.", "date": "2019.07.07", "title": "Дясноцентристката Нова демокрация печели изборите в Гърция"}
{"url": "https://offnews.bg/tenis/grigor-dimitrov-startira-sezona-na-hard-v-atlanta-706812.html", "text": "Григор Димитров ще играе на турнира в Атланта, който се провежда от 22 до 28 юли, съобщава TennisKafe.com. Надпреварата на твърди кортове е от серията ATP 250, а единственото участие на първата ни ракета там бе през 2011 г. Тогава той загуби в първи кръг от Раджийв Рам.Сега топ тенисистът ни се завръща в щата Джорджия и се присъединява към шампиона Джон Иснър, Феликс Оже-Алеасим, Франсис Тиафо, Джак Сок, Тейлър Фриц, Алекс Де Минор, Диего Шварцман, Пиер-Юг Ербер, Джордан Томпсън, Хуберт Хуркач.BB&T Atlanta Open се провежда в Atlantic Station от 2012 г. насам, а американските тенисисти установиха доминация, печелейки осем от деветте последни издания. Джон Иснър завоюва трета поредна титла през 2015, а през 2017 и 2018 г. отново стана шампион.Точно преди участието си в Атланта Григор Димитров ще запише дебют в World Team Tennis. Отборната демонстративна надпревара, която е първата професионална спортна лига, включваща мъже и жени спортисти в един тим, ще се проведе от 14 юли до 3 август на Orleans Arena в Лас Вегас и ще отбележи своето 44-о издание.Първата ни ракета ще играе в отбор Philadelphia Freedoms, а тимовете са общо осем. Philadelphia Freedoms ще играят срещу Vegas Rollers на 21 юли.В надпреварата ще участват още Винъс Уилямс, Виктория Азаренка, Джон Иснър, Сам Куери, Боб и Майк Брайън, Тейлър Фриц, Миомир Кецманович, Франсис Тиафо, Ник Кирьос и още звезди.Последно Димитров игра на “Уимбълдън”, където сервираше за победата срещу Корентин Муте в първи кръг, но 20-годишният французин осъществи пълен обрат от 0:2 сета и 5:6 гейма, за да надделее над първата ни ракета. Световният №84 изпита много затруднения в първите две части, но след това подобри нивото си и надигра българина с 2:6, 3:6, 7:6 (4) 6:3, 6:1 за около три часа на корта.Анди Мъри отпадна във втория кръг на турнира на мъжките двойки на “Уимбълдън”, но започна с успех на смесени двойки.Британецът и американската му партньорка Серина Уилямс победиха с 6:4, 6:1 германеца Андреас Мийс и чилийката Алекса Гуарачи в първия кръг. Във втория кръг Мъри и Серина се изправят срещу поставените под №14 Фабрис Мартен и Ракел Атауо (САЩ).", "date": "2019.07.07", "title": "Григор Димитров стартира сезона на хард в Атланта"}
{"url": "https://offnews.bg/112/chetiri-martvi-kravi-izpluvaha-ot-moreto-kraj-obzor-706828.html", "text": "Четири мъртви крави са изплували на пясъчната ивица край Обзор вчера следобед, съобщи БНТ. Забелязали ги плажуващи и подали сигнал до Агенцията по безопасност на храните в Бургас, откъдето са изпратили екип да вземе проби и направи проверка.Местата, където са изплували кравите, са дезинфекцирани, уверяват от агенцията.Откъде са се появили труповете не е ясно засега. Възможно е да са от чужд кораб.Директорът на БАБХ-Бургас д-р Георги Митев предположи, че може да са от румънски кораб. \"Логично е те да идват към нас - течението на Черно море е към нас, така че където и да са умрели, където и да са били изхвърлени в морето, те не са български в никакъв случай!\", подчерта Митев, цитиран от \"Бургас инфо\".Предстои проверка в Морска администрация дали в нашите териториални води тези дни е плавал кораб с подобен товар, който се е движел на север, тъй като течението е оттам към нашия бряг.Не за пръв път морето изхвърля трупове на животни. Миналата година бяха открити два мъртви овена, посочи д-р Митев.", "date": "2019.07.07", "title": "Четири мъртви крави изплуваха от морето край Обзор"}
{"url": "https://offnews.bg/obshtestvo/sv-nedelia-pochitame-dnes-chestit-imen-den-na-neda-i-nedialko-706799.html", "text": "Църквата ни почита днес Света великомъченица Неделя, имен ден днес празнуват Неда, Недко, Неделя, Недялко и Недялка. Светата великомъченица е родена с името Кириакия в Мала Азия през 3 век. Тя е живяла по времето на император Диоклетиан, който преследвал жестоко християните, а такива са родителите на светицата. Възпитавана във вярата, Кириакия решава да посвети живота си на Бог. Заради това тя била хвърлени в тъмница и измъчвана, но раните й винаги заздравявали. Кириакия била осъдена на смърт, но починала на 7 юли 289 г., като изпреварила изпълнението на присъдата си.Света великомъченица Неделя е една от най-почитаните от българите светици. През 12-13 век, по време на управлението на Асеневци, нейните мощи са пренесени в столицата Търново.  Патриарх Евтимий пише житие за нея и превежда името й Кириакия на български - Неделя. Народът ни нарича деня Голямата Св. Неделя. По традиция на празника жените не работят, приготвят се обредни питки за раздаване в църква и се нарича курбан на светицата, за да помага срещу болести и страдания. Хората търсят избавление и като се къпят в лековити води.", "date": "2019.07.07", "title": "Св. Неделя почитаме днес, честит имен ден на Неда и Недялко"}
{"url": "https://offnews.bg/futbol/levski-zaiavi-grupata-ot-futbolisti-za-liga-evropa-706800.html", "text": "Левски заяви състав за Лига Европа без исландеца Холмар Ейолфсон. Исландският национал не попадна в сметките на треньора Петър Хубчев за мачовете с Ружомберок, защото все още е далеч от завръщане на терена, пише \"Меридиан Мач\".Той продължава да се възстановява по специална програма, след като претърпя тежка контузия и сложна операция в Барселона.Изненади сред картотекираните няма. \"Сините\" заявиха 17 футболисти в списък \"А\", а сред тях са всички нови попълнения, включително и Дани Алар, който твърдо пропуска гостуването в Словакия.На \"Герена\" обаче форсираха възстановяването му и се надяват да бъде сред резервите за втората среща. Повечето мляди играчи с изключение на Илия Димитров и Деян Иванов влязоха в списък \"Б\".Очакванията, че Левски ще си осигури поне още едно ново попълнение в петък вечерта не се оправдаха. За нов нападател се спряга Рангело Янга. Той обаче е заявен от Астана за Шампионската лига. Твърди се, че Левски е в усилени преговори и с още един защитник.", "date": "2019.07.07", "title": "Левски заяви групата от футболисти за Лига Европа"}
{"url": "https://offnews.bg/nashite-avtori/napravo-razkaz-s-prodalzhenie-ot-zdravka-evtimova-706758.html", "text": "- Слушай Елена, винаги съм била максимално честна и открита с тебе. Ти си ми единствената сватя, а Сияна е единственото ми дете, блестяща дъщеря – жената, която приказваше, бе стройна, с бяло лице, като сандвич с извара под рехавата, толкова безупречна черна коса, че ставаше ясно – жената се беше боядисала непосредствено преди посещението си тук.- Мариета, един болен от задух човек очаква да му приготвя извлек от 11 билки. Моля те, ако желаеш да получиш нещо, кажи го, а аз ще помисля дали да ти го дам.Беше точно 11.15 часа. Госпожата с грижливо боядисаната коса беше винаги точна, беше се обадила, че ще пристигне в 11.15 и посещението й ще отнеме точно десет минути.- Защо подозираш, че винаги ще искам нещо – усмихна се жената, но гласът й се наежи и въобще не тръгна подир усмивката. – Може пък да съм дошла да ти дам нещо – високата върлина впери поглед в една купчина изсушени треволяци. Пръстите й започнаха да прелитат толкова бързо от лист на лист – като скакалци, като змийчета, които забиват отровния си зъб в някого, а лицето й, мургаво, гладко, не трепваше, сякаш образът принадлежеше на един човек, а ръцете на съвсем друг.- Знаеш, че между сина ти и дъщеря ми нещата не вървят – гласът на гостенката направи малка обиколка – не изкрещя веднага, просто продължи да настръхва. Под думите се долавяше някакво свистене, а светлокафявите очи на дамата от извара също свистяха за разлика от усмихнатото лице – то се усмихваше, защото жената сигурно беше чела, че усмивката удължава живота и снижава кръвното налягане. Ако това беше истина, сигурно кръвното й налагане се бе изравнило с нулата. – Ето, Елена, моята дъщеря иска да ти предам важна информация – гостенката се огледа. – Можеше поне от благоприличие да ме почерпиш кафе.- Не съм се прочула с благоприличие, Мариета. Но дори и да бях, не бих ти приложила нищо. Даже се чудя как така дойде при мене. Когато Сияна се премести при Риж Димитър, ти ми каза, че причината за това съм аз. Със сигурност съм аз, не оспорвам –пръстите й продължаваха да бягат по листата, мачкаха ги, стриваха ги на прах, без да вдигат шум. – Мариета, ако наистина дъщеря ти Сияна е изпратила нещо за мене, дай ми го, защото ще излизам.Без да приказва, без да сложи точка на усмивката, която превръщаше лицето й в сияеща електрическа крушка, гостенката извади нещо от чантата си – оказа се чифт пухкави розови чорапи.- Сияна каза, че ще се сетиш защо ти ги изпраща – усмивката така набъбна, че не можеше да се побере върху устата и бузите, прехвърли в светлокафявите очи апетитно опечени фъстъци, разпукващи се от удоволствие. – Всъщност, Елена, ще ти припомня. Обещала си й да ги целунеш.Това кафяво лице не помръдна, не се опна, нито се огъна, сякаш беше издялано от кост на вол.- Хубаво – отговори Елена. – Дай ми ги, благодаря.- Дъщеря ми ми даде сто и двайсет лева – ако преценя, да ти ги оставя – каза жената с изрядната черна коса. – Ако преценя, че с детето нямате нужда – да отскоча до магазин „Хармония” и да си купя червено яке, сигурно си го забелязала на витрината, много е сладко. Като гледам – ровиш оня бъркоч на човека със задуха – сигурно доста задух мъчи народа от нашия край - и си правя заключението: Елена е добре, няма нужда да й давам парите. Я по-добре да си купя онова червено яке.- Я по-добре си го купи – каза високата тънка жена. – Аз мислех да излизам, Мариета. Благодаря за чорапите. Преди да си тръгнеш – Дамяна се развива добре. Оправи се вече от грипа.Бялото лице се усмихна още по-широко, което ще рече, че и носът, и зъбите засияха с особен блясък.- Всъщност Елена, дъщеря ми каза, че тук имало една нейна вещ... мисълта ми беше... Тя има желание да й я върнеш, ако може. Знаеш, Сияна е заета, ще я снимат по телевизията.Елена сигурно беше начупила и стрила билките не на прах, а на атоми, но това бе очевидно само за нея. Тя внимателно отвори един дълъг тъмносин буркан, загреба лъжичка от някаква тиня и започна отново да бърка.- Това изглежда гадно – отбеляза гостенката. – Разбирам, че бързаш. Не ме почерпи с кафе, малко разочароващо – белите й зъби продължиха да се усмихват, защото сигурно само това умееха, освен да дъвчат. То и усмивката беше такава – сдъвкана.- Та на въпроса, Елена, виждам, че си делова жена... Ти си подарила на дъщеря ми един пръстен, с лика на някаква светица, направен от злато. Когато Сияна се омъжи за сина ти, си й подарила този пръстен. Казала си, че лично ти си го получила от свекърва си, старата Райничка.... – Елена нищо не каза, спускаше листата един след друг в тъмната каша, притискаше ги и лека-полека ръсеше кафена прах. В стаята замириса на канела.- Та да не ти губя повече времето, Елена. Дай ми тоя пръстен, дъщеря ми си го иска.Високата жена се изправи, очите й черни като оная каша, която смесваше със стритите на атоми листа, не се откъсваха от бялото пухкаво лице на гостенката. Все така втренчена в грижливо изписаните вежди, тя похлупи топката, която бе омесила, в една дървена гаванка, после изплакна ръце на чешмата, отиде до вратата, отвори я и полека излезе от стаята. Виждаше се как бавно, с отмерени движения, облича палтото, което й стигаше почти до глезените, след това мина по пътеката през двора, отвори портата и излезе на улицата.Жената с изрядно боядисаната коса се огледа, надникна в дървената гаванка, наведе се, помириса я, стана – внимателно огледа чашите в бюфета, отвори шкафа под мивката – и там проучи внимателно всичко, отвори чекмеджето на масата – преброи приборите – пет лъжици, пет вилици, един голям нож – за пържоли сигурно; и нито една салфетка. Тази липса й говореше повече от пет тома. Такава простотия. Масата беше застлана с мушама с избелели рози. От просто по-просто. Зъбите й се усмихнаха. Госпожата с изрядната черна коса и бялото лице се беше подготвила. Беше й известно – дърво не се сече с един удар. Бе дошла подготвена. Бръкна в джоба си – беше написала с четливи печатни букви: МИЛА ЕЛЕНА, УТРЕ ПАК ЩЕ МИНА ЗА ПРЪСТЕНА. С ОБИЧ -ТВОЯ СВАТЯ МАРИЕТА.На улицата я чакаше малко момиче в дълго зелено палто.- Дамяна, облякла си се като просякиня – отсече бялото лице на жената. – Срамно, че си ми внучка.Зелено палто на детето замръзна. По едно време дойде на себе си.- Ако от мене беше поискала пръстена на мама, щях да ти дам чай – каза бавно момичето. – Ръката ти щеше да започне да трепери. А когато после гноясат ноктите, много боли .-------------- ------------ ----------------Над старата църква „Свети Никола” започваше тънка пътека, която потъваше направо в гората от борове. Някой беше сякъл на това място, боровете бяха оредели като зъби на стара баба и между тях бяха избили драки, шипки, глог. Такъв шубрак бе подкарал, че двете хлапета не можеха да се проврат сред драките. Затова останаха в самия край на гората, където борчета размахваха тънки като опашка на коте връхчета. Бяха много малки и никого не би му хрумнало да сече.- Ей това съм събрал за тебе, Даме Дамянке – каза момчето. На главата му пак лъщеше тая глупава шарена шапка, защото беше още студено и може би всеки момент щеше да завали. Момчето бръкна в джоба на панталоните си – нови дънки, макар и купени от \"Втори шанс\" – там продаваха чисто нови стоки и то само за лев и петдесет. Стига да си отваряш очите, а Васко си ги беше отварял толкова широко, че още го боляха.След седем дена пеене и то не къде да е, а на моста над Струма в Перник, бе спестил пари. Хващаш рано влака в Радомир и в осем клякаш на моста. В центъра още няма кьорав човек, на кого да свири? Само чака да тръгнат чиновничките в кметството – лъснал се в новите панталони, шарената шапка е свалил, защото в Перник като видят нещо хубаво, завиждат и въобще не го приближават.Беше го подстригала голямата му сестра, малката намери триста кусури и тя го стрига, после братовчедка му го додяла и така, с големия акордеон, бе готов. Той сам го залепи след като Сияна, майката на Даме Дамянка, го проби. Ако беше казал на майка си... майка му щеше да ходи да я оскубе, а после Рижия щеше да им запали къщата. Васко си купи лепило „Минутка“ и акордеонът стана по-здрав отколкото нов, само дето почна да бучи.Когато нямаше дъжд, Васко веднага подхващаше свирня, щом наблизо минеше някоя чиновничка – познаваше коя е чиновничка по хубавото палто. Гледаше телевизия и коя песен от телевизора му харесаше – направо върху моста над Струма я изливаше. На ден по пет лева да паднеха, добре. Носеше си храна в найлонов плик, във влака се свиваше, добре, че бе мършав, та кондукторът го вземаше за по-малък от шестте му години. Момчето забогатя, но един път така му се прияде, че си купи пет кебапчета от скара-бирата и докато се усети, излапа всичките. От съкровището му останаха четири лева.- Тия са за тебе, Даме Дамянке. Да си купиш нещо от мене за рождения ти ден.- Васко, ама рожденият ми ден мина отдавна – подсети го девойчето, и то облечено във \"Втори шанс\". В Радомир който метнеше на гърба нещо различно от Втория, веднага ставаше съмнителен и му личеше . – Много са ти хубави дънките – похвали го тя.- Остави дънките. Нали си имала рожден ден, какво като е минал.- Тогава ти ми даде едно пръстенче.- Да, ама мъкнах старо желязо и пръстенчето беше от Втория за седемдесет стотинки., искаше да каже хлапето, но как да каже, като баба й го намери.- Каква е тая грозотия? Някой го е изхвърлил. Не взимай на хората отпадъка – баба й грабна пръстена от Васко и го изхвърли на боклука. После обаче Дамяна рови в боклука – кучето Гашо й е свидетел – два часа дълба. Не намери пръстенчето, баба й я засече, че пресява контейнера и то навън, пред хората, та цялата улица да я наблюдава и да се подиграва.- Искам си пръстенчето – изплака Дамяна. – Васко ми го даде за рождения ден.- Той го е откраднал – отсече баба й и понеже Дамяна беше ровила в контейнера за боклук и всичките комшийки видяха , я наказа да си легне без вечеря и без да гледа детските три поредни дни. Беше тъжен рожден ден.- Не съм го откраднал, заклевам се – покрай телевизията Васко беше научил много интересни думи. – Аз свирих в Перник и чиновничките ми напълниха кутията с пари.- Добре – каза момичето. - Дай да ходим до магазина.В тоя момент момчето с шарената шапка– така казваха всички в телевизора – се сети, че не трябва да го виждат с Даме Дамянка. Затова децата тръгнаха поотделно към вратата на \"Втория шанс\" – най-хубавото нещо в квартал Старо село. Той беше дал най-голямото щастие на хората тук, този тъмен като бутилка бира магазин. Тук всеки си намирише по нещо – почти ново, направо необличано – за лев, най-много лев и петдесет, после крачиш по улицата светъл и красив. До пътеката, която тихо като котка се спускаше към църквата „Свети Никола”, хлапетата се хванаха за ръка и изведнъж като бесни – те си бяха бесни и глупави – затичаха по тая тънка и хитра пътека между драките и шипките. Много жалко, че пътеката се отказа да върви с тях и изчезна.Стигнаха до изтърбушеното от дупки пътче, после до важния надут път с павета, където ако не внимаваш, ще се проснеш с носа напред върху гранита. Тъкмо този гранит водеше до \"Втория шанс', най-красивото, най-щедрото и най-голямо нещо в Старо село.Момичето с дългото зелено палто - но не зелено като младия грах, който знае само да се пъчи; не зелено киселеца, който ти дава витамини и заради него не можеш да спиш следобед, а баба ти казва да спиш, защото оставаш без вечеря - а кротко зелено и малко тъжно, че е толкова дълго и широко това палто, та детето плува като шаран в него – хлапето, изгубено в това палто за шарани, стисна четирите лева в ръка. Така здраво ги стисна, че парите си изпотиха и се огънаха като ластичета за коса.- Ела – каза момичето и се усмихна. Момчето с шарената шапка също се усмихна и забрави накъде да върви.- Какво, Даме Дамянке?- Ела, Васко – той дойде.Дребосъчката с голямото палто, по-дълго от река Струма и от гората с отсечените борове, откачи едно дънково сако – много мъжко сако за малко слабо момче с шарена шапка на главата. – Я облечи това, Васе.- Защо ?- Облечи го.Колко хубаво и прелестно стоеше това мъжко сако на слабото като клечка за зъби момче! Не момче, а Балкан, с хубавите, съвсем като нови дънки и това дънково сако. Направо грее!- Ти си най-хубавото дете, което съм виждала, Васко – каза дребната.- Да, бе. Я виж как ме остригаха като овца.- Не е вярно.- Колко струва тази дрешка? – попита Дамяна баба Сара, която продаваше във \"Втори шанс\" още откакто реката течеше край Старо село.- Четири и осемдесет – каза баба Сара. – но е страхотно. Почти като ново.Тогава хлапе и зелени ръкави почнаха заедно да ровят– в единия джоб намериха 4 стотинки, в другия 20. Във вътрешния джоб бяха потънали петдесет, и в джоба на блузата си момичето намери още две.- Бабо Сарче, дай ми това сако. Купувам го.- Какво! - викна хлапето с шарената шапка толкова силно, че шапката се изтърси като бомба на земята.– Бабо Сарче, с четири стотинки не стигат, утре ще ти ги донеса – каза Дамяна. – Не го пакетирай, той ще си ходи с него.Баба Сара, стара като реката, а може би още по-стара, каза: - Със здраве да го носиш, Васко.-Това му е подарък за моя рожден ден – каза момичето с най-дългото и най-кротко зелено палто в Старо село, което не беше никакво село, а квартал.- Даме Дамянке, ти си луда – избърбори Васко, но тя – тази глупачка с дълга като вятър коса – сложи ръка на устатата му и много здраво натисна. Да не вярваш - откъде има сила това хлапе. – Това е най-хубавият подарък за рождения ми ден, Васко.А навън пролетта като котарак съвсем тихо и хитро се вмъкна в магазина и стана толкова светло, че дори баба Сара, най-старата в Старо село, се усмихна. Подмлади се със сто години. Направо!", "date": "2019.07.07", "title": "Направо: разказ с продължение от Здравка Евтимова"}
{"url": "https://offnews.bg/obshtestvo/do-37-gradusa-dnes-%c2%a0zhalt-kod-za-opasno-visoki-temperaturi-v%c2%a021-obla-706802.html", "text": "Жълт код за опасно високи температури е обявен за 21 области на страната днес. Предупреждението е в сила за областите Видин, Враца, Монтана, Плевен, Ловеч, Габрово, Велико Търново, Русе, Силистра, София-град, Софийска област, Перник, Кюстендил, Благоевград, Пазарджик, Пловдив, Стара Загора, Хасково, Сливен, Ямбол и Бургас. Около и след обяд днес времето ще е горещо. Ще духа слаб юг-югозападен вятър. Максимални температури - между 32 и 37 градуса, в София - около 33.Над Черноморието ще духа слаб до умерен вятър от юг-югоизток. Максимални температури - между 29 и 32 градуса. Температурата на морската вода ще 25 - 27 градуса. Вълнението на морето ще бъде 1 - 2 бала.Над планините ще бъде слънчево, след обяд - с купеста облачност. Максималната температура на височина 1200 метра ще бъде около 26 градуса, на 2000 метра – около 19.", "date": "2019.07.07", "title": "До 37 градуса днес, жълт код за опасно високи температури в 21 области на страната"}
{"url": "https://offnews.bg/medii/balgarite-masovo-v-nevedenie-shto-e-to-falshiva-novina-706829.html", "text": "Българите са на второ място в света по незапознатост със спецификата на фалшивите новини според проучване на \"Галъп Инернешънъл\", цитирано от БНТ.Повече от 1/4 от запитаните не знаят дали са попадали на такива, или не.Най-неинформирани по въпроса са японците, българите сме след тях.Почти половината японци - 45%, се затрудняват да отговорят на въпроса \"Срещали ли сте фалшиви новини?\". В България 26% от запитаните не могат да преценят. Тези, които твърдят, че всеки ден или почти всеки ден се сблъскват с такива, са 23%. Най-близък до нашия резултат е този на Италия - 24%.На Балканите България е последна по дял заявяващи, че срещат фалшиви новини в ежедневието си. Водещи тук са албанците с 56%, които твърдят, че срещат проблема всеки ден. В Турция този дял е 50 на сто.В световен мащаб повече от 1/3 от населението твърди, че се сблъсква с фалшиви новини ежедневно или почти всеки ден. Това се случва най-често на унгарците, украинците и испанците. Фалшивите новини са всекидневно явление за над 60% от гражданите в тези страни. В противоположния край на скалата попадат руснаците, южнокорейците и японците.", "date": "2019.07.07", "title": "Българите масово в неведение що е то фалшива новина"}
{"url": "https://offnews.bg/sviat/iran-obiavi-che-shte-narushi-iadrenoto-sporazumenie-zapochva-obogati-706827.html", "text": "Иран обяви, че от днес започва да обогатява уран над допустимите съгласно ядреното споразумение стойности.Техеран обясни хода с неспособността на европейските страни по договора да неутрализират американските санкции. САЩ се оттеглиха едностранно от споразумението през 2018 г.Франция обаче не се отказва от опитите си да възобнови преговорите с Иран.Споразумението от 2015 г. дава правото на Иран да обогатява уран до 3,67% съдържание на изотопа с масово число 235.Главният преговарящ по иранската ядрена програма Абас Арагчи коментира, че стъпката в разрез със споразумението се предприема, защото Европа и останалите страни по него не успяват да изпълнят изискванията на Иран и по-специално - за износа на петрол и банките. \"Нищо стойностно не направиха\", заяви той.Първоначално Иран ще обогатява уран до 5%, което е достатъчно за гориво за ядрения реактор \"Бушер\" и е доста под 20%, колкото бяха достигнати преди ядрената сделка. За ядрено оръжие са необходими над 90%.Израел също подложи Европа на натиск.Министър-председателят Бенямин Нетаняху определи стъпката като \"много, много опасна\".\"Обръщам се към моите приятели - лидерите на Франция, Великобритания и Германия: вие подписахте това споразумение и казахте, че ако то не се спазва, ще наложите тежки санкции. Къде сте сега?\", попита той.Френският президент Еманюел Макрон засега предпочита да не задейства предвидения в споразумението механизъм за връщане на всички икономически санкции на ООН. Той ще се опита да съживи преговорите с Иран в пълен формат до 15 юли.Лондон и Берлин осъдиха действията на Техеран, но дадоха да се разбере, че ще координират реакциите си с Париж.", "date": "2019.07.07", "title": "Иран обяви, че ще наруши ядреното споразумение: започва обогатяване на уран над нормата"}
{"url": "https://offnews.bg/futbol/arzhentina-specheli-bronza-no-zagubi-mesi-706801.html", "text": "Аржентина спечели бронзовите медали на тазгодишното издание на Копа Америка, но загуби капитана си Лионел Меси за следващия си мач. \"Албиселесте\" победиха с 2:1 Чили в доста за малък финал двубой.Първото попадение бе дело на Серхио Агуеро. В 12-ата минута нападателят на Манчестър Сити откри резултата след асистенция на Лионел Меси. Малко по-късно една от звездите на Чили - Алексис Санчес, се контузи и трябваше да бъде заменен от Жуниор Фернандес.Само десет минути след гола на Агуеро Пауло Дибала покачи на 2:0. Аржентинците развиха страхотна своята атака - Дибала беше изведен отляво и успя да реализира от малък ъгъл. В 37-ата минута двата отбора останаха с човек по-малко на терена. Голямата звезда на \"гаучосите\" Лионел Меси и Гари Медел се сдърпаха край аутлинията, след като десетката на Барса изблъска леко в гръб чилиеца.Той от своя страна излезе от очертанията на терена и продължи да блъска съперника си, което доведе до хаос на терена. Съдията показа червени картони и на двамата. Хора от двата щаба и лично селекционерът на Аржентина Лионел Скалони влязоха на игрището и започнаха да успокояват играчите.След червените картони бяха потвърдени, а мачът след това доста загрубя. След края на полувремето аржентинците наобиколиха съдията Марио Алберто Диас де Вивар да му искат обяснения. През втората част отново системата за видеонаблюдение трябваше да се намесва.След като се консултира с нея, главният съдия даде дузпа за Чили, която беше хладнокръвно реализирана от Артуро Видал. Чилийците имаха още няколко положения за гол, с който щяха да вкарат мача в продължения, но не успяха да се възползват от шансовете си.Така Аржентина се утеши с бронза, а Чили остана с празни ръце, след като в предишните две издания на турнира печелеше титлата.Скандалите обаче продължиха с пълна сила. Меси отказа да участва в церемонията по награждаването в знак на протест срещу корупцията и съдийството. Според него червените картони са били пресилени и най-вероятно са дошли като следствие на думите му след загубата от Бразилия в полуфинала, че Копа Америка е нагласена в полза на домакините.", "date": "2019.07.07", "title": "Аржентина спечели бронза, но загуби Меси"}
{"url": "https://offnews.bg/sviat/i-17-godishnite-glasuvat-na-predsrochnite-parlamentarni-izbori-v-gartc-706804.html", "text": "Гърците днес гласуват на предсрочни парламентарни избори. Вотът ще продължи до 19 ч.На изборите може да гласува всеки гражданин, който е навършил 17-годишна възраст - тази промяна е в сила в южната ни съседка от юли 2016 г.От задължителното гласуване в Гърция се освободени единствено навършилите 70 години и тези, които се намират извън страната в деня на изборите.Избиратели, които трябва да пътуват далеч, за да гласуват, например от островите, получават тридневен отпуск.Социологическите сондажи дават мнозинство на дясната формация \"Нова демокрация\" в 300-местния еднокамарен парламент.Очаква се управляващата партия СИРИЗА да премине в опозиция.", "date": "2019.07.07", "title": "И 17-годишните гласуват на предсрочните парламентарни избори в Гърция днес"}
{"url": "https://offnews.bg/koloezdene/datchanin-finishira-parvia-etap-na-tura-okarvaven-706805.html", "text": "Датската звезда на отбора на Астана Якоб Фулсанг финишира с окървавено лице първия етап на Тур дьо Франс вчера.34-годишният Фулсанг, който е сред фаворитите за спечелване на крайната победа с трите си успеха през сезона, падна 15 км преди финала, но успя да се върне в пелотона и завърши на 1,28 минути зад победителя. Кадрите с окървавеното му лице обиколиха медиите.Днес на Тура предстои отборното бягане по часовник - 27,6 км в Брюксел.Иначе 106-ото издание на надпреварата бе дадено вчера.Официалният старт на емблематичния за града площад Гран Плас дадоха кралят на Белгия Филип, колоездачната легенда Еди Меркс и принцът на Монако Албер. Тур дьо Франс 2019 ще завърши на 28 юли по традиция на булевард Шанз-Елизе в Париж.", "date": "2019.07.07", "title": "Датчанин финишира първия етап на Тура окървавен"}
{"url": "https://offnews.bg/politika/andrej-slabakov-v-evroparlamenta-e-palno-s-hora-s-bradi-i-mustatci-i-706808.html", "text": "Да успокоя хората - в Европарламента е пълно с хора с бради и мустаци. И не всички са мъже, заяви пред Нова телевизия евродепутатът от ВМРО/Европейски консерватори и реформисти Андрей Слабаков.В Европарламента имаше един, който се появи с къси панталонки, фланелчица и беше с развързани кларкове първия ден. А на втория ден смени кларковете с джапанки. Ходят си, както си искат, разясни режисьорът.Има поне 5 места в Страсбург и поне 5 места в Брюксел - вътре в парламента, където се пуши, каза още той. Сред първите въпроси, които Слабаков планира да зададе в ЕП, е защо трябва да има два парламента - в Страсбург и Брюксел: \"Това мене като гражданин ме изумява. Преките разходи са 110 милиона евро на година, с непреките – 580 милиона.\"Новият евродепутат не се притеснява от езикови бариери: \"Няма проблем, аз се разбирам с повечето хора, аз говоря много добър италиански\".За колежката си от групата на Зелените Ска Келер обаче Андрей Слабаков хич не е ласкав: \"Ска Келер името й е Франциска Келер. Нищо хубаво не мисля за Франциска Келер. Такива войнстващи феминистки просто не ги харесвам.\"Нямам нищо против това мъжете и жените да са равни. Даже мисля, че жените трябва да имат привилегии. Но този вид войнстващ феминизъм, който е абсолютно безсмислен, не го разбирам. Да решиш, че ухажването на жена е сексуален тормоз изглежда прекалено, констатира режисьорът.Движението #MeToo е пълна тъпотия. 99% от това е абсолютна лъжа. Внезапно девойка се сеща, че е била изнасилена преди 15 години. Номера от селски вечеринки! Някой иска да изкара 5 лева - това е, каза евродепутатът от ВМРО/Европейски консерватори и реформисти.Няма европейски ценности, има християнски ценности, това е християнски континент в крайна сметка, добави още Слабаков.", "date": "2019.07.07", "title": "Андрей Слабаков: В Европарламента е пълно с хора с бради и мустаци. И не всички са мъже"}
{"url": "https://offnews.bg/kultura/balgarski-film-poluchi-goliamata-nagrada-na-kinofestivala-v-karlovi-va-706807.html", "text": "Филмът \"Бащата\", режисиран от Кристина Грозева и Петър Вълчанов, получи голямата награда \"Кристален глобус\" на престижния чешки кинофестивал в Карлови Вари.Създателите на \"Бащата\", който е българо-гръцка копродукция, получават и 25 000 долара, както се полага по регламент за филма - носител на голямата награда.За \"Кристалния глобус\" се състезаваха 12 филма.\"Бащата\" на Кристина Грозева и Петър Вълчанов разказва за мъж, който се опитва да се справи със загубата на починалата си съпруга и вярва, че тя се опитва да се свърже с него след смъртта си чрез медиум.В главните роли са Иван Бърнев, Иван Савов, Таня Шахова и Маргита Гошева.Международният филмов фестивал в Карлови Вари се провежда ежегодно през юли. Той е утвърдил позицията си на най-значимия кинофестивал в Централна и Източна Европа. ", "date": "2019.07.07", "title": "Български филм получи голямата награда на кинофестивала в Карлови Вари (трейлър)"}
{"url": "https://offnews.bg/politika/prepirniata-prodalzhava-dachich-privika-balgarskia-poslanik-v-sarbia-706806.html", "text": "Сръбският първи вицепремиер и външен министър Ивица Дачич е извикал българския посланик в Белград на разговор във външното министерство.По информация на държавната информационна агенция Танюг решението на Дачич е провокирано от \"изказването на българския премиер Борисов, че новият върховен представител на ЕС по външната политика сигурност Жозеп Борел не може да се ръководи от позицията на Испания за Косово, а да защитава позицията на целия ЕС за независимостта на Косово\".\"Като съседна страна на България Сърбия иска добри, приятелски и съюзнически отношения, което предполага и високо ниво на разбиране за най-важните интереси на двете страни и на двата народа. Тъй както ние имаме разбиране по въпроса за българската национална идентичност, за езика или за Гоце Делчев, очакваме и разбиране за значението на косовския въпрос за сръбския народ. Това изявление на българския премиер не се отнася до въпроса за квотата за риболов или за качеството на сръбското сирене при преговорите с Европейския съюз, а става дума за териториалната цялост на Сърбия\" - заявява Дачич, цитиран от Танюг.Вчера беше съобщено, че по разпореждане на българския вицепремиер и министър на външните работи Екатерина Захариева посланикът на Република Сърбия в София ще бъде извикан в понеделник в МВнР.Повод за срещата е изказване на сръбския първи вицепремиер и външен министър Ивица Дачич по адрес на думи на премиера Бойко Борисов в Познан.От българското МВнР припомнят, че по време на пресконференцията на правителствените ръководители на Германия, Полша, България и Република Северна Македония Бойко Борисов бе попитан от журналист как ще се отрази на евроинтеграцията на Западните Балкани номинирането на испанския външен министър Жозеп Борел за Върховен представител на ЕС по външната политика и политиката за сигурност, след като неговата страна не признава Косово.Българският премиер отговори: \"По отношение на Върховния представител - когато се заеме такъв важен пост, последното, което трябва да правиш, е да защитаваш националния си интерес, а трябва да защитаваш интереса на целия Съюз. Ако Борел бъде избран, това не значи, че мнението на Испания ще бъде меродавно за другите държави, които сме признали Косово.\"\"По време на разговора със сръбския посланик ще бъде припомнена подкрепата до момента на Република България за европейската интеграция на Република Сърбия. От българска страна ще бъде повдигнат въпросът как такива изказвания от партньорите ни в Белград се отразяват на добрите българо-сръбски отношения.\" - обявиха в събота от българското външно министерство.", "date": "2019.07.07", "title": "Препирнята продължава: Дачич привика българския посланик в Сърбия и заговори за Гоце Делчев"}
{"url": "https://offnews.bg/politika/gerb-sled-tcvetanov-natcionalno-sabranie-dnes-shte-promeni-rakovodstv-706803.html", "text": "ГЕРБ ще проведе Национално събрание днес от 12 ч. в зала 3 на НДК. На форума ще присъстват 1200 делегати от цялата страна.В рамките на Националното събрание ще бъдат гласувани промени в Устава на ГЕРБ и Изпълнителната комисия на партията.Очаква се лидерът на ГЕРБ Бойко Борисов да остане с двама заместници - вместо с трима, както беше досега.Изпълнителната комисия ще получи повече оперативни правомощия.След евроизборите Цветан Цветанов подаде оставка от всички ръководни партийни позици.Заместниците на Борисов в ГЕРБ в момента са Димитър Николов и Йорданка Фандъкова.", "date": "2019.07.07", "title": "ГЕРБ след Цветанов: Национално събрание днес ще промени ръководството и устава на партията"}
{"url": "https://offnews.bg/politika/zaharieva-prizova-dachich-da-se-izvini-sled-napadkite-mu-kam-borisov-z-706809.html", "text": "Не би било лошо сръбският външен министър Ивица Дачич да се извини за думите си, заяви вицепремиерът и министър на външните работи Екатерина Захариева преди началото на Националното събрание на ГЕРБ. Изказването на Захариева е провокирано от следната реплика на Дачич:Извинението е личен акт. Дали ще се случи - трябва самият външен министър да реши, коментира днес Захариева.Емоционално и непремерено изказване. Мисля, че трябва да се гледа предварително точно какво е казал българският премиер, преди да се реагира емоционално, но за съжаление на Балканите като че ли повече емоция понякога има в политиката, която е доста излишна, заяви още българският вицепремиер и министър на външните работи.Тя е на мнение, че не бива така да се говори за съседна приятелска държава, още по-малко от министър към премиер, и още повече, когато изказването на министър-председателя е било изключително политически и юридически коректно.От българското МВнР вчера припомниха, че по време на пресконференцията на правителствените ръководители на Германия, Полша, България и Република Северна Македония Борисов бе попитан от журналист как ще се отрази на евроинтеграцията на Западните Балкани номинирането на испанския външен министър Жозеп Борел за Върховен представител на ЕС по външната политика и политиката за сигурност, след като неговата страна не признава Косово. Българският премиер отговори: ЕС и международни организации не признават държави, държави се признават от държави, каза още днес преди началото на Националното събрание на ГЕРБ Екатерина Захариева.Тя подчерта, че именно България най-силно подкрепя европейската перспектива на Западните Балкани и се надява отношенията ни със Сърбия да не се влошат.", "date": "2019.07.07", "title": "Захариева призова Дачич да се извини след нападките му към Борисов за Косово"}
{"url": "https://offnews.bg/politika/ninova-i-stanishev-i-borisov-zagubiha-ot-sgovora-pomezhdu-si-no-naj-706810.html", "text": "\"Има каузи, зад които можем да заставаме всички българи и тогава сме силни. Щях да поздравя и двамата, ако бяха се договорили как единият - в Европарламента, а другият - в България, ще се борят заедно срещу демографската катастрофа у нас и в Европа, но се съмнявам това да е било предмет на пазарлъка им. И двамата загубиха от този сговор, но най-вече загуби България\".С тези думи председателят на БСП Корнелия Нинова коментира пред агенция \"Фокус\" предложението на Бойко Борисов президентът на ПЕС Сергей Станишев да оглави Европарламента.Според Нинова двамата са загубили, защото са пренебрегнали принципи:\"Единият се отрече от своя кандидат Вебер, другият от своя - Тимерманс. Борисов ядоса ЕНП, Сергей - Групата на социалистите и демократите, които не приеха тези договорки и той си оттегли кандидатурата поради липса на подкрепа в парламентарната група\".Тя добави, че все пак социалист е оглавил ЕП и го направил по правилата: \"Освен, че е социалист, той е първият, който заговори за политики. Давид Сасоли ми направи изключително впечатление. Първите му думи бяха за младежката безработица. Очерта приоритети, за които ние, от БСП, се борим години. Обнадеждена съм, че той може да промени дневния ред на европейския парламент\".Нинова коментира и дискусиите за постовете в Европа, които по думите й са разочароващи и неадекватни:\"Нито веднъж не чух в тези пазарлъци да се говори за политики. Караха се за постове, но нито дума за икономика, неравенства, социален стълб, миграция\"Председателят на БСП е на мнение, че договорките за постове са образец за задкулисие:\"Пренебрегнаха се всички правила. Имахме общи кандидати. Вебер и Тимерманс правиха кампания, имаха програми, проведоха публични дебати, които се излъчваха в цяла Европа. Всичко това беше изтрито и очаквано предизвика остра реакция в политическите семейства\"Нинова обобщи, че Борисов е бил активен и безрезултатен участник в :\"Нещо повече - със записа с Тимерманс потресе Европа и злепостави България. В крайна сметка резултат за нашата страна няма. Загубихме всяка възможност българин да оглави някоя от европейските институции\"", "date": "2019.07.07", "title": "Нинова: И Станишев, и Борисов загубиха от сговора помежду си. Но най-вече загуби България"}
{"url": "https://offnews.bg/futbol/levski-zaiavi-ofitcialno-kontuzen-igrach-za-liga-evropa-706815.html", "text": "От футболен клуб Левски обявиха официално списъка със състезатели, които ще бъдат картотекирани за старта в Лига Европа.Сред тях личат имената на всички нови, включително и на контузения нападател Дани Алар.\"Сините\" стартират еврокампанията на 11 юли с гостуване на словашкия Ружомберок. Седмица по-късно е и реваншът на \"Герена\", който ще се изиграе без публика заради изтърпяване на наказание. В Словакия обаче феновете ще могат да подкрепят любимците си и вече изкупиха всички отпуснати билети.\"Ръководството на ПФК „Левски“ ще се опита да осигури допълнителен брой билети за привържениците на клуба, за което ще ви уведомим допълнително\", пише в официалния сайт на 26-кратните шампиони.Ето пълен списък с имената:Дени Алар, Асен Чандъров, Паулиньо, Илия Димитров, Здравко Димитров, Иван Горанов, Деян Иванов, Янис Каргас, Станислав Костов, Давиде Мариани, Франко Мазурек, Николай Михайлов, Милан Миятович, Живко Миланов, Нуно Рейш, Мартин Райнов, Хали Тиам.В списък \"Б\" попадат юношите на клуба Мартин П. Петков, Мартин Д. Петков, Станислав Иванов, Илия Юруков, Ивайло Найденов, Атанас Кабов, Петър Иванов.", "date": "2019.07.07", "title": "Левски заяви официално контузен играч за Лига Европа"}
{"url": "https://offnews.bg/112/trima-mladezhi-izbiagaha-ot-popravitelen-dom-hvanaha-gi-sled-niakolko-706830.html", "text": "Трима младежи избягаха тази нощ от поправителния дом към затвора във Враца. Те бяха заловени днес следобед по пътя към Бяла Слатина, съобщи БНТ.Бягството на двамата 18-годишни и третият 17-годишен станало ясно при сутрешната проверка. Обявена е тревога и в издирването се включили всички служители на затвора.През нощта тримата се покатерили на покрива, прехвърлили са се през триметровата ограда, откраднали такси пред блок в кв. Сениче и потеглили към Оряхово. На завой преди село Баница обаче катастрофирали. Колата забелязали хора и се обадили на тел. 112. Бегълците вече вървели пеша и били заловени край Бяла Слатина.Разследващите проверяват как тримата затворници са успели да преодолеят охранителната система и как въпреки непрекъснатото видеонаблюдение нито един от надзирателите не е видял бягството им.", "date": "2019.07.07", "title": "Трима младежи избягаха от поправителен дом, хванаха ги след няколко часа при катастрофа"}
