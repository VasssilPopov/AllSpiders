{"url": "https://offnews.bg/kultura/kitajski-izpalniteli-s-shou-pod-largoto-v-chest-na-kitajskata-nova-god-674579.html", "text": "Китайски изпълнители ще изнесат шоу под Ларгото, с което ще се отпразнува Китайската нова година. Събитието ще се състои в неделя от 13.00 до 16.00 часа в античния комплекс „Сердика”.Гостуващите китайски изпълнители ще представят шоу програма, включваща традиционни песни, танци и музика.Интерактивни арт работилници ще разкрият тънкостите на класическите китайски занаяти, става ясно от прессъобщение на Столична община.", "date": "2018.02.09", "title": "Китайски изпълнители с шоу под Ларгото в чест на китайската Нова година"}
{"url": "https://offnews.bg/politika/vitceprezidentat-kak-shte-otrechete-zhivota-na-moite-roditeli-prez-so-674585.html", "text": "Аз успях да прегледам опорните точки, които са подадени от Министерство на образованието за новите учебници по история – 10 и 11 клас. Знаете ли, там има много особени текстове, заяви в интервю за БНТ вицепрезидентът Илияна Йотова.Да, ще спорим много за историята и за квалифицирането на историческите събития – нови или по-стари. Но например аз ще ви задам един риторичен въпрос, на който аз не получих отговор за себе си. Как точно се съвместява тази унифицираност, която се търси в периода на социализъм, комунизъм, както там е описано, даже и в това понятие се греши, с отварянето на културата? България, която е призната за най-културно дисидентската страна в онзи период, с най-различни философски течения, заяви Йотова.Как ще отречете живота на хората – на моите родители, на вашите родители, защото сме почти на едни и същи години, за целия този период? - обърна се вицепрезидентът към водещия на \"Панорама\" Бойко Василев.И ще се опитаме толкова години по-късно да кажем какви са етикетите на този техен живот? Как ще кажем на писателите, на поетите, на художниците от този период, че те са творили само защото тоталитарната система ги е защитавала? Вижте, този спор трябва да бъде дълъг, твърди Илияна Йотова.За мен жертви на фашизъм, на комунизъм, са жертви. При тях не можеш да слагаш разлики, те са жертви, категорична е тя.Йотова изтъкна, че за нея БСП продължава да бъде \"специална партия\":\"Специална ми е и тя винаги ще ми бъде специална. Аз не съм от хората, които за една нощ се прераждат в нещо друго. За тези повече от 20 години не съм прескочила нито в друга партия, макар че съм имала трудности, разочарования, несъгласия. Но това е демокрацията. И мисля, че БСП напоследък доказа, че е една от най-демократичните партии, да не кажа и най-демократичните партии в България, където всеки един глас може да бъде чут.\"Вицепрезидентът коментира и темата за Истанбулската конвенция:\"Да, на този етап аз също смятам, че Истанбулската конвенция - но за пръв и последен път ще произнеса във вашето студио това име, тъй като тя си има си има много хубаво име, което за съжаление загубихме в цялата тази дискусия за превенция борбата срещу насилието над жени и домашното насилие - на този етап тя не може да бъде ратифицирана. Аз имам едно правило – с насилие не можеш да приемеш документ срещу насилието. И даже този опит, който беше направен в парламента, някак си пак втори опит да мине през комисиите без българските граждани да бъдат убедени, че е необходим този документ и в крайна сметка какво пише в този документ и защо той беше създаден, за мен е грешка\"Конвенцията беше пакетирана заедно с една друга тема – темата за еднополовите бракове. Тази дискусия също трябва да бъде проведена и съвсем категорично всеки да си каже какво мисли по този въпрос. Но да се смесва насилието срещу жените с тази тема, и в крайна сметка тези 2 месеца последното нещо, за което се говори, да бъде насилието срещу жените – ето с това няма как да се съглася, заяви Илияна Йотова.", "date": "2018.02.09", "title": "Вицепрезидентът: Как ще отречете живота на моите родители през социализма?"}
{"url": "https://offnews.bg/medii/g-n-sandov-dobar-vecher-ot-leketo-koshlukov-kak-se-chuvstvate-v-stu-674581.html", "text": "Тази вечер в 18:14 ч., минути преди началото на предаването \"Още от деня\" с водещ Емил Кошлуков, екипът на \"По света и у нас\" публикува в сайта на БНТ декларация. В нея се посочва, че част от протестиращите за Пирин в четвъртък вечерта са отправили \"обидни и нецензурни квалификации и жестове\" към журналисти и оператори на медията.Декларацията беше изчетена от водещия на \"Още от деня\" и програмен директор на БНТ 1 Емил Кошлуков, а в студиото гостуваше Борислав Сандов - съпредседател на \"Зелените\".Кошлуков два пъти показа кадри, заснети от екипа на БНТ вчера.Програмният директор на БНТ 1 твърди, че на кадрите се чува \"Г-н Сандов, добър вечер от лекето Кошлуков. Как се чувствате в студиото на леке?\" - обърна се програмният директор на БНТ 1 към съпредседателя на \"Зелените\".Борислав Сандов се разграничи от показаните кадри:\"Разбира се, че се разграничавам от човека, изрекъл тези думи. Г-н Кошлуков, правите огромна манипулация - това е един човек, това може да е провокатор, който се е вклинил. Официалният протест беше пред МС\" - заяви Сандов.", "date": "2018.02.09", "title": "'Г-н Сандов, добър вечер от лекето Кошлуков. Как се чувствате в студиото на леке?'"}
{"url": "https://offnews.bg/medii/politico-izkazvaniata-na-simeonov-mogat-da-opetniat-balgarskoto-evrop-674586.html", "text": "Изказванията за евентуално експулсиране на евродепутата Ска Келер могат да опетнят имиджа на България, която е председател на Съвета на ЕС от началото на годината. Това твърдят неназовани източници от Европарламента пред онлайн изданието Politico.Повод за публикацията на Politico е , подписана от Валери Симеонов, Данчо Хаджиев, Валентин Касабов и Борис Ячев, в която НФСБ поиска евродепутатът Ска Келер да бъде обявена за персона нон грата и експулсирана от страната ни.В декларацията Симеонов определя Келер като \"неадекватна\" и я маркира като \"зелен джихадист\", отбелязва изданието.От \"Политико\" посочват, че причината за реакцията на Валери Симеонов е участието на Ска Келер в протестите срещу изграждането на нови ски писти и лифтове в Национален парк \"Пирин\".Пресслужбата на Министерски съвет изпрати тази вечер съобщение, в което българското правителство се разграничава от \"позицията на НФСБ относно евродепутата Ска Келер\".", "date": "2018.02.09", "title": "Politico: Изказванията на Симеонов могат да опетнят българското европредседателство"}
{"url": "https://offnews.bg/ikonomika/selo-bavi-magistralata-ruse-tarnovo-ne-shte-mostove-nad-kashtite-674568.html", "text": "С шест месеца ще се забави стартът на новата магистрала от Русе до Велико Търново.Това заяви министърът на регионалното развитие и благоустройството Николай Нанков в кулоарите на Народното събрание. Той обясни,че причината е подадена жалба от жители на село Хотница. Според Николай Нанков да има обжалвания е нормално, но аргументът в този случай не е точен.„Нито, че ще заобикаля с 30 км, нито, че се увеличава маршрутът между Русе и Велико Търново\", каза още регионалният министър. Той опроверга и твърденията, че магистралата ще „виси\" над село Хотница. „Ще има мостови съоръжения на 250 - 300 метра, както и шумозащитни съоръжения\", посочи министърът. Николай Нанков припомни, че държавата е поела ангажимент да построи скоростен път от магистралата до Горна Оряховица и летището там, тъй като това ще бъде една от индустриалните зони на Северна България. По думите му, от техническа гледна точка, трасето заобикаля със 7 километра града – вариант, който е с около 300 млн. лв. по-евтин от т.нар. „син вариант\", преминаващ почти през центъра на Горна Оряховица.Регионалният министър съобщи, че ако има прекалено дълго забавяне със сроковете за магистралата, ще започне работата по пътя Ботевград – Мездра.„И без това сме поели ангажимент, ще стартираме през март обществената поръчка на два етапа\", подчерта той и добави, че има прекалено много обекти, но прекалено малък ресурс. „Като внедрим ТОЛ системата, тогава ще можем да говорим накуп за всички\", заключи Нанков.Предстои ремонт на яз. „Бели Искър\", в момента се подготвя тристранното споразумение, съобщи още министърът.По думите му законът е категоричен – държавата е собственик на язовира, представлявана от областния управител. Това се отнася и за язовир „Огняново\" и всички останали комплексни язовири за питейно-битово осигуряване, стопанисвани от МРРБ, които са в отлично състояние. „Регионалното министерство винаги е извършвало ремонт на язовирните стени\", коментира Нанков и даде за пример язовирите „Студена\" и „Христо Смирненски\".", "date": "2018.02.09", "title": "Село бави магистралата Русе-Търново, не ще мостове над къщите"}
{"url": "https://offnews.bg/sviat/shultc-se-otkaza-ot-posta-na-vanshen-ministar-na-germania-sled-kritiki-674570.html", "text": "Лидерът на Германската социалдемократическа партия Мартин Шулц се отказа от поста на външен министър в новото правителство на Ангела Меркел след критики от редиците на партията му. Шулц обяви сам решението. В изявлението Шулц посочи, че според него дебатите в ГСДП подлагат на риск одобрението на партийните членове при предстоящото гласуване на постигнатото споразумение за коалиционно управление с консерваторите на Меркел.\"Заявявам, че се отказвам от участие във федералното правителство и същевременно искрено се надявам това да сложи край на споровете в партията за назначенията\", посочи партийният лидер, цитиран от Ройтерс и БТА.По-рано в. \"Билд\" съобщи, че хора от близкото обкръжение на Шулц са настояли той да се откаже от плановете да поеме външното министерство в новото правителство, в случай че съпартийците му одобрят коалиционното споразумение.", "date": "2018.02.09", "title": "Шулц се отказа от поста на външен министър на Германия след критики"}
{"url": "https://offnews.bg/sviat/niama-balgari-sred-belite-robi-vav-fermata-v-kornuol-674584.html", "text": "Няма български граждани нито сред имигрантите, работили като „бели роби\", нито сред работодателите във фермата в Корнуол.Това съобщи българското посолство в Лондон след получен официален отговор от полицейската служба на Девън и Корнуол и Службата за контрол на трудовото посредничество и трудовата експлоатация - GLAA.Вчера при операция на органите на реда в Корнуол беше разкрита ферма, в която са работили като „бели роби\" около 200 имигранти.Властите са обезпокоени от начина на живот на имигрантите и условията на труд. Във фермата е извършена проверка, която довела до полицейската акция.Всяка година в сезона за бране на цветя във фермата пристигали около 200 човека. Те били настанявани в каравани, паркирани на мястото.Днес над 100 работници, предимно румънци и литовци, протестираха пред местния полицейски участък срещу задържането на шефа на фермата, съобщава БНТ. Демонстрантите твърдят, че работят в добри условия.И тримата арестувани вчера по случая вече са освободени.Едва 14 от близо 200 души са поискали закрила - 2 жени и 12 мъже от Румъния и Литва са настанени в приемен център.", "date": "2018.02.09", "title": "Няма българи сред 'белите роби' във фермата в Корнуол"}
{"url": "https://offnews.bg/futbol/sektor-b-sashto-otvaria-vrati-za-predstavianeto-na-levski-674572.html", "text": "От Левски решиха да отворят и сектор \"Б\" за утрешното официално представяне на отбора за предстоящия пролетен дял от първенството.Мачът срещу Сливнишки герой е с начален час 17:30, а привържениците ще могат да се настанят в секторите на стадиона при свободен вход.Символичната церемония по представянето на отбора ще се състои 15 минути преди началото на приятелската среща.За представителите на медиите е осигурен достъп до Сектор \"А\" на съоръжението, като те ще имат право на заснемането на репортаж от двубоя.Срещата между Левски и Сливнишки герой ще бъде излъчвана на живо от клубната телевизия на \"сините\" във фейсбук страницата на тима и официалния сайт.", "date": "2018.02.09", "title": "Сектор \"Б\" също отваря врати за представянето на Левски"}
{"url": "https://offnews.bg/obshtestvo/shofiorska-knizhka-niama-da-se-dava-sled-osnovno-obrazovanie-shte-se-674574.html", "text": "Шофьорска книжка вече няма да се дава при завършено само основно образование. Кандидатите ще трябва да изчакат да завършат десети клас.Това предвижда проект за изменения на Наредба № I-157 от 1 октомври 2002 г. за условията и реда за издаване на свидетелство за управление на моторни превозни средства, отчета на водачите и тяхната дисциплина, внесени от вътрешния министър Валентин Радев.В текста е записано, че първоначалното издаване на свидетелството за управление на МПС ще се извършва въз основа предоставянето не на копие от документ за завършено най-малко основно образование (7-и клас), а документ за завършен най-малко първи гимназиален етап на средното образование.Първият гимназиален етап обхваща 8-и, 9-и и 10-и клас, съгласно Закона за предучилищното и училищното образование.Хората, които са завършили училище, когато е действала предишната организация на училищно образование (по отменения Закон за народната просвета), когато първа и втора гимназиална степен не съществуваше, а основно образование се завършваше след 8-и клас, ще продължат да представят документ за завършено най-малко основно образование, се казва в предложения изменен вариант на наредбата.Причината за промените в наредбата е изменение в Закона за движение по пътищата, който вече изисква шофьорска книжка да се дава след завършен 10-и клас.", "date": "2018.02.09", "title": "Шофьорска книжка няма да се дава след основно образование, ще се иска 10-и клас"}
{"url": "https://offnews.bg/politika/pravitelstvoto-ne-iska-da-ima-nishto-obshto-s-pozitciata-na-simeonov-z-674583.html", "text": "Пресслужбата на Министерски съвет изпрати тази вечер съобщение, в което българското правителство се разграничава от \"позицията на НФСБ относно евродепутата Ска Келер\".По-рано днес в, подписана от Валери Симеонов, Данчо Хаджиев, Валентин Касабов и Борис Ячев, НФСБ поиска евродепутатът Ска Келер да бъде обявена за персона нон грата и експулсирана от страната ни.\"Коя е тази нагла и самонадеяна особа, която си позволява да иска оставка на български министър и промяна на решението на суверенното българско правителство? От височината на кое минаре, завършилата университета „Шабанчъ“ в Истанбул Ска (що за име!?) раздава правосъдие в чужда държава със самочувствието на добре платен командирован сюнетчия?\" - пише още в скандалната декларация на НФСБ.\"Позицията на НФСБ относно евродепутата Ска Келер не е позиция на българското правителство. Правителството на Република България винаги е отворено към критики и зачита правото на свободно изразяване на лично мнение в рамките на закона. В българското общество също се е наложила свобода на словото, гарантирана и с Конституцията\" - обявиха от правителствената пресслужба.Ска Калер: Никога не съм чувала нищо подобно„Тези думи са шокиращи и неподходящи за един вицепремиер. Отдавна съм в политиката и никога не съм чувала нищо подобно, нито в рамките на Европейския съюз, нито извън границите му. При демокрацията е важно да уважаваш критичните мнения. Очевидно коалиционният партньор в българското правителство е изнервен заради надигащите се срещу правителството граждани, които се борят за правата си, за законността и опазването на българската природа.\" - коментира председателят на групата на Зелените/ЕСА в Европейския парламент Ска Келер.\"Позицията по адрес на Ска Келер от коалиционния партньор в правителството на България, подписана лично и от вицепремиера Валери Симеонов, е най-големият дипломатически гаф на кабинета \"Борисов\" 3. Грубият език, клеветите и неадекватното искане за експулсиране по адрес на Съпредседателя на групата на Зелените и член на Председателския съвет на Европейския парламент е опозоряващо България пред нашите партньори в Европейския съюз. То е равносилно на призив за излизане на страната ни от Евросъюза във време, в което председателстваме Съвета на ЕС. Има само един логичен ход от страна на Правителството на България в този момент и ако той не бъде направен, гражданското недоволство ще нарасне до по-сериозни размери.\" - заяви тази вечер съпредседателят на партия Зелените Борислав Сандов.", "date": "2018.02.09", "title": "Правителството не иска да има нищо общо с позицията на Симеонов за 'зелената джихадистка'"}
{"url": "https://offnews.bg/sviat/sled-65-g-sestrata-na-kim-chen-un-stana-parvata-ot-svoeto-semejstvo-674573.html", "text": "Ким Йо-чен, сестрата на лидера на Северна Корея Ким Чен-ун, пристигна днес за старта на Зимните олимпийски в Пьонгчанг, с което стана първата от династията си, която стъпва на южнокорейска земя от близо 65 години. Тя е част от делегацията, която се ръководи от 90-годишния Ким Йон-нам - председател на Президиума на Върховното народно събрание на КНДР, пише БТА.Въпреки надеждите на света за затопляне на отношенията между Северна и Южна Корея, не липсваше и напрежение в първите часове на посещението на Ким Йо-чен и делегацията.Преди откриването на игрите бе дадена вечеря за официалните гости на високо ниво, на която трябваше да присъства и вицепрезидентът на САЩ Майк Пенс. Той обаче пропусна събитието и направи впечатление, че пристигна в страната заедно с Фред Уармбиър - баща на момче, което загина малко след като се прибра у дома след престой в севернокорейски затвор, пише Би Би Си. Въпреки това Ким Йо-чен зае мястото си на церемонията, близо до това на Пенс. Утре севернокорейските делегати ще се върнат в Сеул, където се очаква да обядват с президента Мун Дже-ин. Местните медии не изключват в хода на преговорите Ким Йо-чен да предаде на Мун послание от севернокорейския лидер Ким Чен-ун с покана да посети Пхенян.В неделя представителите на Севера ще отлетят за родината си.На 30-годишна възраст Ким Йо-чен е може би най-влиятелната жена в Северна Корея. Само няколко години по-млада от брат си, тя се смята за най-близкия му довереник и старши кадър в управляващата партия на Северна Корея. Въпреки, че е в черния списък на САЩ и няма право да напуска страната си, специално за Зимните олимпийски игри Ваншингтон позволи тя да премине границата.", "date": "2018.02.09", "title": "След 65 г.: Сестрата на Ким Чен-ун стана първата от своето семейство, посетила Южна Корея"}
{"url": "https://offnews.bg/volejbol/federatciata-po-volejbol-podpisa-rekorden-dogovor-za-sponsorstvo-za-sv-674588.html", "text": "Национална лотария стана основен спонсор на Българската федерация по волейбол за Световното първенство, на което страната ни ще бъде домакин заедно с Италия през 2018 г.Договорът за партньорство беше подписан на специална пресконференция днес, 9 февруари, от Данчо Лазаров, президент на Българската федерация по волейбол и Милен Ганев, управляващ съдружник на Национална лотария. На събитието присъства и вицепрезидентът на БФВ Любомир Ганев.„Радвам се, че можем да обявим официално началото на партньорството между Национална лотария и Българската федерация по волейбол за Световното първенство. Всичко започна след приятелски разговор с Любо Ганев, който ми сподели, че е голям фен на лотарията, защото вижда, че променяме към по- добро живота на хиляди българи. Тогава се зароди идеята - Национална лотария, национален отбор, национална цел - да станем световни шампиони. В нашето ДНК винаги са били иновациите.Ще изненадаме всички фенове на волейбола с много инициативи, с които всеки българин от всяка точка на планетата ще може да подкрепи отбора. Много ми се иска България отново да ликува. Вярвам, че ако дадем шанс на късмета си, на съдбата, ще постигнем и нашата цел - България да стане световен шампион“, заяви Милен Ганев, управляващ съдружник на Национална лотария.„Това е един добър ден за българския волейбол и за Българската федерация. Щастливи сме да обявим, че днес подписваме договор за партньорство с Национална лотария. Ние от Българската федерация по волейбол високо ценим това партньорство!“, каза Данчо Лазаров, президент на Българската федерация по волейбол.„Българската федерация по волейбол подписва рекорден като финансови параметри договор в цялата си история. Имам удоволствието да съобщя, че наш официален партньор става Националната лотария. Тя е причина за усмивките на хиляди хора, на които промени живота към по-добро. Нашият слоган е ясен - Национален отбор, Национална лотария, национална кауза!“, сподели Любомир Ганев, вицепрезидент на Българската федерация по волейбол.Ръководството на БФВ връчи на г-н Милен Ганев и специална фланелка с логото на Национална лотария, което ще бъде поставено върху екипите на волейболистите ни по време на срещите от шампионата.", "date": "2018.02.09", "title": "Федерацията по волейбол подписа рекорден договор за спонсорство за световното"}
{"url": "https://offnews.bg/medii/bit-shte-stava-interaktivna-televizia-kupi-ia-sazdadena-prez-noemvri-674569.html", "text": "Компанията купувач на телевизия BiT се казва \"Интерактив ТВ Системс България\" АД. Тя е придобила 100% от собствеността на медията.Това бе обявено в съобщение до медиите днес следобед - ден след като стана ясно, че телевизията е продадена.BiT има нов изпълнителен директор - Мирослав Янев. Намеренията на новото ръководство са телевизията да има нов формат - \"първата телевизия от ново поколение в България, насочена към младата и активна аудитория\". Тя вече няма да е насочена към емигрантите. Затова от Bulgarian International Television ще се превърне в Българска Интерактивна Телевизия.. Тя ще трансформира някои от старите предавания и ще пусне нови, се казва още в съобщението.Фирмата\"Интерактив ТВ Системс България\" АД е регистрирана на името на Мирослав Янев и Албена Атанасова. Дружеството е учредено през ноември 2017 г. и е с капитал 50 000 лева.", "date": "2018.02.09", "title": "BiT ще става интерактивна телевизия, купи я създадена през ноември фирма"}
{"url": "https://offnews.bg/obshtestvo/bulgargaz-iska-7-uvelichenie-na-tcenata-na-prirodnia-gaz-ot-april-674576.html", "text": "Държавният търговец \"Булгаргаз\" иска да увеличи цената на природния газ с близо 7% от април. Според дружеството от пролетта трябва да плащаме с 6.89% по-високи сметки или по-точно с 2.30 лв./MWh повече.От \"Булгаргаз\" обясняват искането си с предвижданите по-високи доставни цени.Другият месец дружеството ще внесе предложението си в КЕВР, съобщават в прессъобщение от компанията.", "date": "2018.02.09", "title": "'Булгаргаз' иска 7% увеличение на цената на природния газ от април"}
{"url": "https://offnews.bg/zimni/snimka-na-denia-znamenosetcat-na-tonga-gol-i-bos-na-studa-v-piongchan-674564.html", "text": "Знаменосецът на олимпийския отбор на Тонга обра овациите на церемонията по откриването на Зимните игри, като се появи полугол в скования от студ град Пьонгчанг.Атлетът Пита Тауфатофуа развя знамето на островната държава в традиционна за родината си одежда - гол от кръста нагоре, с намазана с масла кожа, пола с ресни и сандали.Медиите припомниха, че става въпрос за същия атлет, който събра очите на публиката при откриването на лятната олимпиада през 2016 с лъщящо от олио тяло. Но никой не очакваше да се появи в същия вид и на зимната олимпиада, ахнаха коментаторите.Температурата в Пьонгчанг по време на церемонията бе около -2 градуса по Целзий.Пита Тауфатофуа се класира за тези игри в ски дисциплината крос-кънтри. На лятната олимпиада в Рио бе състезател по таекуондо.", "date": "2018.02.09", "title": "Снимка на деня: Знаменосецът на Тонга гол и бос на студа в Пьонгчанг"}
{"url": "https://offnews.bg/tehnologii/facebook-testva-novinarski-sajt-i-buton-kojto-pozvoliava-skrivaneto-n-674567.html", "text": "Facebook тества свой новинарски сайт, кръстен Tech Crunch, както и бутон (downvote), който ще позволява на потребителите да скриват коментари и ще дава възможност за обратна връзка с администраторите, съобщи Би Би Си. От социалната мрежа отричат, че нововъведението е бутон \"не харесвам\", какъвто поискаха много нейни потребители.Новият бутон \"downvote\" се тества от малка група американски потребители.Когато се кликне, бутонът ще скрива избрания коментар, след което човек ще може да избере дали да отбележи поста като \"обиден\", \"заблуждаващ\" или \"не по темата\".Бутонът няма да прави поста невидим за всички, а само за този, който е кликнал downvote. Изборът му няма да влияе и на класирането в стената с новини.Мартин Гарнър, технологичен анализатор, коментира, че появата на бутона е продължение на съпротивлението на Facebook срещу това да социалната мрежа да бъде възприемана като издател.\"Стана много ясно, че Марк Зукърбърг не иска Facebook да носи отговорността за определянето на това какво е и какво не е обидно или заблуждаващо, защото това би поставило мрежата по-скоро в позицията на издател, отколкото на платформа. Той не иска да прави това и води бизнеса в различна посока - така че да остави на общността да решава.В петък компанията обяви също, че ще удвои броя на инженерите, които работят в Лондон, за да осигури разрешаването на проблеми, пред които Facebook е изправена.От компанията съобщиха още, че ще осигурят 10 млн. долара за групи на общности, които да помогнат за преодоляване на политическата \"поляризация\".Не политическите общности като църкви, спортни групи, групи на родители, отглеждащи кучета - те са естественият антидот на поляризацията, смята Крис Кокс от Facebook.\"Едно от най-добрите неща, които можем да направим, е да помогнем на хората да се срещат с различни от тях хора. Групите са най-ефективни, когато събират хората извън мрежата. Те са шанс за хората да се обединят около нещо, което споделят.Групите във Facebook ще могат да кандидатстват за финансиране от фонда.  Петима лидери на мнение в съответните общности ще получат 1 милион долара за техни бъдещи каузи. Още до 100 групи ще получат до 50 хил. долара.Търсим идеи с голямо влияние, които да обединят хората, обясни Кокс.", "date": "2018.02.09", "title": "Facebook тества новинарски сайт и бутон, който позволява скриването на коментари"}
{"url": "https://offnews.bg/zimni/lindzi-von-niama-da-uchastva-v-gigantskia-slalom-na-igrite-v-piongchan-674575.html", "text": "Американската суперзвезда в алпийските ски Линдзи Вон ще се състезава в три дисциплини на олимпийските игри в Пьонгчанг, обяви самата тя. 81-кратната победителка в стартове от Световната купа трябваше да пътува цели 24 часа, за да стигне до южнокорейския зимен център, след като на летището е била неприятно изненадана с новината, че не носи необходимите документи за полета.Вон ще участва в спускането, Супер-Г и комбинацията, като пропуска гигантския слалом, защото коляното й няма да й позволи да изразходи такова количество енергия.Според думите на Вон четвъртото й участие на Олимпиада в ПьонгЧанг ще бъде последно, като поради операция на дясното коляно тя пропусна Сочи 2014. Американката има златен медал в спускането и бронз в Супер-Г от Ванкувър 2010. Първото състезание с нейно участие в ПьонгЧанг ще бъде на 17 февруари в супергигантския слалом.", "date": "2018.02.09", "title": "Линдзи Вон няма да участва в гигантския слалом на Игрите в Пьонгчанг"}
{"url": "https://offnews.bg/sviat/trima-zaginaha-a-desetki-sa-raneni-pri-eksplozia-v-bengazi-674577.html", "text": "Трима души загинаха, а най-малко 48 са ранени при експлозия по време на обедната петъчна молитва в град Бенгази, Източна Либия, предадоха световните агенции.Според Франс прес става въпрос за атентат пред джамията \"Саад ибн Абу Абада\".От най-голямата болница в града съобщават, че са докарани 45 ранени, част от тях са в критично състояние.Силите за сигурност засега не са наясно каква е причината за експлозията, но очевидци твърдят, че е избухнало взривно устройство в автомобил, паркиран пред джамията.Според ДПА и Ройтерс две взривни устройства са избухнали вътре в джамия по време на молитвата, вероятно задействани от мобилен телефон.Преди около две седмици при две координирани нападения срещу същата джамия загинаха 35 души.", "date": "2018.02.09", "title": "Трима загинаха, а десетки са ранени при експлозия в Бенгази"}
{"url": "https://offnews.bg/sviat/zaginalite-sled-zemetresenieto-v-tajvan-stanaha-12-674556.html", "text": "Загиналите след земетресението в Тайван достигнаха 12 души. Ранените са най-малко 277 души. Спасителите извадиха още две мъртви тела изпод срутена сграда. Петима души все още се водят безследно изчезнали. Така броят на загиналите стана дванайсет, като петима човека все още са безследно изчезнали, предаде ДПА, цитирана от БТА.Телата на семейна двойка от Канада са били извадени от стая на хотел, разположен на 12-ия етаж на търговско-жилищен комплекс в източния крайбрежен град Хуалиен, пострадал най-много от труса. На същото място спасителите продължат издирването на петчленно семейство от Китай, в това число едно 12-годишно момче.По-рано тази седмица от рухналия хотел \"Бюти ин\" бяха извадени телата на четирима туристи от Китай един тайвански туристи и един хотелски служител. Вчера в хотела бе намерен мъртъв и един филипинец. Трима други бяха открити на други места в Хуалиен.Земетресението с магнитуд 6,0 във вторник, последвано от 240 вторични труса, стана причина за частично срутване на четири високи сгради в Хуалиен.Прокуратурата е започнала разследване за евентуална човешка грешка, допринесла за срутването на сградите.", "date": "2018.02.09", "title": "Загиналите след земетресението в Тайван станаха 12"}
{"url": "https://offnews.bg/drugi/nova-treniorska-rokada-v-barsa-na-vezenkov-674578.html", "text": "Легендата Светислав Пешич ще води до края на настоящия сезон тима на Барселона, в който играе звездата на националния отбор по баскетбол на България Александър Везенков.Сръбският треньор сменя Алфред Жулбе, който прекара едва няколко дни начело на представителния тим на Барса след раздялата със Сито Алонсо.Пешич бе представен на пресконференция в каталунската столица днес. 68-годишният специалист изведе Барселона до първата титла на клуба в Евролигата през сезон 2002/2003.\"Всеки един от играчите е важен. Разполагам със състав с доста опитни и талантливи играчи. Трябва да намерим начин да се обединим около една цел - да се борим за победи. Щастлив съм и се чувствам подготвен. Първата ми задача е да спечелим в неделя срещу Билбао. На практика всичко започва отначало\", каза Пешич.За последно той бе начело на Байерн Мюнхен, а обстановката в Испания не му е никак непозната, защото той работи с каталунците от 2002 до 2004 година, а освен това има по един сезон във Валенсия и Жирона.", "date": "2018.02.09", "title": "Нова треньорска рокада в Барса на Везенков"}
{"url": "https://offnews.bg/politika/simeonov-da-izgonim-zelenata-dzhihadistka-ska-keler-s-kamionetka-prez-674559.html", "text": "Евродепутатът Ска Келер да бъде обявена за персона нон грата и експулсирана от страната ни, поиска НФСБ в декларация до Външно.Политическият документ на партията на вицепремиера Валери Симеонов е адресиран и до Европейския парламент, федералното правителство на Германия и Коалиция „Алианс 90/Зелената партия”.В текста на декларацията, подписана от Валери Симеонов, Данчо Хаджиев, Валентин Касабов и Борис Ячев, се казва: „Национален фронт за спасение на България протестира остро срещу участието на немския евродепутат Келер във вечерното софийско шляене на политически маргинали под прикритието на лозунга „Да спасим Пирин“, а с истински мотив – „Да се върнем във властта чрез лъжи“. Евродепутаткатът Келер, с очевидно неадекватен вид, каканижеше пред услужливите уж български медии: за оставка на български министър (?!), за отмяна на решение на суверенното българско правителство (?!) и дори преразглеждане на проекта за магистрала в Кресненското дефиле?! И всичко това гарнирано с до болка познатите лъжи на белевци и ковачевци.Няма да влизаме в подробности за втръсналите на всички простотии и заблуди.Коалиционното правителство, министър-председателят и лично вицепремиерът Симеонов декларираха своята ангажираност по отношение на изграждането на втори лифт И НИЩО ПОВЕЧЕ в ски зона Банско.Коя е тази нагла и самонадеяна особа, която си позволява да иска оставка на български министър и промяна на решението на суверенното българско правителство?От височината на кое минаре, завършилата университета „Шабанчъ“ в Истанбул Ска (що за име!?) раздава правосъдие в чужда държава със самочувствието на добре платен командирован сюнетчия?Докога на покрилата се с позорна слава зелена активистка ще се позволява да дава оценки на българските институции?:1. През 2015 г. от Пловдив тази същата препоръчваше България да „приема повече“ авантюристи от Близкия Изток! Изявлението тогава беше оставено без реакция от Българската държава.2. През 2017 г. в интервю пред „Nеuе Оsnаbrückеr Zеitung“ зелената джихадистка призова цели сирийски села и градове да се разселят в Източна Европа (в т.ч. и България) и несъгласните с това държави „да бъдат принудени“ да ги приемат!И тази простотия бе оставена без реакция от българските институции.НФСБ счита, че тази трета поредна безпрецедентна намеса на евродепутатката Келер не трябва да бъде оставена без последици. Външно министерство трябва да обяви Келер за персона нон грата и същата да бъде експулсирана с камионетка до Капъкуле – смятаме, че разходите за самолетен билет биха били неоправдани. В случай на нужда, НФСБ ще предостави с удоволствие безплатен партиен транспорт.Така, както независима Германия би постъпила с всеки български евродепутат, който при посещение в Германия би си позволил да дава оценки на германското правителство, германски министър или да препоръчва къде в баварските Алпи да се прави или да не се прави лифт или пък езеро за развъждане на защитени „главочи“ (фантастична риба от науката „Екомитология“, нарочена да обитава Рилските езера - аналог на Лохнеското чудовище, върколак, караконджул и зелен подземен каменояд от българския селски и градски фолклор), която в най-скоро време ще изяде поминъка на всички селца и градове в планината.Настояваме председателстващата Съвета на Европейския съюз България незабавно да изпрати нота до Европейския парламент, Федералното правителство на Германия и ръководството на партията на Зелените за недопустима намеса във вътрешните работи на суверенна България и нарушаване на основополагащия за ЕС принцип на субсидиарност.P.S. Припомняме на Ска-та, че в изградилата с векове етническа толерантност България не палим общежития на мигранти, в които да изгарят и деца, нито толерираме фашистки скинхеди, които окървавяват протестите в родната й Германия.И водени от държавните, а не тясно политически интереси, съставяме коалиционно правителство в рамките на един месец, а не на половин година. Пожелаваме същото и на колегите от ХДС/ХСС и ГСДП”.По повод позицията на вицепремиера Валери Симеонов германският евродепутат Ска Келер отговори, че досега не ѝ се е случвало член на правителство в Европа или някъде по света да иска да я изгони.", "date": "2018.02.09", "title": "Симеонов: Да изгоним зелената джихадистка Ска Келер с камионетка през Капъкуле"}
{"url": "https://offnews.bg/politika/radev-osvobodi-shefa-na-nso-674550.html", "text": "Президентът Румен Радев назначи полковник Росен Тодоров да изпълнява правомощията на началник на Националната служба за охрана, съобщиха от Дондуков 2. Със свой указ президентът Румен Радев освободи генерал-лейтенант Ангел Антонов от длъжността началник на Националната служба за охрана /НСО/.С друг указ държавният глава назначи заместник-началника на Националната служба за охрана полковник Росен Тодоров да изпълнява правомощията на началник на НСО.Тодоров  на зам.-началник в службата след поредица от смени, които станаха в началото на мандата на началника Ангел Антонов предприе. Тогава от постовете им бяха освободени заместниците Юлиан Харалампиев, който е бил лична охрана на Ахмед Доган, и Красимир Станчев. Именно постът на Станчев беше поет от Росен Тодоров.На 31 януари стана ясно, че Ангел Антонов е  оставката си пред президента. Като повод той посочил изпращането му на пост зад граница. Антонов отрича това да е свързано с проверката, която прокуратурата започна в службата. Указът е публикуван в Държавен вестник в петък - ден след инцидента с първата дама Десислава Радева. Документът е подписан на 7 февруари.По закон президентът има право да издаде указ за назначаване на нов началник в рамките на един месец след съгласуване с Министерския съвет. ", "date": "2018.02.09", "title": "Радев освободи шефа на НСО"}
{"url": "https://offnews.bg/politika/dps-pohvali-borisov-i-pak-nahoka-patriotite-vmro-stiga-s-lazhite-674545.html", "text": "Групите на ДПС и \"Обединени патриоти\" в парламента се възползваха от привидно спокойния ден в Народното събрание и си размениха в кулоарите по няколко обвинителни реплики. ДПС похвали премиера Борисов за геополитическите му умения и успехи, но пък нахокаха патриотите, че подкрепят антисемитски прояви и че организират Луковмарш. Отговор не закъсня - минути след изявлението на ДПС, ВМРО обвини Движението, че \"отново лъже\".\"Крайните националисти минират неимоверните усилия на Бойко Борисов за решаването на проблема между ЕС и Турция, каза пред журналисти в парламента депутатът от ДПС Джейхан Ибрямов.Първото оплакване на ДПС беше по повод несвършената, според тях, работа на зам.-въшния министър Георг Георгиев, който е от ГЕРБ.„Преди около 7-8 месеца в ЕК по недискриминация и нетолерантност в Европа имаше една позиция относно антисемитизма, ксенофобията и езика омразата. Изискваше се и правителствата членки на ЕС да приведат законодателствата си в тази рамка. Какво направи България? България в тази посока направи едно положително действие и назначи координатор зам.-министър Георг Георгиев, който е и младежки председател на ГЕРБ срещу антисемитизма, но в тази посока след неговото назначаване не сме чули позиция на външния и вътрешния министър, който връща три мои въпроса, свързани с антисемитски действия, както и позицията на премиера“, коментира Ибрямов.Той обаче не смята, че за това са виновни ГЕРБ, защото външният министър Екатерина Захариева е изразила своето съжаление срещу погрома на еврейските гробища пред еврейския посланик.„Видяхме ясната позиция на Цветан Цветанов като председател на парламентарната група в САЩ честванията на холокоста. Тук си задаваме големия въпрос къде е основната причина. Тя е до ГЕРБ – участието на крайните националисти във властта, техният участник и коалиционен партньор. Младежко ВМРО е съорганизатор на т.нар. луков марш, подкрепян от Красимир Каракачанов. Валери Симеонов, вицепремиерът, вместо да заглушава шума по „Слънчев бряг“, не видя с очите си разпространението на фашистки значки, запалки и други с образа на Хитлер, а Волен Сидеров е първият и единственият българин, който написа и издаде в България антисемитска книга „Бумерангът на злото“, допълни депутатът от ДПС и подчерта, че затова те не виждат действия в тази посока от страна на българското правителство, защото ръцете на зам.-министъра Георг Георгиев са завързани.„Той не решава, а те другите решават. Отправяме молба – виждаме, че крайните националисти освен антисемитски действия и ксенофобски изявления, предявяват и териториални претенции към наши съседи като Македония и Гърция с техни участия и изяви по телевизията. Г-н Бойко Борисов полага неимоверни усилия за намирането на диалог между тези държави. Подкрепяме неговите действия за намирането на правилния път за решаването на проблема между ЕС и Турция, но в същото време виждаме как действията на националистите погазват законите и отхвърлят, вчера станахте свидетели, Закона за българското гражданство. Подкрепяме действията на Бойко Борисов, но се опасявам, че те ще се увенчаят с неуспех, защото са минирани от националистите, които участват във властта“, каза още Джейхан Ибрямов.Колегата му Хайри Садъков допълните, че правят необходимото, за да подкрепят и подпомогнат синхрона в думи и действия на управляващото мнозинство и на изпълнителната власт.„Много често виждаме как се разминават. Само след няколко дни предстои луков марш. Той е националсоциалистическа акция, която от години продължава. Виждаме събуждане в страната на институции, споменавам кмета на Столична община, има ред действия, които се опитват да ограничат това. Виждаме Комисията по дискриминация с ясна позиция, но искрено се надявам, има зададен въпрос към вътрешния министър, по адрес на това мероприятие, да ми бъде отговорено и ДПС да получи ясен сигнал имаме ли ясна позиция по тези въпроси за действията на крайните националисти или не“, обясни Садъков. Той подчерта, че силно се надява тези по-слаби действия да не са продиктувани от участието на националисти в изпълнителната власт. „Дано да не е така, ще видим“, каза още Хайри Садъков.Отговорът от \"Обединени патриоти\" дойде от Юли Ангелов:\"За пореден път от ВМРО заявяваме – нямаме нищо общо с организирането на шествия, които са насочени към расова омраза, антисемитизъм и ред подобни неща. ДПС могат да си говорят каквото си искат, но това не отговаря на истината.\"Единствената партия, който насажда вече почти 3 десетилетия омраза в България, това е ДПС”, посочи Ангелов.По думите му ВМРО дори е участвала пряко в спасяването на българските евреи по време на Втората световна война.„За разлика от тези, които днес твърдят, че са пазители на правата и свободите на хората, нашата организация има историческа памет и ние знам за какво става въпрос. Тези спекулации, че ВМРО има нещо общо с антисемитски шествия или шествия на омразата, просто са измислица и лъжа”, коментира Ангелов.„ДПС прекалява със своите лъжи и спекулации”, допълни още той.", "date": "2018.02.09", "title": "ДПС похвали Борисов и пак нахока Патриотите. ВМРО: Стига с лъжите!"}
{"url": "https://offnews.bg/ikonomika/v-balgaria-se-stroiat-poveche-kashti-i-po-malko-zhilishtni-blokove-674542.html", "text": "Строителството на къщи се увеличава, докато това на жилищни кооперации намалява, показва публикувана днес статистиката на НСИ за четвъртото тримесечие на 2017 г. сравнено със същия период на 2016 г.От октомври до декември 2017 г. са въведени в експлоатация 659 жилищни сгради с 2 046 жилища в тях, с 34 сгради повече (5.4%) и 354 жилища по-малко (14.8%), отколкото през 2016 г.От въведените в експлоатация жилищни сгради през 2017 г. най-голям процент са със стоманенобетонна конструкция - 75%. Тухлени са 21.5%. На последно място са панелните - 0.9%.Най-много са построените къщи - 75.9%, жилищните кооперации са 13.5%. Спрямо 2016 г. броят на новопостроените къщи и вили се увеличава, а на кооперациите и сградите от смесен тип намалява.Най-много жилищни сгради са въведени в експлоатация в областите Варна (92 сгради с 454 жилища), Бургас (86 сгради с 393 жилища) и Пловдив (85 сгради с 299 жилища).Продължават да преобладават двустайните жилища (35.5%), тристайните са 33.1%. И при първите, и при вторите обаче има намаление за 1 година. Единствено новите четиристайни апартаменти са повече през 2017 г., отколкото през 2016-а.", "date": "2018.02.09", "title": "В България се строят повече къщи и по-малко жилищни блокове"}
{"url": "https://offnews.bg/kultura/uili-nelsan-i-kris-kornal-izpalniavat-pesni-po-nepublikuvani-stihove-n-674544.html", "text": " – това е името на дългоочакван албум, включващ непознати до този момент текстове на легендарния кънтри певец Джони Кеш. Очаква се албумът да излезе на 6 април, а в него участие взимат Уили Нелсън, Крис Корнъл, Елвис Костело, Розан Кеш (дъщера на Джони Кеш) и Джон Мелънкемп. Продуценти на албума са Джон Картър Кеш, син на музиканта, и Стив Беровиц.Текстовете бяха разкрити след смъртта на Кеш. Сред тях са написани от музиканта писма и стихове. Записите са направени през последните две години предимно в Cash Cabin Studio в Хендерсънвил, щата Тенеси. Продуцентите са съставили първокласен списък от изпълнители, които са поканили - композиторът и музикант Ти Боун Бърнет, кънтри певицата Кейси Мъсгрейвс, Крис Кристофърсън, който има дългогодишно сътрудничество с Джони Кеш и Уили Нелсън в групата The Highwaymen, Брад Пейсли, Карлен Картър и групата Джейхоукс. Албумът е продължение на подобен проект от 2016 година Forever Words: The Unknown Poems, в който отново са направени записи по текстове на Кеш. Той съдържа 16 песни и ще излезе на компакт диск, винил и в приложенията за стрийминг услуги. Създателите му издадоха списъка с имената на песните в него: 1. \"Forever/I Still Miss Someone\" – Kris Kristofferson and Willie Nelson2. \"To June This Morning\" – Ruston Kelly and Kacey Musgraves3. \"Gold All Over the Ground\" – Brad Paisley4. \"You Never Knew My Mind\" – Chris Cornell5. \"The Captain's Daughter\" – Alison Krauss and Union Station6. \"Jellico Coal Man\" – T Bone Burnett7. \"The Walking Wounded\" – Rosanne Cash8. \"Them Double Blues\" – John Mellencamp 9. \"Body on Body\" – Jewel10. \"I'll Still Love You\" – Elvis Costello 11. \"June's Sundown\" – Carlene Carter12. \"He Bore It All\" – Dailey & Vincent 13. \"Chinky Pin Hill\" – I'm With Her 14. \"Goin', Goin', Gone\" – Robert Glasper featuring Ro James,and Anu Sun15. \"What Would I Dreamer Do?\" – The Jayhawks16. \"Spirit Rider\" – Jamey Johnson", "date": "2018.02.09", "title": "Уили Нелсън и Крис Корнъл изпълняват песни по непубликувани стихове на Джони Кеш"}
{"url": "https://offnews.bg/sviat/nachalno-uchilishte-reshi-da-vavede-uniformi-armani-674548.html", "text": "Държавно начално училище в Токио бе изправено пред критика, след като обяви плана си да въведе дизайнерски униформи на престижната модна къща \"Джорджо Армани\".Според японските медии училището е решило да поръча униформи, като всяка от тях струва близо 730 долара или 80 000 йени. Училището се намира в престижния квартал Гинза, който е известен с това, че там се намира една от най-скъпите улици в света, а множество от най-известните и престижни модни марки имат бутици именно там.В писмо до родителите директорът на училището заявява, че с промяната иска да утвърди учебното заведение като \"забележителност\" в квартала, пише Би Би Си.Няколко от родителите, чиито деца учат в престижното школо, се оплакаха, че подобни облекла са твърде скъпи и не са нужни на децата.\"Бях изненадана и се почудих защо толкова луксозни униформи са избрани за държавно училище\", пита се майка, чието дете учи в кв. Гинза. На заседание на Комисията по бюджета в страната въпросът беше повдигнат от депутат, който заяви, че училището трябва да помисли за разходите на родителите. Финансовият министър Таро Асо каза, че униформата е \"очевидно скъпа\" и изрази опасения, че не всички родители ще могат да си я позволят.Директорът на училището по-късно каза, че \"приема критиките\" и обеща да предостави на родителите по-добро обяснение на решението си.", "date": "2018.02.09", "title": "Начално училище реши да въведе униформи 'Aрмани'"}
{"url": "https://offnews.bg/offtopic/hamster-pochitatel-na-tcvetiata-izumitelni-izgrevi-i-zalezi-i-oshte-674546.html", "text": "Снимка от екологичния регион Серадо в Бразилия спечели първо място в тазгодишното издание на конкурса International Garden Photographer. Ето печелившата и още няколко невероятни кадъра, участвали в състезанието за 2018 година:Залез в Серадо, Бразилия. Снимката, спечелила първо място, е направена от Марсио Кабрал:Марк Бауер е запечатал килим от лилав пирен в национален природен резерват в английското графство Дорсет:Ани Грийн-Армитаж е открила врата на хобити, наречена Лунната порта, в Бавария, Германия:Тези хълмове показват златните оризови полета в китайската провинция Джъдзян, заснети от Шафън Хан:И Фан е заснел това застрашено растение, използвано в медицината, в планините на провинция Юннан, Китай:Стив Лоури от Северна Ирландия поляризира светлината, за да създаде тази снимка на структурата на дърво:Мауро Тронто е направил този кадър в Пиемонт, Италия:Катрин Балдок печели наградата в категорията за абстрактна фотография, показваща красотата на лилиите:Джон Глоувър е уловил този изгрев в Източен Съсекс, Англия:Женски кос търси съчки, с които да направи гнездото си в окръг Гуинед, Уелс. Снимката е на Алан Прайс:Август в област Кармартъншър, Уелс. Снимка: Найджъл Маккал:Гъсеница в град Ухан, Китай, забелязана от Минхуй Юан:Склоновете на връх Голица, по границата между Словения и Австрия, е покрита със скреж в края на месец май. Снимката е на Ан Менурм:Паяк тъче мрежа, за да запази малките си, като използва хелениум за основа. Снимката е направена в Холандия от Ханс Ван Хорсен:Андреа Поци си осигури първото място в категория \"Спиращи дъха пространства\" с изглед от парка Томбстоун в Канада.„Алисън Стейт е направила снимката на тези цветя Пулсатила в Кралските ботанически градини в Лондон:Фолкер Михаел е направил снимката в Германия:Франтишек Реруча и нейната композиция от сухи цветя:Клей Болт е заснел фото серия, с която да подчертае тежкото състояние на северноамериканските пчели, чието оцеляване е под въпрос заради замърсяване и болести:", "date": "2018.02.09", "title": "Хамстер - почитател на цветята, изумителни изгреви и залези и още спиращи дъха снимки от 2018 г."}
{"url": "https://offnews.bg/medii/bit-spira-vsichki-predavania-ot-dnes-ostavat-samo-novinite-674552.html", "text": "Всички предавания на BiT са спрени от днес. В ефир остават само новините на телевизията, а между тях се излъчват записи на стари предавания.Решението е на новото ръководство на медията, което срещна за пръв път с екипа малко преди обяд. По време на разговора станало ясно, че ръководството харесва само новинарската част от програмата и затова засега остава само тя.Предаването \"Просто Диков\" също пада от ефир. Засега въпросът за оставането на Сашо Диков в медията стои отворен. Следващата седмица предстоят преговори с него, научи OFFNews. Освен водещ на обзорно предаване, Диков досега бе и програмен директор на BiT.Вчера бе официално съобщено, че телевизията е продадена от създателите си - братята Павел и Румен Вълневи, на нов инвеститор. Неговото име не бе посочено в съобщението за смяната на собствеността, но според различни източници това е телевизионният продуцент Мирослав Янев.OFFNews се свърза с него и той потвърди новината, като каза, че повече информация ще даде по-късно през деня.Новината за спрените предавания изненада екипа на BiT. Само до преди няколко часа никой от журналистите не подозираше толкова рязък обрат.Тази сутрин журналистката Полина Паунова, която води по BiT със Силвия Великова предаването „Хайд парк“, обяви във фейсбук профила си, че ще има предаване тази събота, а при пръв опит за цензура би напуснала. „Хайд парк“ е едно от предаванията, които могат да се определят като лакмусови по отношение на натиска върху съдържанието. Малко по-късно Полина Паунова съобщи, че в общ час с нея и Силвия Великова новият собственик ги информирал, че предаванията се спират до второ нареждане.Николай Марков – бивш служител на НСО - пък съобщи, че в 11 ч е трябвало да гостува заедно с адвокат Марин Марковски в предаване на медията. Вместо да бъде поканен в студиото, той станал свидетел на следната картинка:Телевизият BiT бе създадена през 2014 г. от братята Вълеви. Двамата предприемачи са емигранти в САЩ, където имат бизнес в транспортния сектор. Преди години решават на създават телевизия за емигрантите ни. Професионален двигател на медията при създаването ѝ е Нери Терзиева, а в нюзрума като кореспондент в САЩ е привлечена Ралица Василева, която дълги години бе новинар в CNN International.Телевизията претърпя няколко трансформации – Нери Терзиева се раздели с нея, профилът бе променен на новинарско-развлекателен, а като програмен директор бе привлечен Сашо Диков. От месеци се говори, че предстои телевизията да бъде продадена, а за кандидат-купувачи се спрягаха „обичайните заподозрени“. Засега в Търговския регистър новият собственик не е отразен.За Мирослав Янев е известно, че от години се занимава в продуцентска дейност. Работил е за популярни тв предавания на bTV, Нова, Tv7 и др. Снимал е сериали, клипове и филми.Янев оглавяване продуцентската компания MediaPro Entertainment (част от СМЕ - собственикът на bTV). Към момента тя няма дейност, а преди години правеше вътрешните продукции на bTV. Нейни са сериалите \"Домашен арест\", \"Къде е Маги?\", \"Кантора Митрани\" (TV7). Компанията е работила и по реализацията на “Lord of the Chefs”, „Гласът на България”, “Шоуто на Слави”, “Комиците”, Нека говорят … с Росен Петров”, “Модерно”, “Survivor” 1,2,3,4, “Music Idol” 1,2,3, “Dancing Stars” 1, 2, “Размяна на съпруги”, телевизионният сериал „Тя и той” и други.", "date": "2018.02.09", "title": "BiT спира всички предавания от днес, остават само новините"}
{"url": "https://offnews.bg/obshtestvo/tomislav-donchev-pusna-anketa-za-ili-protiv-smianata-na-chasovoto-674560.html", "text": "Вицепремиерът Томислав Дончев реши да провери какви са настроенията сред българските граждани по повод предложението за премахване на смяната между лятно и зимно часово време, която се извършва два пъти годишно.Той публикува анкета в Twitter, с която пита \"За\" или \"против\" смяната между зимно и лятно часово време сте?\" и обясни: \"Дебатът предстои, но не пречи да го започнем от тук. А и така поне ще знам, че точно този анализ на общественото мнение не е фалшива новина\".При 90 гласували досега 78% са избрали отпадането на смяната, а 22% - запазването ѝ.Анкетата ще бъде активна още 6 дена.", "date": "2018.02.09", "title": "Томислав Дончев пусна анкета 'за' или 'против' смяната на часовото време"}
{"url": "https://offnews.bg/futbol/mapuku-veche-ne-e-chast-ot-levski-674557.html", "text": "Нападателят Жуниор Мапуку вече не е футболист на Левски. Това стана ясно, след като китайският Шъдзяджуанг Евър Брайт го представи като ново попълнение. Конгоанецът премина медицински прегледи, след което парафира с новия си клуб за 2+1 години.Шъдзяджуанг, който се подвизава във втора дивизия на Китай, ще плати 500 000 евро на Левски. Китайският клуб има солидни връзки с България. Преди време негов треньор бе Ясен Петров, а звездите на отбора бяха Емил Гъргоров и Георги Илиев.“Желая да изкажа благодарности към бившето треньорско ръководство на Левски, г-н Митов, спортния директор г-н Боримиров, които ми дадоха шанс да играя в такъв велик клуб като Левски, който ми промени живота. Също така изказвам благодарност към г-н Букарев, който ме подкрепя до последния ден в Левски, и благодарности към президента г-н Русев и г-н Красимир Иванов, които позволиха да се осъществи моят трансфер.Благодаря на моя мениджър Майез Мустафа и на неговите партньори и на всички съотборници. И не на последно място благодаря на Великата публика на Левски, която усетих още от първия си мач, а такава публика дава крила на всеки играч.САМО ЛЕВСКИ! Голям поклон пред Вас и продължавайте да подкрепяте отбора. Черната сила!”, написа на профила си в Инстаграм нападателят.", "date": "2018.02.09", "title": "Мапуку вече не е част от Левски"}
{"url": "https://offnews.bg/politika/karakachanov-nasarchi-detca-v-uniformi-da-se-vazpitavat-v-gvardejski-674562.html", "text": "Държавата не заделя средства за патриотичното обучение на деца, но пък се дава възможност на \"всякакви програми\" да прокарват \"измислени идеологии\", които объркват малките.Такава теза разви вицепремиерът и министър на отбраната Красимир Каракачанов. По традиция той направи изявление пред медиите извън столицата. Днес той взе участие в тържествена церемония, на която връчи знамето на втория гвардейски ученически отряд, съставен от възпитаници на Основно училище „Д-р Петър Берон“ – град Плевен.„Получавайки едно нормално патриотично възпитание, може би една част от тях ще изберат в бъдеще военната професия или професии, свързани със сигурността и отбраната“, каза Каракачанов, цитиран от пресцентъра на Министерството на отбраната.По думите му децата трябва да бъдат възпитавани в патриотизъм и в добрите традиции на Българската армия като храброст, честност и обич към родината, а не в някакви измислени „джендър“ идеологии.\"Пари за тези деца, които искат да носят военна униформа и да изучават българската история държавата не намира или трудно намира. Но пък са готови всякакви програми, на всевъзможни измислени идеологии да ги набутват в България и да объркват съзнанието на децата“, заяви още Каракачанов и подчерта:„Това е разликата днес: между тези деца и онези, които са се наточили да прибират пари по различни европейски програми“.\"Бъдете добри българи, възпитавайте се в духа на гвардейския патриотизъм\", обърна се министърът към децата.Кметът на Община Плевен Георг Спартански е поканил младите гвардейци да се включат в събитията на общината по повод Националния празник на България 3 март и 140-годишнината от Освобождението. Вторият ученически гвардейски отряд получи поздравителен адрес и от президента на Румен Радев, както и от представители на местната администрация и Министерството на образованието.", "date": "2018.02.09", "title": "Каракачанов насърчи деца в униформи да се възпитават в 'гвардейски патриотизъм'"}
{"url": "https://offnews.bg/obshtestvo/ekoravnovesie-stopani-izostaviat-kuchetata-si-v-priiuti-dovedoha-pit-674555.html", "text": "50 кучета от приютите на „Екоравновесие“ са били осиновени през януари, отчете директорът на ОП „Екоравновесие“ Веселин Асенов.Общинското предприятие планира да продължи кампаниите за осиновяване с цел намиране на дом на постъпилите при тях изоставени кучета. През март ще бъде проведена заедно с доброволци отново кампанията „Подари си приятел“ в Ринг Мол София. Гражданите могат да видят част от кучетата, настанени в приютите, да разходят куче, да си изберат домашен любимец и да го осиновят. Кампанията стартира през миналата година и освен в мола, кучета бяха представяни в градинката „Заимов“ и на Женския пазар, както и по време на фестивалите „ София диша“ и „Живей активно“.През 2017 година са осиновени общо 693 кучета. За съжаление продължава изоставянето на домашни кучета, сподели Веселин Асенов и посочи като пример предадена за отглеждане в приюта майка- питбул с малките й. В приюта постъпват за отглеждане все повече породисти кучета. Доброволно от собствениците, поради невъзможност да се грижат за домашните си любимци, през януари са предадени 9 кучета. През март ще започне активната работа и по кастрирането на кучета от крайградските райони и промишлените зони на града. Целта е да се намали тяхната популация. През тази пролет ще бъде извършено преброяване на бездомните кучета. Преброяването е възложено на екипите на фондация „Четири лапи“. Последното преброяване е правено през 2015 година.", "date": "2018.02.09", "title": "Екоравновесие: Стопани изоставят кучетата си в приюти, доведоха питбулка с малките й"}
{"url": "https://offnews.bg/obshtestvo/evroparlamentat-idva-za-da-vidi-granitcata-ni-s-turtcia-674554.html", "text": "От понеделник до сряда следващата седмица представители на комисията на Европейския парламент по граждански права, правосъдие и вътрешни работи ще посетят границата ни с Турция. Това съобщи пресслужбата на ЕП, цитирана от БТА.Отбелязва се, че евродепутатите очакват да се запознаят от първа ръка с дейността на служителите на европейската гранична служба, изпратени по границата между България и Турция. Гостите ще посетят ГКПП-Капитан Андреево, където граничари от нашата страна и други държави от ЕС съвместно охраняват.Предвижда се евродепутатите да се срещнат с българския министър на вътрешните работи, с представители на Гранична полиция, както и с международни и неправителствени организации.", "date": "2018.02.09", "title": "Европарламентът идва, за да види границата ни с Турция"}
{"url": "https://offnews.bg/kultura/shtastliviat-kraj-na-mihael-haneke-sas-spetcialna-prozhektcia-na-sof-674561.html", "text": "Най-големите киномани у нас очакват с растящо нетърпение срещата по време на 22-рото издание на София филм фест с поредното провокативно предизвикателство на големия Михаел Ханеке – „Щастлив край“ („Happy End”, 2017) – филм, номиниран за „Златна палма“ в конкурсната програма на Кан 2017.Ханеке е режисьорът, удостоен с цели 10 награди на най-авторитетния филмов форум през годините, две от които са „Златна палма“. Има в актива си над 90 награди от цял свят и е създал шедьоври като „Любов“ (2012), „Бялата лента“ (2009), „Пианистката“ (2001), с които родната публика се е срещала в предишни издания на София филм фест.В най-новата си творба Михаел Ханеке разкрива историята на едно френско буржоазно семейство. Действието на филма се развива в пристанищния град Кале и разказва за драматичните обрати в живота на една общност на фона на бежанската криза в Европа.Дядото в семейството изпитва желание да сложи край на живота си, синът „говори“ тайно в социалните мрежи с чужда жена, внукът е разглезен и притежава сериозно самочувствие, а 12-годишната внучка е същински ангел. Единствено дъщерята Ана (Изабел Юпер), която управлява семейния бизнес, е представена като своеобразен стожер на нормалността. За своя най-нов разказ Ханеке разчита на изключителен актьорски състав – с Изабел Юпер си партнират Жан-Луи Трентинян, Матийо Касовиц, Лаура Верлинден, Тоби Джоунс, Франц Роговски и Фантин Ардуин.И в „Щастлив край” Ханеке не изневерява на своя специфичен стил - да бъде в ролята на наблюдател на своите герои, като този похват е реализиран с интересни вузиални решения. Особено любопитен факт около създаването на филма е, че Жан-Луи Трентинян, оттеглил се от света на киното още през 2003 година, се завръща на снимачната площадка единствено и само заради Ханеке - той го определя като „един от най-великите режисьори на нашето време“ и е готов да играе всякакви роли в неговите филми. Австрийският майстор от своя страна неведнъж е споделял, че Трентинян е един от най-любимите му актьори, редом до Марлон Брандо.", "date": "2018.02.09", "title": "\"Щастливият край\" на Михаел Ханеке със специална прожекция на София филм фест"}
{"url": "https://offnews.bg/politika/krasimir-iankov-eksperimentite-s-mvr-prodalzhavat-674563.html", "text": "Промените в МВР целят разпада и дестабилизацията на сектора, коментира народният представител от БСП Красимир Янков. Червеният депутат определи като неразбиране от сегашното политическо ръководство, че реформата в МВР трябва да e съставена от конкретни мерки като окомплектоване на щата, повишаване на мотивацията, достойнството и заплащането на служителите в полицията.Янков изрази позицията, че правораздавателната система работи с доказателства, затова е нужно да се обърне особено внимание и в секторите на разследването в МВР, в противен случай, „ние ги хващаме, а те ги пускат“ няма как да се промени.По мнение на Красимир Янков няма как, след като системата на МВР е променяна над 10 пъти, служителите да чувстват сигурност и да бъдат мотивирани, докато вършат своите служебни задължения. Според Янков всичко, което се случва в МВР, става със санкцията на Бойко Борисов.Депутатът от БСП добави още, че експериментите с МВР продължават от 2009 г. досега. Според него чрез закона за частната охранителна дейност, държавата абдикира и се създава среда за „приватизация“ на спокойствието и сигурността на българските граждани от частни фирми в цели общини чрез оправдания за недостиг на полицаи. Красимир Янков е категоричен, че държавата е длъжна по конституция да гарантира спокойствието и сигурността на българските граждани и тяхното имущество.   ", "date": "2018.02.09", "title": "Красимир Янков: Експериментите с МВР продължават"}
{"url": "https://offnews.bg/politika/evdokia-maneva-protestat-na-ekolozite-za-pirin-e-politicheski-674553.html", "text": "Протестът на еколозите е чисто политически. Няма основание за тревога сред тях и хората, които обичат българската природа, е невярно. Няма причина да се безпокоят, че нещо може да се случи на \"Пирин\".Това каза екоминистърът в правителството на Иван Костов Евдокия Манева по \"България он ер\".Директорът на Института за анализи и оценки в туризма доц. Румен Драганов пък заяви, че природният закон вече е нарушен. Драганов добави още, че ", "date": "2018.02.09", "title": "Евдокия Манева: Протестът на еколозите за Пирин е политически"}
{"url": "https://offnews.bg/politika/zakonat-na-peevski-za-ktb-mina-i-na-vtoro-chetene-674524.html", "text": "Окончателно парламентът прие на второ четене промените в Закона за банковата несъстоятелност, предложени от депутата от ДПС Делян Пеевски и неговите колеги Йордан Цонев и Хамид Хамид. Законът е познат и като \"Закона срещу вторичното разграбване на КТБ\".В мотивите на законопроекта е записано, че той цели да се осигурят ефективни механизми за попълване на масата на несъстоятелността на банка, обявена в несъстоятелност, както и да се противодейства на схеми за вторичното разграбване на активите, закупени пряко или непряко с пари с такъв произход.Промените включват забрана за квесторите, временните синдици и синдиците да заличават обезпечения, учредени в полза на банката в несъстоятелност. Въвежда се и относителна недействителност на всяка сделка за прехвърляне на вземане с произход от банка.Законопроектът предвижда също обявяването за нищожни на всички заличавания на учредени обезпечения, извършени в периода от поставянето на банката под особен надзор до започване на осребряването нейното имущество, както и недействителност на сделки, имащи за предмет прехвърляне на дялове или акции, извършени от длъжници на банка след поставянето ѝ под специален надзор.По време на дебатите от „БСП за България” обявиха, че не подкрепят законопроекта. „Мотивите, които ни се предлагат от вносителите, са отново да се прехвърлят проблемите от болната на здравата глава”, посочи народният представител Тодор Байчев. „Нямаме никакви основания да подкрепим направените промени”, допълни той.В реплика Хамид Хамид от ДПС, който е сред вносителите на законопроекта, заяви, че предложените промени са изцяло в обществен интерес и призова народните представители внимателно да се запознаят с него. „Не знам от какви лични интереси вчера и днес толкова яростно защитавате едни и същи тези, като са на един крадец, който се крие в Белград”, посочи Хамид.", "date": "2018.02.09", "title": "Законът на Пеевски за КТБ мина и на второ четене"}
{"url": "https://offnews.bg/analizi-i-komentari/istinski-lazhi-kak-nso-si-prisvoi-privilegiata-da-e-gospodar-na-pra-674522.html", "text": "Преторианците на властта отново ни \"спретнаха\" шоу с клеймо \"НСО\". На изпроводяк , който е начело на службата, но обиден от медиите , като смени едно назначение с друго, трябваше да замазва неспособността си - или по-скоро нежеланието си, да озапти подчинените си.НСО отдавна е извън контрол и нещо повече - тя дори си позволява да създава правила и то не без тихото съучастие на охраняваните от нея лица. НСО отдавна не е и служба - тя не служи нито на държавата, нито на данъкоплатците. Това го доказа и  с автомобила на съпругата на президента. Фокусът при него умишлено беше изместен и той не е в това, че колата на НСО била спряна от МВР неправомерно. Защо МВР да няма право да спре автомобил на НСО, ако има нарушение? Статистиката показва, че за три поредни години службата е първенец сред държавната администрация като нарушител на Закона за движение по пътищата. За 2013 година КАТ са издали 55 фиша на НСО за превишена скорост. Въпреки че за останалите две години се отбелязва спад, службата  - за 2014 година камерите на КАТ са ги щракнали 39 пъти, а до юли месец 2015 година - 26 пъти.  Това, което беше прикрито от всички, упражнили се по темата, е че НСО за пореден път наруши закона и за пореден път се измъкна от това. Законът за движение по пътищата дава разрешение на службата да заобиколи някои норми: автомобилите ѝ да преминават на червено или без да спират на знак \"Стоп\", да се движат с превишена скорост и да не се съобразяват с организацията на движението. Но при едно условие - когато ползват специален режим на движение. А той е - с пуснати светлинен и/или звуков сигнал.Очевидно при случая с Десислава Радева е, че законът е нарушен - автомобилът е превишил скоростта без светлинни сигнали и именно и за това не е разпознат от полицаите. Още повече, че униформените не се длъжни да знаят наизуст регистрационните номера на всички автомобили на НСО, които, между другото, често използват и дублиращи регистрационни табели. Притеснителното в този случай е, че всичко това става пред очите и с тихото съгласие на охраняваното лице.  Другата изговорена лъжа по случая е, че охраняваните лица нямали право сами да шофират автомобилите, с които се превозват. \"Уточняваме, че във връзка с безопасността на охраняваните лица, когато се налага ползване на специализиран транспорт, същият се осигурява по реда на ЗНСО - със служебен автомобил, управляван от водач на НСО\", се посочва в позиция на службата от 8 февруари.Наистина?В продължение на години службата \"осигурява\" куп привилегии, включително и това . Помните ли случаите с джипките на горските стопанства? През 2017 година юристите на службата са били на различно мнение от това, което беше изразено в четвъртък. В отговор до OFFNews оттам обясняват, че нормативните актове, регламентиращи работата на службата, не съдържат изрична забрана .С други думи, \"правомощията\" на НСО да тълкува законите варират според случая.\"Портфолиото\" на наследниците на УБО в поставянето над закона е пословично. Ето един кратък спомен, който е емблема за това как службата си позволява да безчинства в присъствието на държавници.На 20 юли 2015 година кортеж на службата беше \"герой\" в поредната демонстрация на сила на пътя. Тогава семейство се оплака, че на магистрала \"Тракия\" са били избутани от пътя, а през отворените прозорци на черните лимузини, гардове им размахали автомати. Истината тогава не излезе наяве, но за сметка на това от службата си  да влязат в ролята на контролен орган. В официална позиция тогава беше направен анализ на това, че останалите участници от пътя са нарушили Закона за движение по пътищата. За това и НСО предприело мерки - \"с цел да прекрати тези рисковани и незаконни действия на водача на БМВ-то, оперативният работник свалил стъклото и направил неколкократно знаци с ръка да намали скоростта и да се отдалечи от кортежа\". Ето това е! Когато установи нарушение на закона, НСО взима мерки. Като последна инстанция...... и с любезното участие на \"виповете\".", "date": "2018.02.09", "title": "Истински лъжи: Как НСО си присвои привилегията да е \"господар\" на правилата"}
{"url": "https://offnews.bg/obshtestvo/savetnik-do-parlamenta-parkirash-na-veloaleia-i-kakvo-ot-tova-674528.html", "text": "В Закона за движение по пътищата няма текст, според който шофьорите на автомобили, паркирали на велоалея, да бъдат санкционирани. За непълнотата в закона алармира общинският съветник от РБ Стефан Марков, който отправя питане до председателя на Народното събрание Цвета Караянчева. Той настоява за разяснение на правната уредба за движението, престоя и паркирането на велосипедните алеи. Стефан Марков уточнява, че в Закона за движението по пътищата престоят и паркирането са забранени на пешеходни или велосипедни пътеки и на разстояние по-малко от 5 метра преди тях, но в този нормативен акт не е предвиден самостоятелен състав на нарушение, изразяващо се в паркирането върху велосипедна алея. В резултат от това, при прилагането на закона, съответно при констатирането на нарушенията и санкционирането на нарушителите, административните органи срещат затруднения.\"Ако паркирате върху тротоар ви глобяват, ако паркирате на пътното платно ви глобяват. Но на кое основание ви глобяват за велоалея и защо органите на КАТ отказват да глобяват шофьорите и самите КАТ паркират ненаказано върху велоалеите в София?\", пита общинският съветник.Той очаква отговор и на въпроса, дали, ако е налице непълнота на закона за това нарушение, има вече внесен законопроект, с който да се преодолее тази нередност.Марков настоява и санкциите за нарушителите да се повишат, за да се предотврати практиката да се паркира на велоалеи. Ако продължава така безпардонно да се нарушава забраната за паркиране върху велоалеите, без санкции, се обезмислят усилията и парите, похарчени за изграждането им. Не може общината да прави велоалеи и да се старае да осигурява възможности за алтернативно предвижване и някой да паркира безнаказано на тях, категоричен е Стефан Марков.", "date": "2018.02.09", "title": "Съветник до парламента: Паркираш на велоалея - и какво от това?"}
{"url": "https://offnews.bg/politika/sofia-se-vkliuchva-v-mrezhata-grad-na-tcennostite-674565.html", "text": "Кметът на София Йорданка Фандъкова се срещна с кмета на Бристол Марвин Рийс. Тя представи проектите и потенциала за инвестиции и бизнес на българската столица. Двамата обсъдиха възможностите за сътрудничество в сферата на образованието и културата. София и Бристол са част от мрежата „Град на киното“ на ЮНЕСКО. Фандъкова покани своя колега Марвин Рийс да посети София. В рамките на Националната молитвената закуска във Вашингтон кметът на София Йорданка Фандъкова участва в срещата на кметовете. По време на разговорите бе обсъдено създаването на международна мрежа „Град на ценностите“ за популяризиране на добри дела.Мрежата ще бъде насочена към децата и младите хора като превенция срещу агресията и насилието. Младите хора ще могат да представят свои идеи и инициативи, свързани с милосърдието, честността, благодарността и други общочовешки ценности, както и да се запознават с добрите дела на хора от цял свят.", "date": "2018.02.09", "title": "София се включва в мрежата „Град на ценностите“"}
{"url": "https://offnews.bg/sviat/indeksat-dau-dzhouns-s-nov-sriv-ot-4-674519.html", "text": "Индексът „Дау Джоунс” падна с над 1000 пункта снощи, след сривът и паниката на Уолстрийт в началото на седмицата.Загубите бяха над 100 млрд. долара. Сега сривът е около 4% - малко по-малък от този в понеделник. Това е най-сериозният спад на основните индекси от повече от 6 години насам и се равнява на обезценяване на акциите с 1,25 трилиона долара. Така буквално за няколко часа борсите заличиха това, което бе спечелено след новината за голямата данъчна реформа на президента Доналд Тръмп.Анализаторите очакват да видят какво ще е отражението на новия спад върху азиатските борси, които също реагираха много негативно на срива в началото на седмицата.", "date": "2018.02.09", "title": "Индексът Дау Джоунс с нов срив от 4%"}
{"url": "https://offnews.bg/nashite-avtori/onova-edno-neshto-674530.html", "text": "На този свят има горе-долу петнайсет милиона ресторанта. От тях едва сто трийсет и четири са отличени с най-голямото кулинарно признание – три звезди „Мишлен“. Най-необикновеният от тези параклиси на хранително-вкусовата естетика се намира в мрачен подлез на метрото и разполага само с десет места. За да се доберете до него, ще трябва да отидете на спирката „Гинза“ в самото сърце на Токио и да се спуснете по тесни стълби надолу към подземието. Не липсват двата задължителни белега на всяко уважаващо себе си подлезно стълбище: стени, облицовани в тук-там изкъртени керамични плочки, и премигващи флуоресцентни лампи.Ако завиете вдясно, ще се озовете на перона на метрото. Ако обаче завиете вляво, след няколко метра ще се натъкнете на странен ресторант, наречен Sukiyabashi Jiro. Мястото е просто дупка в стената – коридорче със скромен дървен тезгях и десет стола, наредени до него. Ресторантът дори няма собствена тоалетна. И въпреки това най-големите коносьори на храна в света гледат на мястото като на светилище. Любителите на суши идват тук така, както мюсюлманите ходят в Мека, а резервациите се правят с месеци напред. Да получиш заветните три звезди „Мишлен“, е изумително постижение. Да ги запазиш година след година, е още по-трудно. Но точно това бутиково параклисче на гастрономията някак си се е озовало на върха на пиедестала и мястото му е абсолютно непоклатимо. Причината е една-единствена и се казва Джиро Оно. Този слабичък и мистериозен човек е смятан за най-добрия готвач на суши в света, а Япония гледа на него като на национално богатство. Джиро е виртуоз на минимализма. Неговите творения изглеждат относително семпли, но това впечатление е много, много измамно. От десетилетия Джиро създава, обогатява и рафинира не толкова храна, колкото вкусови преживявания.Аз научих за него преди няколко години благодарение на великолепния документален филм на Дейвид Гелб „Джиро сънува суши“. Кадрите ме отведоха зад кулисите на една много особена съдба. Готвачът е посветил седемдесет и пет години от живота си в усъвършенстванe на своя занаят! Седемдесет и пет! Ден след ден, месец след месец, десетилетие след десетилетие в своя малък ресторант в търбуха на токийското метро в преследване на химеричното сушивършенство. Осемдесет и пет годишният Джиро е на крака зад тезгяха всеки божи ден и не обича празниците, защото те го отнемат от работата му.Храненето в ресторанта винаги се състои от двайсет различни хапки суши, буквално изваяни като малки порцеланови скулптури от самия Джиро-сан. Всяко бляскаво зърно ориз е послушно сгушено на мястото си. Всяка сочна, преливаща от аромат извивка на апетитнoтo изкушение е елегантно оформена. Миг преди да поднесе хапкaтa на клиента, Джиро нанася с четка върху нея тънък слой кадифен, полупрозрачен сос. Прави го с къс, но уверен замах. Сякаш Леонардо слага последния щрих върху Джокондата. Но вместо да попадне в „Лувъра“, секунда по-късно шедьовърът изчезва в устата на клиента, за да се превърне завинаги в незабравимa кулинарна авантюра.„Щом разбереш какво е призванието ти, трябва да се потопиш напълно в него – споделя Джиро, – трябва да се влюбиш в работата си, да не се оплакваш от нея и да посветиш живота си в усъвършенстване на своето майсторство. Това е тайната на успеха и ключът към удостояването на човек с достойнство.“Благодарение на реномето си, Джиро се снабдява с най-качествените и редки морски дарове и вярва, че дълбоко във всеки от тях се спотайва все още неоткрит вкус. Животът му е посветен на неговото освобождаване. Една от най-интересните му методики например изисква чираците му да масажират месото на октопода по точно определен начин в продължение на петдесет минути! Това не само прави пипалата много крехки, но води до насищането им с неочаквано богат вкус.„Понякога сушито пристига в сънищата ми – твърди Джиро – неочаквани идеи за нови рецепти и комбинации. Налага се да се събудя, да скоча от леглото и да си ги запиша.“Но истината е, че подобни сънища не идват от нищото и навестяват само тези, които са ги заслужили с много труд и всеотдайност.„Аз правя едно и също нещо безброй пъти, подобрявайки го малко по малко. В мен винаги има копнеж да постигна повече. Така че ще продължавам да се изкачвам нагоре по планината, макар че истината е, че никой всъщност не знае къде точно е върхът.“Вярно е, че той е дарен с изключително чувствителни вкусови сензори и обоняние – без тях не би могъл да постигне успехите си. Но небцето е по-малката част от уравнението. Това, че съм гледал филма за Джиро вече четири-пет пъти, е малко странно, най-вече защото аз съм абсолютен лаик в областта на кулинарията и нямам отношение към сушито. Честно казано, аз разполагам с небцето на болен от гнойна ангина суматрански носорог, да не говорим, че съм в състояние да готвя предимно филия с масло. За мен храната винаги е била основно източник на енергия. И въпреки това филмът не само ме грабна и разтърси, но ме накара дори да преосмисля някои неща в собственото си съществуване. Рецептите на Джиро за суши са далеч по-маловажни от рецептите му за живот. „Това, което научих от него – казва синът му Йоши, – е винаги да гледам пред себе си и над себе си. Никога да не спирам да се самоусъвършенствам. Винаги да се стремя да надхвърля способностите си.“Ако има нещо, от което не мога да освободя съзнанието си вече няколко години, то това е самият край на филма. В последните кадри камерата открива Джиро, облечен в черен балтон и голям каскет в един от вагоните на токийското метро. Изглежда изтощен и крехък. Не е ясно накъде отива, а и може би няма значение. Влакът се носи еднолинеен, последователен и акуратен. Джиро го разбира. Той вдига глава към окото на камерата – взира се директно в нея – не казва нито дума. Kолелата тракат върху релсите... лицето на Джиро се разтяга в усмивка – неочаквана, особена, многозначителна усмивка. Сгъстяващият се мрак на последния кадър я отнема от екрана... остава само тропотът на колелата.Някой беше казал, че ако откриеш професия, която обичаш, няма да работиш нито един ден в живота си. Това сигурно е така, но малцина са хората като Джиро, които не само са открили призванието си, но са имали късмета, възможността и здравето да шлифоват занаята си с всеотдайност и любов в продължение на десетилетия. Може би най-безмилостен в това отношение е светът на спорта, където кариерите са толкова брутално мимолетни, контузиите неизбежни и мечтите биват погълнати прекалено рано от единствения непобеден съперник – времето. Но има и някои изключения.Днес на едно море разстояние от родния град на Джиро започват Зимните олимпийски игри и неговият легендарен сънародник Нориаки Касаи ще участва в тях за немислимия осми пореден път! Подобно на Джиро, Япония гледа на него като на национално съкровище. Останалият свят гледа на него... с неприкрито възхищение. Тази година скачачът ще навърши четиресет и шест години! Този изумителен човек се състезава вече три десетилетия и държи толкова много рекорди, че на книгата „Гинес“ ѝ е писнало от него.Когато деветнайсетгодишният Нориаки се появи на първата си олимпиада в Албервил, президент ни беше Жельо Желев, а футболистът Неймар още не беше роден! На игрите в Сочи Касаи взе два медала: сребърен и бронзов, ставайки най-старият скачач, стъпил на олимпийски подиум. Постиженията му са толкова абсурдни, че останалите скачачи го наричат просто Легендата. Преди няколко години полският рапър Колди записа хита си „Нориаки Касаи“, посветен на скачача. През 2014-та финландската пънк група Van Dammes също издаде сингъл, вдъхновен от Легендата, наречен „Мистър Нориаки Касаи“. Миналия месец австрийската ски федерация организира официално събитие в негова чест, на което се появиха шестстотин гости!Ски скоковете не са лесен спорт. Подобно на приготвянето на суши усилието изглежда минималистично... но само на пръв поглед. Шанцата изисква непрекъсната, фанатична, целогодишна подготовка. Необходима е абсолютна концентрация, изключителна смелост и мобилизация на всяко мускулно влакно. Хилядите приземявания водят до патологични промени в ставите, хронични болки и опасни контузии.Жестокият режим обаче е това, което често слага край на кариерата на повечето скачачи. Той просто влиза в пълен разрез с нормалния начин на живот. Храненето е проблем в този спорт и много от елитните скачачи страдат от анорексия. Борбата е срещу гравитацията и съпротивлението на въздуха, така че на най-високо ниво скоковете изискват оптимална тежест и форма на тялото. Нориаки не би могъл да се храни в ресторанта на Джиро – всяка хапка и всяка калория се мерят и консумират по график. Ако подобна спартанска дисциплина е трудна за един двайсетгодишен младеж, то тя е почти непосилна за един мъж на четиресет и пет години. Най-интересното е, че Касаи не е спрял да търси начини да подобри резултатите си, да оптимизира стила си, да открива по-добра аеродинамична позиция във въздуха. Това, че успява да поддържа формата си на такава възраст, е впечатляващо, но още по-умопомрачаващи са плановете му за бъдещето. Следващите олимпийски игри са в Пекин и той възнамерява не само да участва в тях, но да се бори за медал. Идеята му бе да се пенсионира на петдесетгодишна възраст, но... след като се оказа, че по-следващата олимпиада ще бъде почти със сигурност в неговия роден град Сапоро, скачачът заяви, че не може да пропусне такава златна възможност. Ако не се е пребил дотогава, този луд човек ще бъде на почти петдесет и пет години. Това означава четири десетилетия по световните шанци, или, с други думи, една сериозна по продължителност кариера в каквато и да било професия.Преди броени дни Роджър Федерер мина с учудваща лекота през съперниците си по пътя към своята двайсета титла от Големия шлем. Само няколко месеца преди трийсет и седмия си рожден ден Федерер победи не толкова останалите тенисисти, колкото концепцията за постъпателното движение на времето. Този неочакван ренесанс всъщност започна миналата година пак на Откритото първенство на Австралия и се дължи донякъде на великолепната игра на Григор Димитров.Роджър се добра до финала, където го чакаше неговият най-голям кошмар – Рафаел Надал. Дълги години испанската легенда беше неразрешима загадка за Федерер. Рафа го бе елиминирал двайсет и три пъти – шест от тези загуби бяха на финали от Големия шлем. Роджър беше особено безпомощен срещу гръмотевичния форхенд на Надал, който генерираше сатанински топспин. Дивият фалц караше топката да отскача неочаквано високо и дори безочливо да променя траекторията си във въздуха. Рафа изглеждаше напълно възстановен от контузията си и всички очакваха логична загуба на застаряващия швейцарец от вечно неудобния му съперник.Но на полуфинала в Австралия Григор изигра незабравим мач срещу Надал, докарвайки го до самия ръб на загубата. В крайна сметка Рафа спечели в пет инфарктни сета, но Роджър усети, че в играта на българина се крие шансът му за победа над вечния му съперник. Той гледа на видео внимателно всяка точка до късно през нощта в петък. „Наблюдавайки Григор, имах чувството, че донякъде гледам себе си“, каза Федерер. С малки изключения... Гришо беше намерил начин да елиминира до голяма степен ехидния фалц на испанеца. Роджър реши, че ако иска да има шанс, трябва да направи промяна, и на финала изненада съперника си, посрещайки форхенда му много ниско до корта, преди топката да има шанс да отскочи и да го удари по челото.", "date": "2018.02.09", "title": "Онова едно нещо"}
{"url": "https://offnews.bg/politika/bsp-kolko-oshte-gejta-sa-nuzhni-za-da-osaznaete-che-darzhavnostta-674551.html", "text": "\"Ако не започнете да разбиваме този модел на управление - то вие нямате право да бъдете в тази зала. Още колко „гейта“ са нужни на управляващи, за да осъзнаят, че държавността в България е тотално деградирала\" - това се посочва в декларация от името на БСП, прочетена днес от депутата Филип Попов по повод арестите и акцията срещу кмета на Септември Марин Рачев.„Рачевгейт“ е поредният гейт от крилото на ГЕРБ. Днес в много български общини има по един самозабравил се овластен, който раздава обществените поръчки на свои хора, който изнудва и заплашва. Днес, почти във всеки един град има по един „гейт“, каза Попов и допълни:Вчера от , а причината е следната:Попов се обърна и към бившия зам.-кмет на Сепмтеври и настоящ депутат от ГЕРБ - Даниела Малешкова.В тази зала има народен представител от ГЕРБ, пряко свързан с дейността на община Септември, а именно Даниела Малешкова, зам.-кмет на община Септември до април 2017 година. Ето защо, ние задаваме резонния въпрос - каква е ролята, мястото, участието и отговорността на заместника на Марин Рачев г-жа Малешкова в сделките, след като АДФИ в доклад за извършена финансова инспекция за 2016 г. посочва, че със заповед кметът на община Септември е вменил на Даниела Малешкова да подписва платежни нареждания, приходни и разходни касови ордери, отчети за изпълнението на бюджета, а и ние смятаме, че тя няма да има нищо против да даде отговор на тези въпроси.Цялата декларация на БСП прочетете на втора страница.", "date": "2018.02.09", "title": "БСП: Колко още 'гейта' са нужни, за да осъзнаете, че държавността е деградирала"}
{"url": "https://offnews.bg/zimni/sportniat-arbitrazhen-sad-othvarli-zhalbite-na-47-rusnatci-674526.html", "text": "Спортният арбитражен съд в Лозана отхвърли обжалванията на 45 руски спортисти и двама треньори, които оспорваха недопускането им на олимпиадата в Пьонгчанг.В решението на съда се посочва, че липсата на покана от страна на МОК не е равносилно на наказание. Поканата е привилегия, а отговорността за даването й е в интерес на борбата на МОК с допинга.Международния олимпийски комитет приветства решението на съда. В последните между МОК и КАС прехвърчаха искри заради предходно решение, което оневиняваше руски спортисти.Олимпиадата стартира днес официално, като откриването е насрочено за 13 часа българско време.", "date": "2018.02.09", "title": "Спортният арбитражен съд отхвърли жалбите на 47 руснаци"}
{"url": "https://offnews.bg/obshtestvo/sled-kato-mvr-ia-spria-za-proverka-radeva-obiasni-kakvo-e-komplot-674532.html", "text": "След случая с НСО, при който стана ясно, че автомобил със съпругата на президента е бил спрян от МВР, Десислава Радева недвусмислено е взела отношение.В профила си във Фейсбук тя е публикувала тълкуване на думата \"комплот\". В статията от тълковния речник са посочени и синоними на думата: .Първоначално по случая беше разпространена подвеждаща информация за това, че Радева сама е шофирала автомобила. Появи се и информация, че колата ѝ е била преследвана от патрулки.По-късно информацията беше опровергана и от НСО, и от президентството.От НСО обясниха, че в конкретния случай се касае за обикновена полицейска проверка.\"Уточняваме, че във връзка с безопасността на охраняваните лица, когато се налага ползване на специализиран транспорт, същият се осигурява по реда на ЗНСО - със служебен автомобил, управляван от водач на НСО\", уточниха от службата.По случая е разпоредена проверка, която ще изясни всички факти и обстоятелства. При положение, че бъдат установени нарушения от страна на наши служители, ще бъдат предприети съответните мерки, заканват се от НСО.", "date": "2018.02.09", "title": "След като МВР я спря за проверка, Радева обясни какво е 'комплот'"}
{"url": "https://offnews.bg/sviat/vanshno-predupredi-shofiorite-slovenia-vavezhda-novo-elektronno-taksu-674534.html", "text": "Словения въвежда ново електронно таксуване на превозни средства над 3,5 т по високоскоростните си пътища. Системата ще влезе в сила от 1 април 2018 година. След тази дата няма да бъде възможно заплащането на пътната такса на пунктовете за тази цел, както и използването на електронни карти ДАРС и устройствата АВС. Всяко тежкотоварно превозно средство ще се регистрира с цел използването на системата DarsGo, както и трябва да е снабдено с устройството DarsGo, чрез което се начислява пътната такса.Към момента регистрирането и получаването на DarsGo възможно в сервизите DarsGo. Регистрацията ще бъде възможна и на бензиностанции.Препоръчва се потребителите на системата DarsGo да сторят това възможно най-бързо, за да избегнат очакваните опашки за регистрация при преминаването към новата система. Заплащането на пътните такси по сега действащата система може да се извършва до края на деня на 31 март 2018 г. включително. ДАРС не предвижда „период за толеранс\". За да се избегнат недоразумения, старата и новата система за таксуване за преминаване през Република Словения няма да функционират паралелно.Словенските власти подчертават, че при липса на регистрация и устройство ще бъдат налагани глоби както на водачите на автобусите и тежкотоварните автомобили, така и на собствениците на фирмите, които своевременно не са предприели необходимите действия.Информация за снабдяване с устройството DarsGo може да бъде намерена на интернет страниците www.darsgo.si и www.darsgo.si, както и на електронната поща . ", "date": "2018.02.09", "title": "Външно предупреди шофьорите: Словения въвежда ново електронно таксуване"}
{"url": "https://offnews.bg/izvan-terena/maria-zaharova-s-topka-ot-stoichkov-i-ekip-ot-dzhizasa-674529.html", "text": "Говорителката на руското външно министерство Мария Захарова беше зарадвана с автограф на Христо Стоичков и фланелка на бившия национал Благой Георгиев - Джизъса, по повод Деня на дипломата.Посредник при предаването на подаръците е бил българският журналист Борис Анзов, който от години живее и работи в Москва, съобщава \"24 часа\".Камата се е разписал върху топка и е написал следното: \"На госпожа Захарова с много обич от Христо Стоичков. 2018.№8\". Екипът на Джизъса пък е от последния му отбор в кариерата - Оренбург. Както е известно той обяви край на кариерата и се впусна в бизнеса.Самата Захарова се похвали с даровете в профила си в Инстаграм.", "date": "2018.02.09", "title": "Мария Захарова с топка от Стоичков и екип от Джизъса"}
{"url": "https://offnews.bg/leka-atletika/shampion-na-kopie-pochina-na-33-godini-674538.html", "text": "Австралийският копиехвъргач Джаръд Банистър е починал внезапно на 33-годишна възраст в Холандия. Причините за смъртта му не се съобщават.Неговото най-добро постижение 89.02 метра е национален рекорд на Австралия, поставен в Бризбейн.Роденият в Таунсвил (Австралия) спортист тренира в Холандия през последните години от своя живот.През 2013 година той получи наказание да не участва в турнири за срок от 20 месеца. Причина за това беше неявяването му на тест за допинг.\"Не е имало никакво преднамерено действие\", оправда се пред съда тогава Банистър, който е участник на две олимпиади - Пекин 2008 и Лондон 2012. Той печели златото на игрите на британската общност през 2010 година.", "date": "2018.02.09", "title": "Шампион на копие почина на 33 години"}
{"url": "https://offnews.bg/ikonomika/kreditna-karta-v-rakavitcata-veche-e-vazmozhno-v-piongchang-674536.html", "text": "Иновативни аксесоари за безконтактни разплащания пусна Visa за олимпийските игри в Пьонгчанг, които започват днес.Глобалната компания за разплащания е разработила алтернатива на кредитните карти под формата на стикер, значка и ръкавици. Първите устройства от серията Visa Lotte Card ще могат да бъдат тествани и използвани по време на Игрите.Аксесоарите за безконтактни разплащания са с вграден чип с възможност за предварително зареждане с определена сума. Посетителите на олимпиадата могат да плащат за покупките си с едно доближаване на аксесоарите до безконтактните POS терминали на Visa, след като са ги закачили на телефона си, закрепили на дрехата си или ги носят на ръцете си. Освен в Корея, те ще могат да се ползват при плащане на всички POS терминали в света, които работят с технологията EMV NFC.„Очаква се иновативните устройства за разплащане на Visa да изиграят съществена роля в успеха на Олимпиадата по отношение на информационните и комуникационни технологии. За посетителите това ще бъде ново изживяване, каквото не са виждали до момента“, каза Хе-беом Ли, председател на организационния комитет на Олимпийските игри в Пьонгчанг 2018.По време на самата Олимпиада, аксесоарите Visa Lotte Card ще се предлагат на автоматите в супермаркетите в Гангньо Олимпик Парк и на площад „Пьонгчанг Олимпик“. Oт вендинг машините на Visa гостите ще могат да закупят Visa Lotte Card стикери, заредени със 30 000 южнокорейски вона (23,40 евро), 50 000 вона (39 евро), 100 000 вона (78 евро) или 200 000 вона (156 евро). Значките и ръкавиците ще се предлагат заредени със суми в размер на 30 000 южнокорейски вона (23,40 евро) и 50 000 южнокорейски вона (39 евро).Като официален партньор на Зимните олимпийски игри в Пьонгчанг 2018, Visa притежава изключителни права за маркетингови и промоционални активности в категорията „Платежни услуги“ и е единствената карта, която се приема за закупуване на официални стоки с логото на Олимпиадата, билети, храна и напитки на всички места, където се провеждат състезания в рамките на игрите, съобщават от компанията. ", "date": "2018.02.09", "title": "Кредитна карта в ръкавицата? Вече е възможно в Пьонгчанг"}
{"url": "https://offnews.bg/sviat/sadat-v-strasburg-otkaza-da-gleda-zhalba-po-osaditelna-prisada-za-rech-674539.html", "text": "Европейският съд по правата на човека обяви за недопустима жалбата на босненски гражданин по делото Смаич срещу Босна и Херцеговина във връзка с осъждането му по наказателно дело за негови изявления в Интернет форум през 2010 г., съобщиха от Българския хелзинкски комитет. Жалбоподателят Смаич, по професия адвокат, се определя като бошняк. През 2010 г. по повод на тиражирани в общественото пространство предложения преобладаващо населената с изповядващи християнството сърби Република Сръбска да се откъсне от Босна и Херцеговина жалбоподателят Смаич публикува в интернет форум идеи за това какви военни действия би следвало да се извършат от страна на бошняците в Босна и Херцеговина срещу тези сърби.В изявленията си той говори за „смръдливата Коледа\"; за нуждата бошняците „да се отървем от опасността в гърба ни\", каквато представляват „сръбските села\" Буквик, Гайеви и Церик, „по същия начин, по който го направихме през 1992 г.\", препращайки към кървавите събития по време на войната в Босна и Херцеговина от 1992 до 1995 г.; как центърът на град Бръчко „трябва бавно да бъде прочистен\", тъй като „там живеят сърби, надошли от различни дупки\"; както и че бръчкият квартал Илицка е „поселище, състоящо се предимно от радикализирани сърби, които [...] първи трябва да бъдат атакувани и неутрализирани\".Срещу Смаич е започнато наказателно преследване и първоинстанционен съд го намира за виновен за това, че подбужда към национална, расова и религиозна омраза или нетолерантност. Той получава условна присъда за една година с тригодишен изпитателен срок, отнети са му персонален компютър и лаптоп и е осъден да плати съдебни разноски в размер на приблизително 50 евро.Смаич обжалвал присъдата, сочейки, наред с друго, че не е подбуждал омраза, а просто е изразил лично мнение за това как следва да се постъпи при един хипотетичен сценарий, който е част от „реалния свят\". По жалбата му апелативният съд се произнася, че въпреки хипотетичната форма на изявленията му, те следва да се разглеждат в цялост и не представляват реч, която се ползва с гаранциите на свободата на изразяване, а застъпничество за стратегия за поведение спрямо цяла една етническа група в Босна и Херцеговина. Смаич обжалва това решение пред конституционния съд на страната, позовавайки се, наред с друго, и на Член 10 от Европейската конвенция за правата на човека, прогласяващ свободата на изразяване. Конституционният съд отхвърля тази жалба, мотивирайки се, че речта на Смаич може да бъде ограничена на основанията на Параграф 2 от Член 10 на Конвенцията.ЕСПЧ обявява жалбата на Смаич за очевидно недопустима. Съдът посочва, че намесата в свободата му на изразяване е била предписана в наказателния закон на държавата и следователно не е незаконна или произволна; че това ограничение преследва легитимна цел, а именно – защитата на правата на другите; както и че средствата, с които тази цел е преследвана, са пропорционални, а мотивите за употребата на тези средства са били относими и достатъчни.ЕСПЧ отбелязва, че макар изказванията на жалбоподателя да касаят хипотетичен сценарий, те засягат чувствителните етнически взаимоотношения в следвоенното босненско общество. Същевременно от максималния размер на наказанието, който е пет години лишаване от свобода, националните съдилища наложили едва една, при това с изпитателен срок, което не е прекомерно. ", "date": "2018.02.09", "title": "Съдът в Страсбург отказа да гледа жалба по осъдителна присъда за реч на омразата"}
{"url": "https://offnews.bg/analizi/promenite-v-targovskia-zakon-nova-administrativna-tezhest-i-ogranich-674518.html", "text": "Изключително полезно се оказва за съвременния ни нормотворец, че остава забулен зад персоналната неяснота на използваното „законодателя“, когато искаме да посочим автора на нормативните актове. Провеждането на последователни политики бива заместено от хаотичното изменение под обществен или лобистки натиск, реципиране на европейското законодателство и популистки причудливости. Пропуските на ниво законодателна техника пък често пречат за качествени промени, а насочва по пътя на следващата промяна. В края на 2017-та се случиха така коментираните последно време промени в Търговския закон във връзка със забраната за продажба на дружествени дялове при неплатени осигуровки и заплати, които се оказаха грубата недомислица относно възможността за доказване на неплатени работни заплати. Резултатът беше невиждано в последните години блокиране на оборота, който продължи неоправдано много време. На 12.01.2018 г., между първо и второ четене на Законопроекта за пазарите на финансови инструменти, бяха внесени предложения за допълнения в закона, които засягат така болните текстове на Търговския закон.Какво измисли законодателят?Ясно беше на всички, че пътищата са два: отмяна на проблемните текстове и възстановяване на предишната рамка, докато се измисли удачното законодателно разрешение или нова промяна. Пак така беше ясно за всички, че първият вариант, макар и очевидно най-разумен, не е мислим за управляващите. Затова се продължи напред към изменение на промените. Струва ми се обаче, че нуждата от бързина отново е допринесла за текст, а и процедура, далеч от съвършената. Предложено е въвеждане на изискване за подаване на декларация по образец към заявлението, с която да се декларира липсата на неплатени заплати и осигуровки. След това, Агенция по вписванията ще уведомява Инспекцията по труда и НАП като редът за това ще се определя допълнително между ръководителите на тези институции.Удачно ли е разрешението?Интересен е концептуалният подход на законодателя – създаване на административна тежест, затрудняване на упражняването и ограничаване на права, за сметка на изпълнение на задължения на държаните органи. В НК са налични солидно прокламирани текстове, инкриминиращи невнасянето на осигурителни вноски, а основни задължения на НАП следва да са недопускането на невнасянето и принудителното събиране на дължими публични задължения. Ако насложим и последните изменения на чл. 19 ДОПК, ще установим, че невъзможността за справяне с всеизвестни проблеми от години се бори с налагане на рестрикции за всички субекти, включително добросъвестните. Добрата бизнес среда обаче би трябвало да улеснява инвеститорите и затруднява „лошите“, а не да утежнява работата на всички, за да може, евентуално, да не се допусне осъществяване на некоректни практики.Още при пръв преглед прави впечатление, че се въвежда поредната процедура, даже и междуведомствена, която тепърва ще бъде разработвана и усъвършенствана. Тоест, повече административен ресурс за, както ще видим, съмнителен резултат. Не е ясно и колко време ще отнеме това – понастоящем въведеното автоматично уведомяване на КАТ от нотариусите за прехвърлянето на МПС-та като че ли все още не е работещо, макар нормативно действащо от Нова година. Насложено върху обсъжданите проблеми за разрастване на администрацията и административната тежест, предложението не се вписва въобще. Първо, защото ще е нужен нов ресурс от служители, за да се случва комуникацията между институциите, и второ – за гражданите ще е необходима подготовка и представяне на поредната декларация.Законопроектът определя като декларатор „праводателят“. Такъв ще е продавачът на дружествените дялове, който по никакъв начин не е задължително да е управител на дружеството, твърде вероятно е да не знае въобще дали има непогасени задължения за осигуровки и заплати. Вярно е, че съдружниците в ООД участват в неговата дейност, но управителите са оперативно компетентни и носят отговорност за това, а и разпределението на дейностите би могло да изключи продавача от тази сфера въобще. Не бива да забравяме, че в България ООД не е само форма за дейност на дребен и среден капитал, а с него оперират доста сериозни „играчи“. Така, ще бъде задължено да декларира данни неправилното лице.Ако пък в хода на продажбата на дружествени дялове се открият такива задължения, то ще е нужно съдействие на управителя, който, като представляващ дружеството, ще трябва да извърши нужното за погасяването им (той ще е компетентен да изплати заплатите). При липса на недобросъвестно съдействие, това също би блокирало продажбата и поставило в доста комплицирана ситуация съдружниците.Притеснително ми се вижда и това, че за вписване на промяната е нужно само деклариране, т.е. процедурата се осъществява и завършва срещу предоставена декларация, а при неистина на декларирането се прехвърляме в полето на възможността за установяване на престъпление и наказване на виновните. Мисля, че точно от това е бягал законодателят при първоначалния текст на закона и сегашното отстъпление е доста компромисно.Един обикновен пример може да онагледи добре ситуацията. За престъплението невярно деклариране е нужна вина. За да декларираш неистина или затаиш истината, трябва да я знаеш (истината). Ако продавачът на дружествени дялове, който декларира липсата на неплатени заплати и осигуровки, не е управител и не знае дали има такива, той би бил невинен за това грешно деклариране. Вярно е, че може би е следвало да се поинтересува, но какво ще стане, ако управителят му е отчел грешна информация за неплатените заплати и осигуровки – деклариралият няма вина, а „излъгалият“ ще е извършил ли престъпление и какво? Без да задълбавам допълнително в правните хипотези става ясно, че промяната прави текстът напълно кух като възможна ефективност.Изходът от въртележката на трудността за създаване и усъвършенстване на законодателството чрез промени би могъл да бъде вече действащият Консултативен съвет по законодателството, който, действително, включва водещи юристи във всяко едно от направленията си. Тук обаче отново всичко ще опре до политическа воля. За да има реален ефект от него, през Съвета трябва да минават за консултации всички закони на Народното събрание, особено най-важните, а не обратното. Водещи ще се окажат тежестта на становищата на Съвета и тяхното значение за принципната позиция на Правната комисия и Народното събрание, както и ще се осигури ли спокойна обстановка за работата й, без натиск и опити за прокарване на влияния.____ ", "date": "2018.02.09", "title": "Промените в Търговския закон - нова административна тежест и ограничаване на права *"}
{"url": "https://offnews.bg/na-tozi-den/tcarkvata-pochita-sv-nikifor-660990.html", "text": "На 9 февруари православната църква отбелязва деня на Св. мъченик Никифор и хората, носещи неговото име празнуват имен ден. Името на древногръцки означава \"победител\".Християнинът Никифор и свещеникът Саприкий живеели в град Антиохия. Двамата били приятели, но вражда ги разделила. След време Никифор разбрал колко грешни са тези чувства и потърсил прошка от своя най-верен някога другар. Но Саприкий не искал да му прости.След това настанали тежки времена за християните, тъй като императорът предприел сериозни гонения. Като свещеник, Саприкий бил един от първите заловени. Той бил подложен на огромни мъчения, но така и не се отричал от Иисус Христос. Заради това бил осъден на смърт.По пътя към екзекуцията Никифор излязъл изпод тълпата и отново поискал с все сърце прошка от Саприкий. Свещеникът обаче не трепнал дори и преди смъртта си. Слугите надигнали брадвата над главата му и тогава Никифор за трети път помолил осъдения да се помирят. Той пак отказал, но в същия миг се и отрекъл от Христос, поради страха си от гибелта. Тогава Никифор го запитал защо се отрича от Божията вяра и изкрещял, че самият той също е християнин.Така Саприкий бил освободен, а Никифор обезглавен. Делото на втория обаче е достойно за възхищение, затова след смъртта му на 9 февруари, Църквата го обявява за светец.Повече за Св. мъченик Никифор можете да прочетете .", "date": "2018.02.09", "title": "Църквата почита Св. Никифор"}
{"url": "https://offnews.bg/obshtestvo/ministar-valchev-s-preduprezhdenie-kam-uchitelite-sas-ili-bez-kameri-674525.html", "text": "\"Използвам ефира, за да се обърна към учителите и да кажа, че нищо не остава скрито - с камери, без камери, нищо не остава скрито в днешния свят.\" Това предупреждение отправи министърът на образованието Красимир Вълчев чрез bTV по повод заснетия със скрита камера бой над деца в детска градина \"Брезичка\" в Бургас.Той осъди поведението на подалата оставка след скандала възпитателка, която удря децата, с думите, че \"това поведение е непрофесионално, недопустимо, осъдително\".На въпрос дали инсталирането на повече камери в детските градини и училища би помогнало за намаляване на случаите на насилие той отговори, че \"рискуваме с тях са замаскираме симптомите, истинския проблем, и да демотивираме учителите - да изпаднем в спиралата с технически средства да продължаваме да търсим липсващото доверие\".Той се усъмни, че е възможно учител да проявява насилие над деца и това да остане скрито от колегите и директора му:\"В почти всички детски градини и в много училища има възможност да се наблюдава работата на учителите през прозорчетата на вратите, има камери в класните стаи на много места. Няма как един директор да няма наблюдения. Според мен тук е проявена непрофесионална толерантност както от директора, така и от колегите. Такива случаи се знаят и се виждат\".И все пак - подчерта министърът - това са единични случаи. \"Говорим за система с 4600 образователни институции, 90 хиляди души педагогически персонал, отделно е непедагогическият.\"Според него напускането на проявил агресия служител е задължително, съгласи се, че може да има наказание, но тогава трябва да се изчака процедурата по дисциплинарно производство, с други думи директорът/учителят да бъде оставен да заема позицията си още месец.Но \"да бъдеш освободен не е малко наказание - това е петно върху професионалната биография на един учител\", коментира министърът. УседналостВълчев коментира и предложените от МОН промени, които предвиждат при риск от формиране на изцяло ромски паралелки деца да бъдат насочвани към други училища при условия, определени от съответната община.Това не е привилегия за ромските деца, напротив. Привилегия е правото за записване в най-близкото училище, посочи Вълчев, но допълни, че МОН ще прецизират предложения текст за промени в наредбата.\"Може би ще кажем, че това насочване ще става към училища, където са останали свободни места, след като са записани деца от първите три групи, тоест децата, които са в прилежащите райони. Сега това уточнение е оставено като възможност на общинско ниво при така предложената разпоредба, която е на етап обществено обсъждане.\"Професионалните гимназииПо повод броженията заради увеличавания прием в професионалните гимназии за сметка на общообразователните, тръгнали от Враца, министърът посочи, че опасенията от по-лошо образование са неоснователни.\"Професионалните гимназии предоставят и много добро езиково обучение, по математика, не дават по-лоши образователни и житейските шансове на един ученик\", посочи той и посочи, че се очаква в бъдеще именно възпитаниците на професионалните гимназии да имат най-голямо увеличение на заплатите. ДжендърВълчев бе категоричен, че \"няма необходимост от промяна или допълнение на която и да е учебна програма\" във връзка с дискусиите за половете.\"Това, което предизвика негативна реакция, са крайните форми на джендър идеологията, които отричат биологичното начало. Такива форми няма как да се случат. В учебните програми имаме ясно заложени ценности\", категоричен бе министърът.", "date": "2018.02.09", "title": "Министър Вълчев с предупреждение към учителите: Със или без камери, нищо не остава скрито"}
{"url": "https://offnews.bg/zimni/ruskiat-informator-na-uada-si-napravi-plastichna-operatcia-674543.html", "text": "Бившият шеф на московската антидопингова лаборатория и главен информатор на УАДА по въпросите за държавната подкрепа на употребата на забранени вещества в Русия Григорий Родченков си е направил пластична операция.Според информация на американския тв канал CBS действията му са продиктувани от страх да не бъде убит.Той е гостувал в студиото за интервю, като се е появил с бронежилетка и съвсем друга външност.В разговора, човекът, представящ се за Родченков, е заявил, че Русия и Владимир Путин се опитват да стигнат до него и да го убият дори и на територията на САЩ.Благодарение на разкритията на Родченков за машинациите по време на олимпиадата в Сочи 2014 се стигна до жестоки наказания за руските спортисти, а участието на страната в Пьонгчанг ще мине под неутрален флаг и редуциран състав.", "date": "2018.02.09", "title": "Руският информатор на УАДА си направи пластична операция"}
{"url": "https://offnews.bg/112/rusenka-nameri-choveshki-cherep-v-garderoba-si-674540.html", "text": "Част от човешки череп е намерена в гардероб в жилище във Велико Търново, съобщиха от ОДМВР – Велико Търново.Вчера съдействие в полицейското управление е потърсила 22-годишна жена от Русе. Тя обяснила, че в гардероб на жилище във Велико Търново, което ползвала под наем, е намерила част от човешки череп.На мястото е изпратен полицейски екип, извършен е оглед.По случая е започнато досъдебно производство.", "date": "2018.02.09", "title": "Русенка намери човешки череп в гардероба си"}
{"url": "https://offnews.bg/zimni/s-pishtna-tceremonia-otkriha-igrite-v-piongchang-674558.html", "text": "С пищна церемония беше даден стартът на Зимните олимпийски игри в Пьонгчанг. По традиция в парада на нациите първи дефилираха спортистите от родината на олимпийските игри – Гърция. Българската делегация включва 21 спортисти в 6 дисциплини. Това е най-сериозното наше присъствие на зимни олимпийски игри след олимпиадата в Солт Лейк сити през 2002 г.Знаменосец на българския отбор беше носителят на световната купа по сноуборд в паралелния гигантски слалом Радослав Янков.На олимпийските игри в Пьонгчанг ще бъдат раздадени 102 комплекта медали в 15 спортни дисциплини. В състезанията ще вземат участие 2 925 състезатели от 92 държави. За първи път в историята на зимните олимпийски игри ще участват отбори на Малайзия, Сингапур, Еквадор, Еритрея, Косово и Нигерия.В традиционния си азиатски стил, чрез обилна доза танцьори и музиканти представиха интересни фигури, напомняйки за масовките от откриването на Игрите в Пекин през 2008 година.Краткият спектакъл, който бе значително по-скромен в сравнение с предишни откривания, завърши с издигането на знамето на държавата-домакин Южна Корея.Под звуците на небезизвестната песен на Сай - \"Гангам стайл\" бяха представени държавите, които ще участват на Игрите. Сред най-забавните участници по традиция бяха страните с по-топъл климат като Южна Африка, Гана, Нигерия, Ямайка и други. Швейцарците пък въпреки, че са с по-малка площ от България, очевидно имат повече лифтове и се появиха с респектираща бройка представители. Руски спортисти излязоха под неутрален флаг, както бе съобщено по-рано, а накрая солиден брой участници на Обединена Корея бяха пример на света, че спорът обединява.След като шефът на МОК Томас Бах и президентът на Южна Корея Мун Дже-Ин обявиха Игрите за открити, дойде и кулминацията на церемонията - издигането на олимпийския флаг, клетвата на спортистите, а огънят бе запален от легендата във фигурното пързаляне Ю На Ким.", "date": "2018.02.09", "title": "С пищна церемония откриха игрите в Пьонгчанг"}
{"url": "https://offnews.bg/obshtestvo/religioznite-obshtnosti-silno-raztrevozheni-ot-lukov-marsh-674523.html", "text": "Националният съвет на религиозните общности в България (НСРОБ) е силно разтревожен от поредния Луков марш, насрочен за 17 февруари в центъра на София, съобщава съветът в своя позиция.Маршът е в памет на генерал Илия Луков и ще се проведе за 15-а поредна година.\"Генерал Христо Луков, прочул се с яростните си антисемитски и неонацистки възгледи, е бивш военен министър и една от ключовите фигури, допринесли за присъединяването на България към държавите от “оста” през Втората Световна Война.Целта на това факелно шествие е единствено демонстрация и пропаганда на неонацистки и ксенофобски идеи. Провеждането му само ще подтикне към омраза и ще способства за изкуственото насърчаване на етническо, религиозно и расовопротивопоставяне. Прояви от този род нерядко завършват и с актове на вандализъм и насилие, които са позорни за едно мирно и толерантно общество, каквото е българското\", пише още в писмото на съвета, изпратено до медиите.Представителите на религиозните общности заявяват, че провеждането на марша е срам за столицата на една демократична държава.", "date": "2018.02.09", "title": "Религиозните общности силно разтревожени от Луков марш"}
{"url": "https://offnews.bg/zimni/ofitcialno-otkrivat-zimnite-igri-v-iuzhna-koreia-674514.html", "text": "23-те Зимни олимпийски игри ще бъдат открити в петък в южнокорейския град Пьонгчанг с официална церемония, която ще се проведе в 12 ч. българско време. В дните до 25 февруари рекордните 2952 атлети от 92 страни ще се борят за разпределението на 102 комплекта медали в 15 вида спорт.Това ще бъде първата зимна олимпиада с повече от 100 състезания. В Пьонгчанг ще се състезават и шест държави дебютантки - Еквадор, Еритрея, Косово, Малайзия, Нигерия и Сингапур.България ще бъде представена от 21 спортисти в шест вида спорт, като това е най-многобройната ни делегация от Солт Лейк Сити през 2002 г. насам.Часове преди церемонията Съветът за сигурност на ООН даде одобрение за пътуване на севернокорейска делегация за откриването на Зимните олимпийски игри.Въпреки че в състава на делегацията има лице, подложено на санкции от организацията, то все пак ще присъства на церемонията. Очаква се делегацията да присъства на откриването на олимпиадата днес и да остане до неделя.Южна Корея да поиска широко одобрение за приемането на високопоставената делегация от Пхенян, в която влиза по-малката сестра на севернокорейския лидер Ким Чен-ун – Ким Йо-джонг. Единственият член на делегацията, който е обект на санкции, е Чо-хви. Той е високопоставен служител в държавната администрация на Северна Корея. Под натиска на САЩ международната общност наложи по-тежки санкции, целящи севернокорейската икономика и ограничаване на ядрената програма на страната. Южна Корея обаче прояви гъвкавост към тези правила заради предстоящото посрещане на севернокорейците на игрите в Пьончан.Властите в Южна Корея изпратиха чартърен полет, който да превози севернокорейски скиори, разрешено беше на северната съседка да използва 9700-тонен ферибот за транспортирането над 100 представители на севернокорейска артистична трупа, която ще изнесе спектакли на игрите и беше заявено също, че се разглежда искане за доставка на гориво за ферибота.Двете държави, които имат замразени отношения, се разбраха да поставят началото на помирителните си жестове заради Олимпиадата в Пьончан с общи тренировки и приятелски състезания на скиорите си в севернокорейския зимен курорт Масик.", "date": "2018.02.09", "title": "Официално откриват Зимните игри в Южна Корея"}
{"url": "https://offnews.bg/112/politcai-se-gavriat-s-arestant-v-ihtiman-video-674516.html", "text": "Клипове от полицейския участък в Ихтиман, показващ полицейски произвол със задържан, беше излъчен то bTV. Видеото е изпратено от зрител.На кадрите се вижда, че полицаи удрят по главата с палка арестуван мъж, който е във видимо неадекватно състояние. Той се прави на шофьор, като държи волан, а на главата си носи каска.  Това е втори такъв клип със същия мъж. На видео,  преди това от телевизията, се вижда как арестантът прави кълба напред на пода на районното. Чува се как полицаите, които са направили записа, се забавляват на поведението му и се смеят.Мъжът прави челна стойка върху каската, която е на главата му, а зад кадър се чува глас, който го насърчава: \"Брейкаджия\".След това мъжът се качва на велосипед и се опитва да го управлява, след което пада на пода, което отново се струва много забавно на полицаите.От МВР обявиха, че случаят се проверява. На брифинг началникът на управлението Лъчезар Колев потвърди, че видеото е от сградата на управлението му. Той уточни, че заснетият мъж е добре известен на МВР и към момента се намирал в Централния софийски затвор.Той осъди поведението на полицаите.Шефът на ОДМВР-София Георги Григоров добави, че Районната прокуратура в Ихтиман се е самосезирала по този случай и е образувала проверка. ", "date": "2018.02.09", "title": "Полицаи се гаврят с арестант в Ихтиман (видео)"}
{"url": "https://offnews.bg/obshtestvo/vremeto-v-petak-slanchevo-i-toplo-zaoblachavane-sledobed-674512.html", "text": "Времето над страната днес ще бъде предимно слънчево, с временни увеличения на облачността. Очакваните максимални температури ще бъдат между 10° и 15°, а минималните - между 0° и 5°.Температурата в столицата днес ще достигне 10°. Ще духа до умерен вятър от запад-северозапад. Следобед, а и през нощта срещу събота от югозапад облачността бързо ще се увеличава. Над планините ще преобладава слънчево време с временни увеличения на облачността, по-значителни над Стара планина. Ще духа умерен до силен вятър от запад-северозапад. Максимална температура на височина 1200 метра около 3°, на 2000 метра – около минус 3°.Над Черноморието ще преобладава слънчево време с временни увеличения на облачността. Ще духа до умерен вятър от запад-северозапад. Максимални температури на въздуха: 11-14°. Температурата на морската вода е 5-7°. Вълнението на морето ще бъде 2-3 бала. ", "date": "2018.02.09", "title": "Времето в петък: Слънчево и топло, заоблачаване следобед"}
{"url": "https://offnews.bg/politika/lekarstvata-za-redki-zaboliavania-veche-niama-da-se-kupuvat-s-obshtest-674537.html", "text": "Лекарствата за редки заболявания вече няма да се доставят с обществени поръчки, приеха депутатите, приемайки окончателно промените в Закона за обществените поръчки. Става въпрос за скъпоструващи лекарства, разрешени за употреба у нас, но липсващи на пазара и без алтернатива за даден пациент, съобщава БНР.От БСП отново поискаха да бъдат въведени ограничения като например, когато сумите са над определен финансов праг, лекарствата да бъдат купувани от Здравното министерство. Така, подчерта депутатът Георги Михайлов, държавата няма да се отклонява от политиката си за контрол върху разходите на лечебни заведения:Според председателя на правната комисия Данаил Кирилов, промените са в интерес на пациента, защото включването на Здравното министерство в процедурата означава поне още седмица забавяне.Интересът на пациента, освен номиналната цена на лекарството, е и бързо да го получи. Ключовото е това, че имаме многократен контролът ad hoc - контрол на лекари в самото лечебно заведение, които трябва да изразят еднопосочна воля точно за конкретен пациент, точно за конкретно лекарство. Лечебното заведение също е ефективен контрольор, обясни той.", "date": "2018.02.09", "title": "Лекарствата за редки заболявания вече няма да се купуват с обществени поръчки"}
{"url": "https://offnews.bg/politika/ska-keler-predstavi-doklad-za-koruptciata-i-razkritikuva-neno-dimov-674531.html", "text": "Германският евродепутат от групата на \"Зелените\" Ска Келер представи доклад за корупцията у нас.Документът цитира проучвания, според които България е най-корумпираната страна в Европейския съюз и на 75-то място от всички държави в света ( според Асоциация \"Прозрачност без граници\"). Това пряко оказва влияние върху индекса на свободата на медиите у нас - България е на 109-то място по медийна свобода в света, което ни нарежда на последно място в ЕС.Докладът препоръчва работата на българската прокуратурата трябва да бъде по-прозрачна. Структурата на прокуратурата трябва да дава възможност за качествено разследване на случаи на корупция по високите етажи на властта. Посочва се още, че Специализираната прокуратура за борба с корупцията в Румъния през 2015 г. е повдигнала 1250 обвинения срещу държавни служители, сред които са един министър-председател, петима министри, 16 депутати и 97 кметове и зам.-кметове. За сравнение, българската прокуратура е образувала едва 8 обвинителни акта за корупционни практики в рамките на една година.Ска Келер заяви, че за Брюксел е важно да следи какво се случва в държавите членки на ЕС и дали те спазват основните европейски ценности като върховенство на правото. Тя даде пример с Малта, където наскоро беше убита журналистката Дафне Каруана. Келер каза още, че всяко едно правителство трябва да работи максимално срещу корупцията. Тя беше категорична, че не се меси във вътрешните работи на България, а и върши работата, тъй като ЕС е съюз на ценности и закони.Ска Келер изрази опасения по повод скептицизма на екоминистъра Нено Димов за екологичните промени. Според нея той трябва да постави проблема с промяната в климата като приоритет на Българското председателство на Съвета на ЕС в областта на околната среда.На събитието присъстваха още съпредседателят Борислав Сандов и Зарица Георгиева от \"Зелените\" и адвокат Александър Кашъмов, който е автор на доклада  \"Борбата с корупцията: от ангажименти към действие\".Борислав Сандов добави, че \"Зелените\" ще предприемат конкретни стъпки по доклада.    ", "date": "2018.02.09", "title": "Ска Келер представи доклад за корупцията и разкритикува Нено Димов"}
{"url": "https://offnews.bg/obshtestvo/2-godishno-momichentce-se-nuzhdae-ot-speshna-operatcia-v-chuzhbina-674533.html", "text": "Валя е детенце на 2 години и 2 месеца от Варна.Детето е родено една седмица преди термин, след нормално протекла бременност, зорко проследявана поради изгубено дете в семейството преди това.7 фетални морфологии, биохимичен скрининг, назначена амниоцентеза, пренатален ДНК анализ, цитогенетичен анализ - нито едно изследване не показва, че нещо лошо предстои.Проблемите обаче започват няколко седмици след раждането - с гърчоподобни пристъпи след повръщане.На двумесечна възраст се установяват разширени странични вентрикули, проследявани ежемесечно ехографски до 4-ти месец, без динамика.4 месеца по-късно, на 8-месечна възраст, тревожен сигнал в развитието на детето става повод да бъде направена нова ехография, която показва екстремна вътрешна хидроцефалия, потвърдена и от ЯМР.На 9-месечна възраст Валя претърпява мозъчна операция за поставяне на вентрикулоперитонеален шънт в София.Последвалите 4-5 месеца след операцията връщат надеждата на семейството, че макар и с тежка диагноза, Валя щеспечели битката на живота си и ще навакса пропуснато време. Детето бързо напредва в развитието си, вече умее да седи стабилно, пълзи, има стабилна опора на крачетата, прави първи плахи крачки с помощ, произнася срички, озарява всички с усмивка.Радостта обаче не трае дълго – в следващите месеци на Валя са поставени нови диагнози - Атаксична детска церебрална парализа, заради която родителите чуват мрачните прогнози, че момиченцето няма да проходи, и рядко генетично заболяване - микроделеционен синдром, установено случайно.Според лекарите състоянието на Валя е свързано с неизяснените докрай причини за загубата на дете преди това.Към момента Валя се бори с прохождането вече почти една година, но успешно опроверга някои специалисти, защото прави първите си самостоятелни крачки, въпреки че всичко това се случва много бавно и мъчително.През това време на упорита борба и проправяне на път в живота си Валя е редовно проследявана във връзка съссъстоянието на хидроцефалията след поставянето на шънта.На първата контрола шест месеца след операцията специалисти изказват съмнения, че клапата не работиефективно поради липса на съществена динамика в размера на страничните вентрикули. Същото се случва и 9 месеца след операцията. Както и на контролата след 1 година. Но поради липса на остро изявени клинични симптоми на неработеща клапа, не се препоръчва корекция.Разнопосочните мнения на специалистите в България, както и наблюдаваният регрес в развитието на детето карат семейството да се свърже с някои от най-добрите болници в Европа.След няколко консултации с водещи специалисти в чужбина е изказано мнение за съществуващ проблем склапата на детето.През януари тази година са направени поредните образни изследвания и консултация в болница в Турция, къдетолекарите препоръчват спешна операция за корекция на клапата.Семейството получава оферта за оперативно лечение на стойност 16 750 долара, но сумата е непосилна за родителите.Операцията е насрочена за 15 март.Семейството е подало документи и във Фонда за лечение на деца, но по предварителен разговор очаква отказ, защото има възможност такава операция да се направи и в България. Освен това вземането на решение по случая може да отнеме повече от месец, а детето се нуждае спешно от операцията.  Ако искате да помогнете на Валя, можете да направите това чрез дарителска сметка: Детайли на банковата сметка:ЦКБ АДТитуляр: Валентина Благовестова АргироваIBAN: BG40 CECB 9790 40H4 6461 00BIC: CECBBGSFPayPal: valya_0985@abv.bgFacebook страницата на кампанията занабиране на средства: ", "date": "2018.02.09", "title": "2-годишно момиченце се нуждае от спешна операция в чужбина"}
{"url": "https://offnews.bg/obshtestvo/zhiteli-na-fakulteta-izlizat-na-protest-zaradi-visoki-smetki-za-tok-674515.html", "text": "Жители на столичния квартал \"Факултета\" излизат тази вечер на протестно шествие по бул. „Възкресение” заради високи сметки за ток, .Недоволство им е провокирано заради високи сметки за ток. Хората през последните месеци получават фактури за между 600 лв. и 1000 лв.„Ние не можем да си позволим да работим за 300-400 лв. и да плащаме такива високи цени”, коментира Рашо Илиев, който наскоро е платил 774 лв., а сега му предстои да даде над 800 лв.По думите му домът му се отоплява с печка на твърдо гориво тип „кюмбе”.„По цял ден нито съм тук, нито семейството ми, всички сме на работа”, коментира мъжът, който преди години имал малък цех и даже за него плащал наполовина на това, което сега искат от ЧЕЗ за потреблението в къщата му.Хората от квартала, в който живеят предимно роми, се оплакват, че волтажът е нисък, спиранията на тока продължават по няколко дни, никой не знае към кое табло е, хартиените сметки не идват и електромерите не се подменят.Техниците от енергото пък никога не констатирали проблеми.Жителите на квартала са категорични, че няма как към електропреносната мрежа да има незаконно прикачени потребители. Това е така, защото в района има СОТ и охранители. Според електроразпределителното дружество заявиха в своя позиция, че проблемите с разпращането на хартиените фактури се дължат на неточни адреси, а направените проверки по сигнали за нереални сметки не са открили нарушения.", "date": "2018.02.09", "title": "Жители на Факултета излизат на протест заради високи сметки за ток"}
{"url": "https://offnews.bg/obshtestvo/bez-voda-v-chast-ot-tcentara-na-sofia-674492.html", "text": "\"Софийска вода\" временно ще прекъсне водоснабдяването в част от центъра на столицата днес, съобщиха от дружеството. Във връзка с подмяна на уличен водопровод на ул. „Тракия“, община „Оборище“ се налага спиране на водоподаването от 9:00 до 19:00 часа на ул. „Тракия“ от бул. „Княз Александър Дондуков“ до ул. „Силистра“ и ул. „Победа“", "date": "2018.02.09", "title": "Без вода в част от центъра на София"}
{"url": "https://offnews.bg/temida/sadat-reshava-da-ostavi-li-v-aresta-zadarzhanite-v-ihtiman-674513.html", "text": "Съдът решава дали да остави в ареста арестуваните баща и син от Ихтиман, които са обвинени за нападението над полицаи.Прокуратурата ще поиска от съда в Ихтиман да ги остави в ареста за постоянно.Инцидентът с  над полицаи стана преди три дни. Задържаният Мюлер Даскалов  срещу полицейски служител и дърпал и скъсал униформата му, след което го ударил в лицето. Според прокуратурата баща му направил същото, като скъсал пагона на униформен и го ударил в лицето. Съпротивата на двамата дошла, след като полицаите опитали да спрат младежа за проверка. Той не се подчинил, а след като бил настигнат от патрулния автомобил, той бил подкрепен от негови близки. Вчера при специализирана акция на полицията бяха арестувани още четирима души, които обаче нямат връзка с предишния случай. Това предизвика напрежение в ромската махала.Два дена след това в ромската махала на Ихтиман беше проведена полицейска акция, при която  на 54 години. ", "date": "2018.02.09", "title": "Съдът решава да остави ли в ареста задържаните в Ихтиман"}
{"url": "https://offnews.bg/obshtestvo/gripat-ne-e-otminal-vnimanie-oshte-mesetc-674517.html", "text": "Грипът още не е отминал, месец след боледуването човек трябва да се пази много. Ако се появи нова инфекция, тя преминава доста по-тежко. Това заяви проф. Тодор Кантарджиев от Центъра по заразни и паразитни болести болести по Нова тв. Много рядко грипната инфекция минава тежко. Когато състоянието се променя в рамките на часове, тогава има инфекция или на белите дробове, или на мозъка\", допълни експертът. 120 хиляди души са болни от грип в момента. Засегната ли е централната нервна система, може да има и фатален край, обясни проф. Кантарджиев. Характерно за грипа е внезапното начало с втрисане, висока температура, общо неразположение, болки в мускулите и ставите. Периодът от заразяването до появата на първите симптоми е средно 2 до 5 дни.Вчера  4-годишно дете почина от усложнения при бактериална инфекция в болница. По случая се води проверка. ", "date": "2018.02.09", "title": "Грипът не е отминал, внимание още месец"}
