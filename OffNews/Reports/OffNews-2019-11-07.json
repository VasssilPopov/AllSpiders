{"url": "https://offnews.bg/zdrave/novite-tehnologii-v-pomosht-na-horata-s-autizam-715010.html", "text": "На 11 ноември в София ще бъде открита Първата международна конференция „Аутизмът не е присъда!\", която ще повдигне важни въпроси, свързани с диагностицирането, социалната интеграция и възможностите за успешна адаптацията към околния свят на хората от аутистичния спектър. Интерес сред участниците във форума ще предизвика темата за възможностите на новите технологии в помощ на хората с аутизъм. Те ще могат да научат как хуманоидните роботи могат успешно да бъдат част от интервенциите за деца от аутистичния спектър, помагайки им в разпознаването и изразяването на емоции.Представители на проекта „DE-ENIGMA\" от Сърбия ще запознаят публиката с възможностите на хуманоидния робот Майло, който успява да ангажира вниманието на децата с аутизъм и влияе позитивно на развитието на социални и комуникативни умения при тях.Ще бъдат коментирани приложният поведенчески анализ в световната общност; ролята на родителите като неразделна част от терапевтичния план. Ще бъдат обсъдени задачите при развиване на професионални и житейски умения – в помощ на самостоятелността. Присъстващите ще могат да се запознаят с възможностите за дентална терапия при децата с аутистично разстройство.\"Форумът има за цел да подпомогне „постигането на максималния капацитет на възможностите на детето, което позволява включването му в социалния свят, споделя Владислава Цолова, председател на Сдружение „Аутизъм днес\", организатор на събитието.Аутизмът се появява в ранното детство и засяга начина, по който комуникира човек, ограничавайки неговите способности да установява пълноценна връзка с другите, да изгражда приятелства и да изразява привързаност. В дните от 11 до 13 ноември конференцията „Аутизмът не е присъда!\" ще представи работещи решения как да бъдат преодолени тези дефицити и освен лекционна част ще включва и уъркшопове с практическа насоченост.Форумът е полезен както за специалисти в областта – психолози, логопеди, специални педагози, терапевти, лекари, хора, ангажирани в научните изследвания в областта, така и за учители, родители и други засегнати от проблема. Повече информация за програмата на конференцията и как да се включите в нея можете да научите на autism-conference.com.", "date": "2019.11.07", "title": "Новите технологии в помощ на хората с аутизъм"}
{"url": "https://offnews.bg/zdrave/iasni-sa-mestata-za-spetcializantite-darzhavna-porachka-714988.html", "text": "Със заповед на министъра на здравеопазването от 31 октомври са определени местата за специализантите по клинични специалности за 2019 и 2020 година, разпределени по специалности и бази за обучение, за които държавата финансира обучението и заплаща субсидия за придобиване на специалност.Общо 167 са местата за лекарите специализанти държавна поръчка. Най-много са за Обща медицина – 40, Спешна медицина – 18, Обща и клинична патология – 15, Съдебна медицина - 12, Педиатрия – 10, Неонатология - 8 и Психиатрия - 8.В базите на университетските болници \"Пирогов\" и \"Александровска\" най-много места за специализанти държавна поръчка са обявени в специалностите Спешна медицина, Съдебна медицина и Деонтология.5 са специализантските места по детска психиатрия в \"Александровска\". В МБАЛ НКБ София двама лекари ще специализират Детска кардиология. Две са специализантските места по детска хирургия в \"Пирогов\".Клиничните специалности за специалистите по здравни грижи, финансирани от държавата, са 25. Най-много (8) са в спешната медицинска помощ - за медицински сестри, фелдшери и акушерки. В направление \"Анестезиология и интензивни грижи\" са обявени 6 позиции за медицински сестри и акушерки, 4 от тях в \"Пирогов\".Пет са местата за обучение на медсестри и фелдшери по специфични грижи за пациенти с онкологични заболявания в УСБАЛ по онкология София. Също 5 са обявените места за сестри и акушерки в специалността \"Операционна и превързочна техника\" и 6 по специалността \"Анестезиология и интензивни грижи\".За специалностите по дентална медицина държавата финансира 55 места.", "date": "2019.11.07", "title": "Ясни са местата за специализантите държавна поръчка"}
{"url": "https://offnews.bg/obshtestvo/stazhantska-programa-v-evropa-zapochna-priem-za-balgarski-studenti-715005.html", "text": "Български студенти по медицина, фармация и природни науки могат да кандидатстват по програма \"Стипендианти на Амджен“ на фондация „Амджен” за шеста поредна година. Приемът на документи е отворен от 1 ноември 2019 г. и приемането им ще продължи до 3 февруари 2020 г., съобщиха от фондацията.Лятната програма ще протече между юли и септември 2020 г., давайки пълна стипендия на избрани студенти и възможност да придобият опит, чрез практическа научноизследователска работа, в някои от водещите университети в Европа: University of Cambridge, Великобритания; Karolinska Institutet, Швеция; Ludwig-Maximilians-Universität München, Германия; ETH Zurih, Швейцария и Institut Pasteur, Франция.Кандидатстващите трябва да са студенти, които учат в колежи или университети в Европа и студенти, които не са завършили своята бакалавърска или първа образователна степен (или нейния еквивалент) преди участието си в тази програма. Необходимо да също имат отлично академично представяне и интерес за обучение в докторска степен.Всеки от университетите в Европа има собствена процедура за кандидатстване, достъпна на сайта на програмата .От началото на програмата досега шестима български студенти са успели да се преборят с кандидати от целия свят и са придобили ценен опит от световноизвестни учени и преподаватели в областта на биотехнологиите. \"Това е показател за изключителното академично представяне и научен потенциал на студентите в България. Призовавам родните студенти, които искат да се докоснат до магията на световната наука, да се възползват от възможностите, които програмата предоставя\", каза д-р Красимира Чемишанска, изпълнителен директор на \"Aмджен България\".Академични области за научни изследвания, в които избраните студенти от цял свят ще могат да придобият практически опит, са: биохимия; биоинженерство; биоинформатика; биопсихология; биотехнологии; химическо и биомолекулярно инженерство; химия; имунология; медицинска фармакология; микробиология; молекулярна, клетъчна и развойна биология; молекулярна генетика; молекулярна медицина; молекулярна фармакология; невробиология; невронауки; патология; психология; физиология; статистика; токсикология.", "date": "2019.11.07", "title": "Стажантска програма в Европа започна прием за български студенти"}
{"url": "https://offnews.bg/temida/rabotiat-po-niakolko-versii-za-smartta-na-matrosa-ot-barokamerata-715002.html", "text": "Военноокръжната прокуратура в Сливен разследва причините, при които в барокамера на Военноморската болница - Варна почина матрос III ранг Спас Пенчев - младши водолаз във военно формирование 34 590 - Бургас.Работи се по няколко версии за смъртта - техническа неизправност на барокамерата, заболявания на починалия, които не позволяват участие в такова изследване, нарушения, допуснати от екипа, провеждащ изследването при експлоатация на барокамерата и при предварителната подготовка на участниците.Веднага след инцидента е извършен оглед на барокамерата и на починалия в присъствието на съдебен лекар. Разпитани са трима военнослужещи от формирование 34 590 - Бургас, които са присъствали на имитационното спускане в барокамерата заедно с матрос Пенчев. Барокамерата е запечатана и е назначена тройна съдебно-медицинска експертиза на лекари от болница „Св. Ана“ – Варна. ", "date": "2019.11.07", "title": "Работят по няколко версии за смъртта на матроса от барокамерата"}
{"url": "https://offnews.bg/politika/prezidentat-varna-izbora-na-geshev-triabva-da-sazdava-doverie-a-ne-d-715007.html", "text": "Държавният глава Румен Радев не подписа указа за назначаване на Иван Гешев за главен прокурор.\"Конституцията не ме задължава да мотивирам указа, с който назначава или връщам на ВСС предложения от него кандидат. Независимо от това, реших да се обърна към вас и членовете на ВСС, които избират главния прокурор. Издигането на един единствен кандидат отнема от престижа и легитимността на бъдещия главен прокурор, така необходими за неговата нелека и отговорна мисия\", каза президентът.Радев подчерта, че е белег на демократичната държава да има алтернативи при заемането на висши държави длъжности.Румен Радев отбеляза, че обществото ни е особено чувствително към съдебната власт като отговорна за справедливостта и затова бъдещият главен прокурор трябва да се ползва от високо обществено доверие.Президентът акцентира и върху \"спонтанната вълна на подкрепа за Гешев\" и посочи, че на сайта на ВСС, въпреки ясното законово положение, са били публикувани множество становища от държавни институции, включително МВР и ДАНС, и така, в разрез със закона, превес над мнението на обществените организации е взела масирана служебна институционална подкрепа.Така изборът на обвинител №1 се връща във Висшия съдебен съвет.В случай, че членовете на ВСС препотвърдят позицията си Гешев да управлява прокуратурата през следващите 7 години, президентът е задължен да подпише указа при повторното му внасяне.Днес Съюзът на съдиите се обърна с отворено писмо към президента Румен Радев с призив да не подписва указа за назначаването на Гешев. От организацията приканиха държавния глава да продължи да настоява за конституционна реформа на прокуратурата.Масови протести срещу избора на Гешев организираха от инициативата Правосъдие за всеки и гражданско движение БОЕЦ.", "date": "2019.11.07", "title": "Президентът върна избора на Гешев: Трябва да създава доверие, а не да буди съмнения"}
{"url": "https://offnews.bg/obshtestvo/gdbop-spria-11-piratski-sajta-za-muzika-715011.html", "text": "ГДБОП спря 11 музикални сайта, които са разпространявали актуални музикални произведения без уредени авторски и сродни права.Акцията е проведена в периода 24-30 октомври, съобщават от пресцентъра на МВР.Сигналът е подаден от International Federation of the Phonographic Industry (IFPI) - чрез Българската асоциация на музикалните продуценти (БАМП).Към сигнала са приложени списък на сайтове и обекти, чиито права са нарушени, като https://seedpeer.me/, http://www.sumotorrent.sx/, http://nydus.org/, https://ddl-music.to/ и др.Част от тях са използвали прокси сървъри на компания от САЩ.", "date": "2019.11.07", "title": "ГДБОП спря 11 пиратски сайта за музика"}
{"url": "https://offnews.bg/zdrave/protestirashtite-v-aleksandrovska-shte-sprem-kogato-vidim-parite-v-b-715018.html", "text": "Въпреки уверенията от министерството на здравеопазването за осигурени до 800 хил. лв. за спешни ремонти в УМАЛБ „Александровска“, днес се състоя обявения по-рано протест на Национален синдикат „Защита“. Протестът е под мотото „Да спасим Александровска“, а исканията са за цялостен, а не палиативен ремонт на лечебното заведение. Чуха се и апели за оставка на здравния министър.Особено окаяно е състоянието на сградния фонд в клиниките по гастроентерология и хематология. Преди месеци падна таван в Клиниката по алергология, което наложи пациентите и работещите там да бъдат пребазирани. Впоследствие комисия от здравното министерство направи оценка на щетите и нужните средства за ремонт, но мерките се забавиха. Това доведе до ескалация на недоволството сред работещите във въпросните клиники, които обявиха, че ще излязат на протест. В позиция до медиите, от ръководството на болницата представиха план за поетапни ремонтни дейности и обясниха, че някои от сградите са с архитектурна стойност, което затруднява реновирането им, тъй като процедурата изисква да има и оценка от сертифициран архитект.Според информацията мениджмънтът на болницата е изправен пред сериозно противоречие – от една страна, лечебното заведение притежава огромен имотен фонд (вкл. и сграден), от друга - изпитва сериозен недостиг от свободни помещения, в които да се развива дейността на болницата, а едновременно с това в част от най-старите сгради условията за работа на служителите и лечение на пациентите са изключително тежки.Една от сградите, които се нуждаят най-спешно от ремонт, е тази, в която се помещават клиниките по Хематология, по Ендокринология, Нефрология, Пропедевтика на вътрешните болести, Физикална медицина и рехабилитация, както и Отделението по дензитометрия, обяснява в позицията си ръководството на здравното заведение.Към момента в клиниките работят над 300 лекари и професионалисти по здравни грижи, които се грижат за болните на 240 легла. Това прави невъзможно затварянето на всички клиники едновременно и налага създаване на организация и етапност в изпълнението на ремонтите дейности в помещенията им, се казва още в позицията на ръководството.По време на протеста днес д-р Андрей Коцев, представител на протестиращите лекари към НС „Защита“ в болницата съобщи, че междувременно е било постигнато споразумение между синдикати и ръководство за 22% увеличение на заплатите, но министър Ананиев все още не е поставил подписа си. Той заяви, че ако министърът като принципал не разпише колективния трудов договор между ръководството и трите синдикални организации в болницата ще има протести и за заплатите, и за условията на труд.В края на предупредителния митинг-матине, както беше определена проявата д-р Коцев показа на журналистите подаръка, който протестиращите са приготвили за министъра на здравеопазването – книгата „Пинокио“ с диск подбрани кадри от Александровска болница.Д-р Коцев отговори и на няколко въпроса на OFFNewsЗащо ги няма колегите Ви на протеста, д-р Коцев, малко са хората?Защото страхът е много голям в тази държава. 111 място по свобода на словото. Най-вероятно е имало и натиск. Освен това част от колегите са заети, ние не сме продавачи в молове все пак.А каква е членската маса на НС „Защита“ тук?Голяма е организацията, но много от хората са заети, някои анестезират, други оперират...От това, което казахте, разбирам, че вие всъщност нямате конфликт с ръководството на болницата, претенциите са към МЗ?Относно сградите нямаме. Те са искали пари, не са им дали, а и тези милиони трябва да ги осигури МЗ, като принципал, все пак то е собственикът.Щом днес не отменихте протеста, значи планираните 8,5 млн. за поетапни ремонти не са ви впечатлили. Така ли е?Това не го вярваме. Това се обещава от 30-40 г. и само разруха. Влезте да видите за какво става въпрос. Няма канализация, няма тоалетни, мазилки се рушат.Имате ли информация за тия до 800 хил., които бяха обещани да бъдат осигурени спешно?Дори и да ги преведат, те могат да стигнат за безсмислен частичен ремонт, след което ще се наложи още един частичен ремонт. Какъв е смисълът? По-добре е да се направи цялостен!Последният такъв ремонт, на който сте били свидетел, кога е извършен?Аз не съм свидетел на цялостен ремонт и колеги, които се пенсионират догодина, също не помнят да е имало основен ремонт.Прави впечатление, че някои от клиниките изглеждат много добре все пак.Така е. На това може да отговори ръководството на болницата. Защото вчера се каза, че 25 млн. са били дадени за ремонт. Въпросът е защо са дадени за клиники, които не са в толкова окаяно положение, както сме ние.Клиниката по гастроентерология ли имате предвид?Гастроентерологията, в която дори няма сигнализация за болните. Те викат, когато имат проблеми, защото няма бутон, с който да сигнализират на лекар или сестра. Ние нямаме гастроапаратура, която по стандарт трябва да имаме.Напускат ли Ваши колеги?Напускат, да. Дори отиват в други държавни болници, които не са толкова зле като нашата.Поставяте ли някакви срокове, в които да бъдат изпълнени исканията ви?Ще обмислим плана след като видим реакцията на министъра. Срокът е отдавна изтекъл, при много минали предишни здравни министри. Но вече паднаха тавани, наистина животът на хората е в риск. Аз не мога да си обясня какво чакат още. Да умре някой?", "date": "2019.11.07", "title": "Протестиращите в Александровска: Ще спрем, когато видим парите в банковата сметка и строителните бригади"}
{"url": "https://offnews.bg/112/zadarzhaha-serijni-obirdzhii-na-hramove-v-rusensko-715009.html", "text": "Двама мъже са задържани за серия от кражби от храмове в Русенско, съобщи МВР.При съвместна акция на областните дирекции в Русе, Търговище и ГД “Национална полиция“ са иззети множество икони, църковна утвар, както и инструменти за взлом.Акцията е организирана, след като в края на миналата и началото на тази седмица в полицията са постъпили сигнали за кражби от православни храмове в Русенска област. Криминалистите са установили, че между 24 октомври до 6 ноември в църквите в няколко русенски села -  Пет кладенци, Острица, Каран Върбовка, Кацелово и Пепелина, е проникнато чрез взлом. Халките на катинарите били срязани, а металните решетки - разбити.В църквата на с. Пепелина са извършени две посегателства. От всички храмове са установени кражби. Отнети са парични средства от дарения, с неустановена към момента обща стойност. В едната от църквите събраните дарения са били около 100 лв. Откраднати са общо 30 броя икони от църковните олтари, като най-голямата е с размер 110 на 74 см, църковни одежди и други предмети.Извършители  са 45-годишен мъж от гр. Опака и 49-годишен мъж от търговишкото село Водица. Двамата са известни на органите на реда. До момента полицаите са открили и иззели 19 икони, свещници, множество инструменти за взлом и други вещи.", "date": "2019.11.07", "title": "Задържаха серийни обирджии на храмове в Русенско"}
{"url": "https://offnews.bg/obshtestvo/pernik-se-vrashta-v-90-te-voda-shte-ima-samo-po-6-chasa-na-den-715004.html", "text": "Тежък воден режим ще бъде въведен в Пернишко до броени дни.От 18 ноември водата в града и в някои от селата в общината ще бъде пускана само по 6 часа в денонощието - от 16 до 22 ч. Мярката ще важи и в събота и неделя, съобщи . Краят на водния режим е през април. Ако има много валежи, е възможно да бъде прекратена и по-рано.Режимът обхваща Перник, Батановци и девет села, но няма да важи за Радомир и селата около него.Мярката все още не е официално потвърдена от общината.Преди два дни обаче новоизбраният кмет Станислав Владимиров алармира, че водният режим е почти неизбежен заради драстично спадналия обем на язовир „Студена”. В момента водният обем на язовира е под 6 млн куб. метра. при максимален над 25 млн. кубика.Режим на водата в Перник не е имало от 1993 г., припомни шефът на ВиК-Перник Иван Витанов.", "date": "2019.11.07", "title": "Перник се връща в 90-те - вода ще има само по 6 часа на ден"}
{"url": "https://offnews.bg/ikonomika/ek-ikonomicheskiat-rastezh-v-balgaria-veroiatno-shte-se-zabavi-prez-s-714996.html", "text": "Икономическият растеж в България вероятно ще се забави през следващите две години, но ще остане близо до своя потенциал, посочва Европейската комисия в доклада си за есенните макроикономически прогнози.ЕК очаква умерен темп на българския износ, в съответствие с перспективите за външно търсене.Инфлацията в България се очаква да намалее с оглед на избледняване на временните проинфлацинни фактори и поради продължаващо намаляване на цените на петрола.Комисията прогнозира, че държавният баланс ще остане в излишък, а българският публичен дълг ще продължи да намалява.Въпреки слабото външно търсене и повишената несигурност зад граница динамиката на вътрешното търсене би трябвало да продължи да бъде в основата на растежа.През настоящата година ЕК ревизира във възходяща посока прогнозата си за растежа на БВП на България до 3,6% (от предишната пролетна прогноза през май с растеж от 3,3%), визирайки силната икономическа експанзия от 1,1% през първото и 0,9% през второто тримесечие.За 2020 г. обаче ЕК очаква сравнително рязко забавяне на растежа до 3,0% (под 3,4% от прогнозата през май) и до 2,9% през 2021 г.Според Комисията през настоящата година износът ще отчете малък отрицателен растеж.Вътрешното търсене се очаква да продължи да губи част от растежа си, но ще остане основен двигател на икономическия растеж.Ограниченото пространство за по-нататъшно подобряване на заетостта ще натежи на динамиката на потреблението на домакинствата, докато реалните увеличения на заплатите ще подкрепят потребителските разходи.През 2019 г. съвкупните инвестиции трябва да имат минимално разрастване поради сравнително слабото представяне през първата половина на годината.В есенния доклад се посочва, че през следващите две години се очаква инвестициите да се увеличат с умерени темпове на фона на повишената икономическа несигурност зад граница и на влошените до известна степен перспективи за икономическия растеж.Според ЕК се очаква по-слабо икономическо представяне, като това е свързано с потенциално рязко и продължително влошаване на външното търсене от основните търговски партньори на нашата страна и от потенциален вторичен ефект, свързан с евентуална по-висока безработица и по-ниско вътрешно търсене.Инфлацията, която комисията очаква е от 2,4% в България през 2019-та година, като през 2020-та се предвижда тя да стигне до 1,6%, а 2021-ра леко ще нарасне до 2,1%. Нивото на безработица от 5,2% за миналата година се очаква да се понижи до 4,4%, като ще продължи да намалява до 4,1% догодина и до 4,0% през 2021-а година.Растежът на заплащането на труда се очаква да бъде силен през тази година с оглед на историческо ниската безработица и планираното увеличение на заплатите в държавния сектор, като ЕК очаква този растеж да продължи да бъде силен и през следващите две години, макар и с по-ниски темпове от настоящата.Правителственият бюджет се очаква да остане на излишък от 1,1% от БВП през 2019 г., като прогнозира, че бюджетният баланс ще се движи добре достигайки 0,9% от БВП за 2020-а и за 2021 г.Очаква се запазване на тенденцията на намаляване на държавния дълг като процент от БВП от 22,3% през миналата година до 21,1% през тази, до 19,9% от БВП през 2020-а и до 18,6% през 2021-а година.Голяма разлика има в есенната прогноза на Министерството на финансите на България, според която БНП ще нарасне с 3,4%, като ще запази добро темпо на растеж от 3,3% за всяка една от следващите три години.  ", "date": "2019.11.07", "title": "ЕК: Икономическият растеж в България вероятно ще се забави през следващите две години"}
{"url": "https://offnews.bg/sviat/protestirashti-ostrigaha-i-zaliaha-s-boia-kmetitca-v-bolivia-715020.html", "text": "Кметицата на малък град в Боливия бе нападната от демонстранти, съобщи Би Би Си.Протестиращите в град Винто са влачили кметицата Патрисия Арсе, разкъсали са дрехите й, остригали са я и са я опръскали с червена боя. След това тя е била принудена да подпише оставката си. Арсе е предадена на полицията след няколко часа изтезания.Демонстрантите обвиняват кметицата, че е прикрила убийства на протестиращи срещу преизбирането на президента Ево Моралес.Пострадалата е настанена в болница. Кметството е подпалено, а прозорците са счупени с камъни. ", "date": "2019.11.07", "title": "Протестиращи остригаха и заляха с боя кметица в Боливия"}
{"url": "https://offnews.bg/obshtestvo/forum-i-vazpomenatelen-kurban-po-povod-100-godini-ot%c2%a0niojskia-dogovor-715021.html", "text": "На 8 ноември 2019 г. в град Трън - в читалище „Гюрга Пинджурова”, зала „Екомилк”, ще се проведе форум под надслов „100 години Ньойски договор – национална драма, аспекти и настояще”.Организатор е Трънско културно-просветно дружество Руй, с подкрепата на Сдружение \"Трън\", Сдружение \"Трънски глагоръц\" и Община Трън.По време на форума ще бъдат изнесени доклади по темите: В манастира „Св.Архангел Михаил” ще бъде даден възпоменателен курбан.8.00 ч. – Тръгване от София на автобус с участници и гости на форума.10.00 ч. – Посещение на Слишовска могила. Приветствено слово и полагане на венец.11.30 ч. – 13.30 ч. – Посещение на манастира „Св.Архангел Михаил”. Курбан.14.00 ч. – 14.10 ч. – Откриване на форума и приветствия.14.10 ч. – 15.30 ч. – Първа сесия.14.10 ч. – 14.30 ч. – Проф. д.ист. н. Светлозар Елдъров , Институт за балканистика при БАН – „Ньойският диктат като вендета: историко-психологическите мотивации на сръбските представители в Парижката мирна конференция през 1919 г.”.14.30 ч. – 14.40 ч. – Ангел Динев, директор на Историческия музей в гр.Трън – „Ньойският мирен договор – човешка трагедия за населението на Трънския край”.14.40 ч. – 14.50 ч. – Георги Радославов, Регионален исторически музей - Перник – „Трънският край след Ньойския договор”.14.50 ч. – 15.00 ч. – Славимир Генчев, гр.София – „Защо беше неизбежен Ньойският диктат?”.15.00 ч. – 15.10 ч. – Светлана Дяконова, гр.София – „Малко известни документи от американските архиви за проф.Константин Стефанов”.15.10 ч. – 15.20 ч. – Елена Дяконова, гр.София – „Участие на акад.Йордан Захариев в протестите срещу Ньойския договор – документи от НА на БАН”.15.20 ч. – 15.30 ч. – Ботьо Гюров, гр.София – „Историята на Трънско през вековете“.15.30 ч. – 16.00 ч. – Кафе-пауза и разглеждане на експозицията, посветена на годишнината.16.00 ч. – 17.20 ч. – Втора сесия.16.00 ч. – 16.20 ч. – Проф.Николай Йосифов, Лесотехнически университет, гр.София – „Трънската гора – източник на биоенергия и поминък”.16.20 ч. – 16.30 ч. – Зденка Тодорова, Цариброд – „Състоянието на военно-историческото наследство в Западните покрайнини”.16.30 ч. – 16.40 ч. – Людмила Зидарова, Македонски научен институт, гр.София – „Съборите край границата като форма на общуване сред разделените българи”.16.40 ч.–16.50 ч. – Людмила Гюрова, гр.Трън – „Езикови паралели от двете страни на границата”.16.50 ч.–17.00 ч. – Ваня Стоилова, Клуб „Приятели на Алеко” – „100 години Ньойски договор и отражението му за организирания туризъм в България“.17.00 ч. – 17.10 ч. – Коста Вътков, гр.София – „Западните покрайнини и западните краища на България през обектива на Коста Вътков”.17.10 ч. – 17.20 ч. – Руслан Зарев, председател на Трънското туристическо дружество – „Туристически перспективи в Трънския край. Съвременни взаимоотношения от двете страни на границата”.17.20 ч. – 17.50 ч. – Дискусия.17.50 ч. – 18.00 ч. – Закриване на форума.", "date": "2019.11.07", "title": "Форум и възпоменателен курбан по повод 100 години от Ньойския договор "}
{"url": "https://offnews.bg/sviat/makron-nato-e-v-mozachna-smart-715019.html", "text": "В момента сме свидетели на мозъчната смърт на НАТО, заяви френският президент Еманюел Макрон пред списание \"Икономист\".Макрон обясни това състояние с оттеглянето на САЩ от ангажиментите им към алианса и поведението на Турция.Време е Европа да спре да се държи като по-малкия съюзник на САЩ, когато става въпрос за Близкия изток, призова френският президент и осъди невъзможността на НАТО да реагира на турската офанзива в Сирия.Трябва да се изяснят стратегическите цели на НАТО, добави Макрон.Включихме се в борбата срещу \"Ислямска държава\". Парадоксът е, че американското решение и турската офанзива имат един и същ резултат: жертването на партньорите ни, които се биха срещу ИД - Сирийските демократични сили, категоричен е френският държавен глава. Германският канцлер Ангела Меркел обаче отхвърли \"драстичната оценка\" на Макрон за НАТО. По време на днешната си среща с Меркел в Берлин и генералният секретар на НАТО Йенс Столтенберг изрази несъгласие с позицията на френския президент.", "date": "2019.11.07", "title": "Макрон: НАТО е в мозъчна смърт"}
{"url": "https://offnews.bg/leka-atletika/dve-titli-za-sportistite-ni-s-uvrezhdania-v-dubaj-715022.html", "text": "Ружди Ружди и Християн Стоянов спечелиха златни медали от световното първенство по лека атлетика за спортисти с увреждания в Дубай.Ружди завоюва титлата на тласкане на гюле с резултат 12.25 метра. 28-годишният Ружди е световен рекордьор и олимпийски първенец от параолимпиадата в Рио 2016.Той завоюва третата си световна титла, като изпревари с 3 см поляка Лех Стоутман и с 10 см Небойша Дурич от Сърбия.21-годишният Християн Стоянов спечели златото в категория T46 на 1500 метра бягане с европейски рекорд и рекорд на шампионатите - 3:50.87 минути.За Ружди Ружди това е трета титла след Доха (2015 г.) и Лондон (2017 г.). Той държи и световния рекорд в тласкането на гюле (12,47 м) в групата с неговата степен на увреждане (F55).", "date": "2019.11.07", "title": "Две титли за спортистите ни с увреждания в Дубай"}
{"url": "https://offnews.bg/sviat/zhenata-pokazala-sreden-prast-na-tramp-specheli-mestni-izbori-714979.html", "text": "Жената, която беше уволнена, защото е показала среден пръст при преминаването на кортежа на президента на САЩ Доналд Тръмп в щата Вирджиния, спечели местни избори там, съобщи Франс Прес. Джулия Брискман е самотна майка на две деца и губи работата си като анализатор към компания, подизпълнител на правителството и армията, след като се появява снимка, на която през 2017 г. се вижда как тя кара колело и отправя неприличен жест към кортежа на Тръмп. Симпатизанти на президента я обиждали и заплашвали, но Демократичната партия отправила покана към 56-годишната жена за кандидат за място в надзорния съвет на окръг Лаудън.Във вторник Брискман спечели и написа пост в Туитър с препратка към снимката, която й коствала работата. На изборите републиканците изгубиха контрола върху двете камари, а демократите държат всички постове в щата. Най-младият кандидат на Демократичната партия е 23-годишната Сафия Халид от Сомалия. Нейната кандидатура също бе опорочена със снимки, появили се в интернет, на които се вижда как 15-годишна Халид отправя неприлични жестове към камера. Коментарът й е, че това е детска постъпка. Сафия получавала ненавистни послания от цялата страна, в които била обиждана заради цвета на кожата и религията й. Били отправени и призиви за линчуването й, а нейният домашен адрес бил публикуван от зложелател в група във фейсбук.На местните избори в Мейн, който е вторият \"най-бял\" щат в страната, първо и второ поколение кандидати от четири африкански страни - Сомалия, Конго, Гана и Нигерия, спечелиха места в градските съвети и в училищните комитети.", "date": "2019.11.07", "title": "Жената, показала среден пръст на Тръмп, спечели местни избори"}
{"url": "https://offnews.bg/temida/saiuzat-na-sadiite-prizova-prezidenta-da-ne-podpisva-ukaza-za-ivan-ges-714983.html", "text": "Съюзът на съдиите се обърна с отворено писмо към президента Румен Радев с призив да не подписва указа за назначаването на избрания от Висшия съдебен съвет Иван Гешев за главен прокурор.В писмото си те припомнят, че на 24 октомври Пленумът на Висшия съдебен съвет след продължително заседание избра с 20 на 4 гласа единствения кандидат за главен прокурор.Съдиите приканват президента да продължи да настоява за конституционна реформа на прокуратурата.Ето пълният текст на писмото:\"Макар заседанието да продължи 10 часа, изборът формално беше публичен, но не и прозрачен. В хода на обсъждането главният прокурор Сотир Цацаров заяви недвусмислено, че решенията кой да бъде избран за главен прокурор и председатели на двете върховни съдилища досега са били вземани в други две сгради, а не от самия Висш съдебен съвет. Подобно изказване в правовата държава изисква незабавна реакция от компетентните държавни органи, защото съдържа твърдения за опасна подмяна на демократичната процедура по овластяване на най-високите административни длъжности в съдебната власт, от които в значителна степен зависи облика й пред гражданите. Още повече изказването събужда тревога в контекста на публично съобщени твърдения от бивши председатели на районен и апелативен съд, че техният избор също е бил е резултат на прикрит подбор от лица извън съдебната власт преди официалната процедура.Вместо твърденията да бъдат проверени предистартиране на процедурата за главен прокурор, за да се изключи всякакъв риск от компрометиране на съдебните институции, който по същество е риск и срещу националната сигурност, бездействието на кадровия орган на съдебната власт се задълбочи с липсата на реакция на думите на г-н Цацаров.В резултат – нито съдиите, прокурорите и следователите, нито българските граждани получиха прозрачна информация кога, как и от кого се подбират председателите на съдилища и ръководители на прокуратури. Подобно мълчание на Висшия съдебен съвет е нетърпимо, защото в началото на мандата на предходния главен прокурор доби широка публичност информацията, че той е бил „избран“ от управляващата партия (т. нар. скандал с репликата на административния ръководител на Софийската градска прокуратура към политически лидер и бивш минстър-председател „Ти си го избра“).Споделяме резона в думите на г-н Цацаров, че е дошъл моментът главният прокурор да бъде излъчен от средите на прокуратурата. Това обаче следва да бъде извършено с насърчаване на активността на редовите прокурори да излъчват и предлагат за номиниране автентичните професионални авторитети, т.е. тези, които имат професионална компетентност, юридическа култура, нравствен интегритет и способност за развиване на правото и утвърждаване на авторитета на професията.В настоящия случай изборът не беше прозрачен и поради това, че нямаше истинско състезание за една от най-важните властови позиции в държавата. Цялата процедура, представянето на професионалната биография на кандидата и самото му изслушване не убеждават, че избраният отговаря на изискванията на чл. 170, ал. 1, т. 5 от Закона за съдебната власт за придържане и налагане на висок етичен стандарт, което предпоставя като базисно условие уважението към опонента и основните човешки права.Процедурата не беше годна да създаде убеждение и за това, че избраният единствен кандидат притежава онази професионална компетентност, която надхвърля обичайно изискуемите умения за работа по делата, необходима за дефиниране на целите на наказателната политика на държавата, за извеждане на ясни и справедливи високи критерии за оценка на прокурорите и кариерното им израстване във връзка с показаните от тях резултати и способности за утвърждаване на справедливия процес, за защита на индивидуалните права и за промяна на институционалната култура в дух на професионална независимост, липса на страх и подкрепа на всеки прокурор даповишава своята квалификация и да се самоусъвършенства в обществен интерес.Затова считаме, че предложеният Ви за назначаване, избран от Пленуна на Висшия съдебен съвет кандидат, не отговаря и на изискванията, предвидени в чл. 170, ал. 5, т. 2 от Закона за съдебната власт – да притежава висока професионална компетентност, която включва задълбочени знания в областта на правото, богат практически опит в съответната област на правото, изявени аналитични способности.Обезпокоени сме и от факта, че по време на изслушването, както и преди избора – в интервю по Българската национална телевизия на 23.07.2019 г., кандидатът за главен прокурор квалифицира хора, които изразяват несъгласие с неговата номинация, като „десни екстремисти“, „болшевики“, постигнали „резултати на меншевики“.Подобна реч е несъвместима с разпоредбата на чл.170, ал. 5, т. 3 от Закона за съдебната власт, която изисква главният прокурор да се отличава с изявена независимост. Осъзнаването за значителния ресурс на властнически правомощия, включително репресивни, изисква главният прокурор да има такова публично поведение, което не оставя и следа от съмнение в обществото за агресивност, за пристрастност, за личностни нагласи за силово налагане, самоизтъкване и дискриминиране на отделни граждани или обществени групи.Поради това Ви призоваваме, уважаеми Господин Президент, изхождайки от високия авторитет, с който се ползва Вашата институция – единствената, която е овластена в резултат на пряк мажоритарен избор от всички български граждани, oлицeтвopявa eдинcтвoтo нa нaциятa и е въpxoвeн apбитъp мeждy ypeдeнитe c ĸoнcтитyциятa зaĸoнoдaтeлнa, изпълнитeлнa и cъдeбнa влacт, да предприемете действия за продължаване на конституционната реформа на модела на прокуратурата и да откажете на основание чл. 129, ал. 2 от Закона за съдебната власт да подпишете указ за назначаване на предложения Ви от Пленума на Висшия съдебен съвет кандидат за главен прокурор.  Управителният съвет на Съюза на съдиите", "date": "2019.11.07", "title": "Съюзът на съдиите призова президента да не подписва указа за Иван Гешев"}
{"url": "https://offnews.bg/politika/sled-kato-ne-stigna-dori-do-balotazh-gerb-si-pripisa-i-pobedata-v-paz-714980.html", "text": "Макар че дори не стигна до балотажа в Пазарджик, ГЕРБ се обяви за победител със свой кмет в областния град.Това стана видно на днешната Национална работна среща на партията, която трябва да обобщи резултатите от местния вот и да начертае промените и посоката пред ГЕРБ занапред.\"Нека да посрещнем силния отбор на ГЕРБ, кметовете на ГЕРБ и СДС\", призова водещият на събитието - административният секретар Цветомир Паунов. Представяйки помпозно всяка завоювана община, Паунов викаше на сцената спечелилите кандидати. Стигайки до област Пазарджик, той обяви името на Тодор Попов. Това е . Попов се оказа в залата, стана от мястото си, здрависа се сърдечно със седящия на първия ред лидер Бойко Борисов и се подреди в редиците на герберските кметове на сцената.За протокола - Попов се яви на тези избори като кандидат на местна коалиция \"Новото време\". На предишните избори се явяваше като независим кандидат. Неговият опонент от ГЕРБ - пожарникарят на годината инж. Иван Панайотов, не стигна до балотаж, като на 27 октомври остана трети. ГЕРБ никога не е имала кмет в Пазарджик, макар че на всички местни избори от създаването си досега участва със свои кандидати.Как и защо Тодор Попов е минал в редиците на ГЕРБ - водещият не обяви.\"В Пазарджик с Тошко (Тодор Попов) се борихме, но той е тук сред нас. Защото те (Попов и новият кмет на Видин, издигнат от СДС - д-р Цветан Ценков - б.р.) са демократи”, каза Борисов по-късно от трибуната.Междувременно, днес стана ясно, че в открито писмо до Изпълнителната комисия на ГЕРБ и до медиите учредители на ГЕРБ в Пазарджик настояват за оставката на областното ръководство на партията именно заради лошо представяне на местните избори. Писмото е подписано от трима бивши членове на ГЕРБ и според областното ръководство това е лична позиция, която не отразява общото мнение на редовите партийни членове в областта.В писмото се настоява да бъде сменен областният координатор на ГЕРБ Найден Шопов, тъй като „ГЕРБ никога не е имала толкова слаби резултати в региона“, предаде . Найден Шопов е човекът, който загуби миналите местни избори - отново от Тодор Попов. Днес той заяви, че не познава авторите на писмото, тъй като те са изключени от партията още през 2007 година заради \"техни лични амбиции, които са били продиктувани от користни цели и несъобразяване с мнението на членовете, симпатизантите и ръководството на партията“. В ГЕРБ Пазарджик няма напрежение, казва още Шопов, цитиран от БНР.", "date": "2019.11.07", "title": "След като не стигна дори до балотаж, ГЕРБ си приписа и победата в Пазарджик"}
{"url": "https://offnews.bg/ikonomika/ministar-petkova-nuzhdaem-se-ot-pazaren-mehanizam-za-kapatcitet-714982.html", "text": "Въвеждането на механизъм за капацитет е естествена временна мярка за гарантиране сигурността на електроенергийната система в периода на преход към нисковъглеродна икономика. Това каза министърът на енергетиката Теменужка Петкова при откриването на кръгла маса, посветена на механизмите за капацитет и въглищните региони в преход, организирана от Института за енергиен мениджмънт. По думите на министър Петкова, предприетите целенасочени стъпки за въвеждането на механизъм за капацитет ще гарантират непрекъсваемост на доставките, осигурявайки финансов ресурс за операторите при конкурентни и прозрачни условия.Механизмите за капацитет са признат от Европейската комисия метод, чрез който държавите членки могат да гарантират сигурност на електроенергийните доставки.Пред участниците в дискусията министър Петкова очерта основните стъпки за въвеждането на мярката у нас. Тя припомни сключения от „Български енергиен холдинг“ ЕАД договор с международен консултант, който оценява състоянието на електроенергийната система и трябва да аргументира въвеждането на подходящ вариант на механизъм за капацитет в страната. Консултантът вече анализира енергийните мощности не само в България, а и в целия регион и разработи модел на пазара при различни сценарии за търсене и предлагане на електроенергия. За нас е по-подходящо да се ориентираме към използването на пазарен механизъм за капацитет, подчерта Петкова и уточни, че на централите, които ще участват в търговете, ще бъдат покрити условно постоянните разходи, а променливите им разходи (емисии СО2, гориво и други) ще формират цената, с която те ще излязат на пазара.По думите на енергийния министър анализът на адекватността на системата както в България, така и в целия регион, който изготвя консултантът, предстои да бъде финализиран в близките седмици.Въвеждането на механизъм за капацитет ще бъде съпътствано с редица необходими реформи, които да гарантират пълна либерализация на електроенергийния пазар и  прозрачни, недискриминационни условия за всички участници. Пред нас стои важната задача да дерегулираме пазара на дребно по начин, който да гарантира сигурност и защита на българските потребители, подчерта енергийният министър. Тя изрази своето очакване всички мерки да бъдат своевременно обсъждани с Европейската комисия с цел бързото и успешно нотифициране и въвеждане на механизма за капацитет в страната.", "date": "2019.11.07", "title": "Министър Петкова: Нуждаем се от пазарен механизъм за капацитет"}
{"url": "https://offnews.bg/sviat/evrokomisiata-dava-20-000-karti-za-patuvane-na-18-godishnite-za-da-op-715015.html", "text": "Европейската комисия започна нова кампания за кандидатстване за карти за пътуване DiscoverEU. Картите дават възможност на младежите да пътуват из цяла Европа, да научат повече за културното си наследство, развивайки същевременно своите знания и умения.Всички 18-годишни младежи в Европейския съюз могат да кандидатстват до 28 ноември 2019 г. за възможността да опознаят Европа в периода 1 април — 31 октомври 2020 г.Досега ЕК е предоставила 50 000 карти за пътуване чрез три кампании за кандидатстване, в рамките на които са кандидатствали 275 000 младежи.Новата кампания ще позволи на още 20 000 млади европейци да участват в DiscoverEU.При желание участниците в DiscoverEU могат по време на пътуването да участват също така в редица организирани срещи и мероприятия и да получат дневник за пътуването, в който да записват своите преживявания.Всяка година дейностите по DiscoverEU са организирани около тема, свързана с приоритетите на Европейския съюз. Темата за 2019 г. е „Опознаване на Европа“. Темата за 2020 г. ще бъде „Устойчива зелена Европа“.Кой може да кандидатства и по какъв начин?Кандидатите трябва да са навършили 18 години на 31 декември 2019 г. и да имат готовност да пътуват между 1 април 2020 г. и 31 октомври 2020 г. за максимален срок от 30 дни. Младежите, желаещи да участват, могат да кандидатстват през  до 28 ноември 2019 г. Кандидатурите ще бъдат разгледани от специална комисия, която ще избере победителите. Кандидатите ще бъдат уведомени за резултатите от подбора през януари 2020 г.,след като преминат тест за общи познания за Европейския съюз.Одобрените кандидати ще могат да пътуват самостоятелно или в група от най-много пет души. По правило пътуванията са с влак. С цел да се гарантира широк достъп до целия континент, участниците могат да използват алтернативни видове транспорт, като например автобуси, фериботи или по изключение самолети. Това ще позволи участието и на младежи, които живеят в отдалечени райони или острови.След новата кампания, която започва днес, ЕК планира да стартира през първата половина на 2020 г. друга кампания за кандидатстване за карти за пътуване.Комисията стартира DiscoverEU през юни 2018 г. с първоначален бюджет 12 милиона евро, за 2019 година бюджетът е 16 милиона евро, а за 2020 година той ще е 25 милиона евро.Допълнителна информация може да бъде намерена на , както и на ,  и .", "date": "2019.11.07", "title": "Еврокомисията дава 20 000 карти за пътуване на 18-годишните, за да опознаят Европа"}
{"url": "https://offnews.bg/drugi/sestri-stoevi-otstraniha-olimpijskite-shampionki-i-sa-na-1-4-final-v-k-714981.html", "text": "Габриела и Стефани Стоеви постигнаха престижна победа на големия турнир по бадминтон в китайския град Фучжоу, който е от сериите \"Супер 750\" и e с награден фонд 700 000 долара.Българките се класираха за 1/4-финалите, след като надвиха олимпийските шампионки от Рио 2016 Мисаки Мацумото и Аяка Такахаши (Япония) с 21:11, 21:177 след 47 минути игра, съобщава БНР.Това е третата победа на сестри Стоеви над именитите японки, които са четвърти в света. Следващите съпернички на европейските шампионки за 2018 година са петите в схемата Со Хи Ли и Сън Чан Шин от Южна Корея.Българките са с отрицателен баланс 2-4 срещу азиатките, от които загубиха на четвъртфиналите в Париж на 25 октомври.", "date": "2019.11.07", "title": "Сестри Стоеви отстраниха олимпийските шампионки и са на 1/4-финал в Китай"}
{"url": "https://offnews.bg/medii/partiite-i-kandidatite-poharchiha-1-905-604-lv-za-medijno-otraziavane-714984.html", "text": "Участниците в кампанията за местните избори са сключили договори за медийно отразяване на стойност 1 905 604 лв. (без ДДС). Тази сума е значително по-малка в сравнение с разходите, направени за медии в предишни кампании. По всяка вероятност това се дължи на намалената драстично в средата на годината държавна субсидия.Това са изводите от традиционния мониторинг на кампанията, проведен от Института за развитие на публичната среда (ИРПС).Мониторингът обхваща 43 национални и регионални медии – 11 телевизии, 3 радиостанции, 16 вестника и 13 информационни сайтове и агенции, и договорите сключени от тях и публикувани на интернет страниците им. За участниците, регистрирани в Централната избирателна комисия, са включени и договори за местно отразяване (в това число и като част от местни коалиции). Кой похарчи най-много за медии?ВМРО – БНД е формацията, вложила най-много средства в медийна реклама – 318 381 лв. (без ДДС). Тя държеше първото място през цялата кампания, отбелязва ИРПС. След нея се нарежда БСП за България с общо 264 755 лв. (без ДДС), а в последната седмица ГЕРБ вече е трета с 215 380 лв. (без ДДС).В седмицата между първи и втори тур на местните избори, може би очаквано, най-съществена промяна има в разходите на ГЕРБ и ИК за Мая Манолова. Повече подробности за средствата, които участниците в изборите похарчиха за медийно отразяване, може да видите в следващата графика в горната част на публикацията.", "date": "2019.11.07", "title": "Партиите и кандидатите похарчиха 1 905 604 лв. за медийно отразяване"}
{"url": "https://offnews.bg/volejbol/legendite-boris-giuderov-i-vasil-simov-stavat-chast-ot-volejbolnata-za-715008.html", "text": "Само две седмици след като целият европейски елит пристигна в София за тегленето на жребия за Шампионска лига и традиционната Европейска Гала, сега българският волейбол получи поредното световно признание.Едни от най-големите имена в родния волейбол Борис Гюдеров и Васил Симов ще станат част от Международната волейболна зала на славата (IVHF) в град Холиоук, щата Масачузетс (САЩ).Официалната церемония е на 9 ноември, когато пред гостите с видео и информация ще бъдат представени постиженията на двамата легендарни българи, както и на още четирима души – Йозеф Тесар (Чехия), кубинката Мирка Франсия Васконселос, рускинята Валентина Огиенко и бразилецът Зе Марко Де Мело. Тази година са предложени за номинация 194 души в категориите „Играчи“, „Треньори“, „Организатори“ и „Лидери“. Борис Гюдеров получава посмъртно признание в категория „Играчи“, а Симов единствен е избран в категория „Треньори“. До момента единственият българин в Залата на славата бе Димитър Златанов, получил признанието през 2007 г. Процедурата по оформянето на документите започна през 2017 г. с активната работа на Българската федерация по волейбол (БФВ), областната управа на Перник, където са родени Борис Гюдеров и Васил Симов , а за реализирането на идеята помага и перничанинът Атанас Ваклинов, който от дълги години живее в САЩ. Предложенията за номинации се правят в специална онлайн форма и се изпращат писмено до Президента на Международния организационен комитет на IVHF - Дъг Бил.Залата на славата е създадена с цел да съхранява и показва историята на волейбола и неговите главни герои. Основният критерий за избор са постиженията на международно ниво на хората, които са повлияли за развитието на волейбола от началото на международните състезания през 1948 г. досега. Във визитките за българите сайтът на Международната волейболна зала на славата отбелязва следното:  Борис Гюдеров се състезава през 1964 г. на игрите в Токио, когато волейболът е за първи път олимпийски спорт; Капитан е на българския национален отбор 17 поредни години и играе професионално 21 години;Помага на българския отбор да спечели бронзов медал на световните първенства през 1949 г. и 1952 г.;Избран е в идеалния отбор на световното първенство през 1952 г. и става най-добър нападател в шампионата на планетата през 1956 г.; Играе на пет европейски първенства.Васил Симов се състезава за българския национален отбор на четири световни и две европейски първенства;Извежда като треньор женския национален отбор на България до бронзовите медали на олимпиадата в Москва през 1980 г., както и до третото място на европейското първенство през 1979 г. в Париж и до титлата през 1981 г. в София;Като треньор извежда мъжкия национален отбор до бронзовите медали на европейското първенство в Берлин през 1983 г.; Като треньор на ЦСКА печели с жените четири титли, а с мъжете – три.", "date": "2019.11.07", "title": "Легендите Борис Гюдеров и Васил Симов стават част от Волейболната зала на славата"}
{"url": "https://offnews.bg/politika/plevneliev-demokratichna-balgaria-da-si-izbere-maia-manolova-za-lider-714991.html", "text": "Бившият президент Росен Плевнелиев нападна яростно Демократична България по време на Националната среща на ГЕРБ, на която партията отчете победата си на местните избори.Трудно мога да не споделя своето дълбоко унижение като дясномислещ човек ръководството на \"Демократична България\" да влезе в съюз на балотажа с Мая Манолова. Не трябва да дават оставки, а да си изберат Манолова за шеф.\"Той обяви, че точно тези, които говориха за изборни манипулации на миналите избори, не са казали нито една дума, когато е била извършена най-голямата изборна манипулация - Костинбродската афера.След това той продължи с атаката срещу наследника си на Дондуков 2 Румен Радев.", "date": "2019.11.07", "title": "Плевнелиев: Демократична България да си избере Мая Манолова за лидер"}
{"url": "https://offnews.bg/kultura/uraganat-bet-hart-714978.html", "text": "Любовта към Бет Харт е категорична. Както е категоричен нейният нечовешки и необуздан глас – съчетаващ най-дълбоката драма и най-голямата благодарност. Феновете на Бет Харт по цял свят са безрезервно влюбени в нея. „Аз не слушам Бет, аз чувствам Бет”, казват те. А който не я познава и я види за първи път на сцената, остава като поразен от мълния, приема я дирекно в сърцето си. Но не като влюбване. А като най-силната, безрезервна, драматична и фатална любов. Това е връзка завинаги!Започнала да свири на пиано на 4 години. След като чула „Лунната соната” на Бетовен, вкъщи сама налучква нотите и я свири в продължение на месеци. Оттогава пианото става неин спътник, бягство и спасение. Придружава я в най-тежките болки и падения до най-голямата радост от живота и триумфи. В последния си албум War in My Mind Бет сама акомпанира песните си на пиано. А на сцената те са съвършеното единство – уникалният глас на Бет и пианото на Бет.„В нея са се вселили Джанис Джоплин и Тина Търнър едновременно”, казва за нея звездният китарист Джо Бонамаса. Той и други легенди на китарата като Слаш, Джеф Бек и Бъди Гай споделят сцената с нея и избират нейния уникален тембър да придружава техните китари. Така Бет заедно с Джо Бонамаса създават едни от най-великите кавъри на легендарни блус и рок парчета на Led Zeppеlin, Тина Търнър, Ета Джеймс, The Rolling Stones. А общият албум на Бет и Джобонамаса от 2018 “Black Coffee” директно застава начело на класацията на Billboard.Номинирана е за Грами заради необичайния й тембър, станал емблема на цяло поколение почитатели на блуса, рокендрола, R&B и джаза. За нея употребяват всякакви суперлативи - „музикално чудо”, „ненадмината рок звезда”. А за последния й албум американската критика я определя като „един от най-добрите вокалисти на нашето време”.Но това не изчерпва явлението „Бет Харт”. Силата на Бет е в нейното присъствие на сцената и безкрайното отдаване на публиката – като интимен акт между нея и всеки един неин почитател. Като за първи и за последен път. Всеки път, на всяка сцена – от най-големите Royal Albert Hall и Раймън Аудиториум, които тя пълни догоре….до НДК.Но големите аудитории изчезват и връзката остава между теб и Бет – от първата до последната нота. Такава е бурята от емоции, драстичния й тембър, който те заковава директно в сърцето и необичайната й откровеност. Бет Харт не само пее. Тя чувства и прави музика с цялото си тяло, като правенето на любов, дори като най-див и безпаметен секс. Затова и на сцената фотографията трудно я лови – не е способна да обхване вселената от емоции.И ако не сте виждали мъже да плачат, то точно това се случва на концертите на Бет Харт!Типична американка, директна, брутална, натурална. Откровена до болка и разказваща себе си – и на сцената, и в музиката, която сама пише – от Love is a Lie и Your Heart Is Blask As Night до благодарните Thankful и Let It Grow. За последния си албум нарочно се снима без грим - такава каквато е – жена на 47. Интервютата й разтърсват и разкъсват – Бет споделя с всички най-големите си болки и падения - от алкохолизъм, наркомания, насилие и травми в детството, биполярно разстройство до изцелението и вярата в Бог. И е чудно как може Бет Харт да съществува в противоречие на всички стандарти и закони на музикалната индустрия?!Елате на концерта ѝ на  и ще разберете!", "date": "2019.11.07", "title": "Ураганът Бет Харт"}
{"url": "https://offnews.bg/futbol/treniorat-na-iuve-za-misterioznata-smiana-na-ronaldo-opasiavah-se-ch-714989.html", "text": "Треньорът на Ювентус Маурицио Сари, коментира любопитната смяна на Кристиано Роналдо при гостуването на Локомотив Москва в двубой от Група D на Шампионска лига.Португалецът напусна терена в 81-ата минута за сметка на Пауло Дибала. При излизането си от терена Кристиано беше видимо недоволен, отказа да поздрави треньора и му каза нещо в лицето. На пресконференцията след мача Сари обясни, че е извадил нападателя с превантивна мярка.\"Смених го заради опасения с физическото му състояние. Още в края на първото полувреме имаше признаци за безпокойство. Опасявах се, че може да получи увреждане в коляното, което да се отрази в бъдеще.Дадохме много свободно пространство на съперника да развива атаките си. Възможно е в следващите срещи да сменим схемата.В последно време често се случва да допускаме голове, след като поведем. Тогава ставаме пасивни в защита. Работим над тези неща.Дъглас Коста е много важен футболист за нас, но още не е в най-добрата си кондиция заради контузията. Той притежава не само страхотна скорост, но и техника. Но нито той, нито Аарън Рамзи, са готови за цял мач\", каза Сари.", "date": "2019.11.07", "title": "Треньорът на Юве за мистериозната смяна на Роналдо: Опасявах се, че може да получи контузия"}
{"url": "https://offnews.bg/politika/prezidentat-kazva-za-izbora-na-geshev-dnes-714990.html", "text": "Президентът Румен Радев ще обяви решението си за избора на новия главен прокурор Иван Гешев днес. Изявлението му се очаква в 17,05 часа. Радев има две възможности - да подпише указ за назначаване на Гешев или да върне решението за избора му на ВСС. След изборите той заяви, че ще вземе решение в „обозрим срок\" и „няма да действа под натиск от която и да е страна\".Съюзът на съдиите се  към президента Румен Радев с призив да не подписва указа за назначаването на избрания от Висшия съдебен съвет Иван Гешев за главен прокурор. Асоциацията на прокурорите в България и Камарата на следователите в България пък изпратиха съвместно становище до Европейската комисия заради безпрецедентния политически натиск, който се оказва върху членовете на ВСС и президента във връзка с избора на главен прокурор.Писмото е адресирано до първия заместник – председател на Европейската комисия Франс Тимерманс и до Вела Йоурова – Комисар по правосъдието, потребителите и равнопоставеност между половете. ", "date": "2019.11.07", "title": "Президентът казва за избора на Гешев днес"}
{"url": "https://offnews.bg/zdrave/daritelska-kampania-za-remont-na-infektcioznoto-otdelenie-v-umbal-sv-715014.html", "text": "Доброволци започват дарителска кампания за събиране на средства за ремонт на отделение в Клиниката по инфекциозни болести на УМБАЛ „Свети Георги“. Същите хора обновиха нефорологичното отделение в СБАЛ по детски болести „Проф. д-р Иван Митев“ - София. Кампанията, наречена от доброволците „Ремонт на инфекциозно отделение в Пловдив“, има за цел да подобри битовите условия на пациентите. Набирането на средства е започнало в Platformata.bg, създадена е и фейсбук група  „Help Инфекциозна клиника Пловдив“.За първите 5 дни от старта й са събрани над 2 хил. лева, възможно е да се участва и с доброволен труд.Клиниката по инфекциозни болести на УМБАЛ „Свети Георги“ е единствената за Южна България, работи целогодишно като приема пациенти от няколко съседни на Пловдив области. Помещава се в три лечебни и един административен блок, построени през 50-те години на миналия век. Инициаторите на кампанията са проявили интерес да съдействат и за дарителската инициатива „Най-доброто за нашите деца и онкоболни“, организирана в края на миналата година от УМБАЛ „Свети Георги“. Целта й е да бъдат осигурени средства за строителството на нов педиатричен и онко-хематологичен комплекс. ", "date": "2019.11.07", "title": "Дарителска кампания за ремонт на инфекциозното отделение в УМБАЛ 'Св. Георги'"}
{"url": "https://offnews.bg/evropa/v-balgaria-zhiveiat-naj-chernogledite-hora-714993.html", "text": "В България (35%), Хърватия (42%), Литва (45%), Гърция и Румъния (по 46%) живеят най-нещастните хора в Европа. Негативната класация води Латвия, където нещастни се чувстват 31 на сто от жителите й, сочат данните на Евростат за 2018 г. За разлика от черногледците в тези страни над 62% от хората в ЕС на 16 и повече години заявяват, че са били щастливи през цялото време (14%) или по-голямата част от времето (48%).В сравнение с 2013 г. делът на щастливите хора в ЕС се е увеличил с над 2 пункта.Белгия, Холандия, Австрия и Финландия са страните с най-щастливо население – над три четвърти от хората (76% в всяка страна) посочват, че са се чувствали щастливи през цялото и по-голяма част от времето за последните. Следват Люксембург, Испания и Дания.В отделно проучване Евростат отбелязва, че нивото на удовлетвореност от живота варира значително в общността, като на дъното е България.Граждани на ЕС са били запитани „Като цяло колко сте удовлетворени от живота напоследък?“, като отговорът е по скала от 0 до 10, при която 0 е „изобщо не съм удовлетворен“, а 10 – „напълно удовлетворен“.Най-високо ниво на удовлетвореност е регистрирано във Финландия – 8.1 пункта, следвана от Австрия (8), Дания, Полша и Швеция (по 7.8).България се класира последна с 5.4 точки. След страната ни е Хърватия (6.3), Гърция и Литва (по 6.4). Унгария (6.5) и Латвия и Португалия (по 6.7).", "date": "2019.11.07", "title": "В България живеят най-черногледите хора"}
{"url": "https://offnews.bg/futbol/stroitelstvoto-na-kolezha-v-plovdiv-zabuksuva-714986.html", "text": "По време на срещата между собственика на Ботев Пловдив Георги Самуилов и част от феновете босът на \"канарчетата\" е съобщил, че заради дълговете на клуба строителството на \"Колежа\" при настоящата концесия е невъзможно.Той е предложил вариант със смесено дружество между нова фирма и община Пловдив, която да участва със земята под стадиона.Новата фирма пък ще трябва да преотстъпи пожизнено правата над стадиона на клуба, съобщава сайтът plovdivderby.com.Срещата бе инициирана от Самуилов, след като феновете на Ботев се организираха да се съберат пред \"Колежа\" преди домакинския мач срещу Левски в неделя.През август месец в присъствието на спортния министър Красен Кралев и министър-председателя на България Бойко Борисов бяха рестартирани ремонтните дейности по съоръжението, но месеци по-късно няма напредък.", "date": "2019.11.07", "title": "Строителството на Колежа в Пловдив забуксува"}
{"url": "https://offnews.bg/interviu/paskal-dojchev-novata-tendentcia-e-fitnesat-da-stane-lajfstajl-klub-714960.html", "text": ", 41г, е основател и собственик на най-голямата лайфстайл верига у нас . Той е предприемач и инвеститор, който има зад гърба си солидно портфолио от обекти, изградени и менажирани изцяло от него и екипа му.Г-н Дойчев, как оценявате своя бизнес и как се справяте с управлението му в толкова различни дейности?Като се върна назад във времето, една от трудностите, които срещнах, беше да жонглирам между бизнесите. Изпитвахме несигурност кое ще сработи и кое не. Изградил съм структура с добре смазана машина, в която основните процеси се движат от висш мениджмънт под моето ръководство. Делегирам, но си адаптирам поведението и подхода според ситуацията. Има такива, при които се изисква тесен ежедневен контрол. Но има и други ситуации, в които хората се справят блестящо със задачите и постигат, това което очаквам от тях. Моят екип е с мен вече над десетилетие. Те управляват различните звена на холдинга – строителство, дизайн, хотелиерство, фитнес и спа мениджмънт, бизнес развитие и нови проекти. Голяма част от бизнесите се родиха като естествено продължение на други и за да затворят цикъла на услуги, които започнахме да правим сами по-добре от подизпълнителите. Всъщност основната ми дейност, е строителният бизнес, а не веригата фитнес клубове, както много хора погрешно смятат, но пък може би той е най-интересен на широката аудитория.В тази връзка колко фитнес клубове вече имате и какви инвестиции сте направили?Веригата вече има . Инвестициите надхвърлят милиони левове. Наскоро отворихме пореден клуб Pulse Fitness & Spa в София, в кв. Младост. Това се случи само половин година след като открихме друг в Ринг Мол. Проектът ни в Младост вече получи покана да участва в два топ световни конкурса за уелнес и спа дизайн. Това е голямо признание за нас. Следим много изкъсо световните тенденции както във фитнес индустрията, така и в интериорния дизайн, защото нашата философия се гради върху новаторство и хармония. Поставихме си за цел всеки следващ клуб, който отваряме, да е все по-изчистен и стилен, все по-обмислен в детайли и най-вече максимално удобен. Тенденциите, за които говоря, в световен мащаб са да се изграждат максимално отворени пространства, open space зони, в които трениращите да могат да взаимодействат помежду си, да се чувстват комфортно и свободни докато тренират. Тези зони елиминират притеснението да влезеш в затворена или преградена зала, защото не знаеш какво има или какво правят другите там. Изключение до скоро правеха груповите занимания, но и там вече масово се правят постъпления от най-големите в света вериги – Equinox, Fitness First, Gold’s Gym, те да се изнасят в отворени зони или извън клубовете. Точно каквото правим последната година и ние в Pulse Fitness.През последните 12 месеца инвестираме в по-голям брой open space зони, нещо, което и занапред ще продължим правим. Това стана за сметка на 20% от супер високия клас фитнес машини във всички клубове. Така освободихме големи пространства за кросфит и функционални тренировки. В новия клуб застъпихме именно това – простор, простор и пак простор. Имаме 5 етажа, на които са разположени всякакви тренировъчни зони, дори вътрешна лекоатлетическа пътека. Това не е място за бодибилдъри и пауърлифтъри. Железата вече стават отживелица – тренира се функционално - с топки, ластици, пудовки, бългериън бегове. Така е навсякъде по света, така налагаме и ние първи тенденцията в България.Тази тенденция облякохме в най-модерното от света на интериорния дизайн. В клуба можете да видите съчетание на материали, цветове и форми, както и много игра с осветлението, които са бих казал висш пилотаж. Ако трябва да синтезирам, ще кажа, че Pulse Fitness&Spa Младост напълно олицетворява новата мода в лайфстайл клубовете и не отстъпва по нищо на най-скъпите и луксозни клубове, които съм виждал по света. Затова и го номинираха.Всички знаем, че в България нещата се случват по-бавно отколкото на запад. Готов ли е пазарът за тази промяна?Пазарът не изглеждаше готов и за влизането на лайфстайл клуб преди седем години и никой не ми вярваше, когато прогнозирах, че това ще е изключително успешен бизнес и че ще променим начина на живот на хиляди хора. Аз самият във времето осъзнах колко голям потенциал има и колко хора всъщност се нуждаят от подобно място. Понастоящем в нашите клубове тренират ежедневно хиляди хора и това е промяна на нагласите. Ние непрестанно правим изнесени тренировки, походи в планината, спортни маратони, кросфит на открито. Имаме целогодишни спортни кампове. Наша запазена марка е . Провеждаме ги в нашите хотели – \"Гранд хотел Свети Влас\" на морето и в \"Гранд хотел Банско\" в планината. Всеки член на Pulse Fitness ползва специални и преференциални условия. Клиентите ни имат възможността да правят йога на плажа, кросфит на открити спортни площадки над морето, преходи и разходки с изкачвания на върхове в Пирин.Как решихте да излезете на външните пазари?Клиентите ни приеха продуктите много добре, по-добре от очакваното, което наложи приемането на амбициозна инвестиционна политика за изграждане на верига и в чужбина. За целта ползваме модела на франчайза с местни партньори, които познават по-добре съответните пазари. Очакваме това да ни позволи както да излезем на нови пазари, така и да разширим бизнеса си. Това съществено ускорява растежа ни, защото проблемите, пред които се изправям, вече са били решени в България. Франчайзът е доказано най-добрият начин за разгръщане на възможностите на всеки един успешен бизнес по света. За целта се вземат само положителните практики, систематизират се и се продават на хора, които имат нужната амбиция и средства, но нямат сигурната основа за успех.Моята мотивация и тази на екипа ми идва от системното увеличаване на броя спортуващи и усмихнати хора в клубовете на фитнеси Pulse. Стремя се към дългосрочност в начинанията си. Ориентиран съм към професионално и личностно развитие, което за мен означава да поддържам актуални знанията си, да трупам опит и да ги споделям с екипа си.", "date": "2019.11.07", "title": "Паскал Дойчев: Новата тенденция е фитнесът да стане лайфстайл клуб"}
{"url": "https://offnews.bg/zdrave/ung-svetila-se-sabirat-v-starosel-714975.html", "text": "На 8-и ноември в Старосел пристигат лидери в оториноларингологията от цял свят за 3-дневна международна конференция, съобщават от Българското ринологично сдружение (БРС).В международната научна конференция ще се включат 21 специалисти по УНГ-болести. Събитието ще премине под мотото „Неограничена ринология“ и се провежда под егидата на Европейското ринологично сдружение и Медицинския университет-Пловдив. Именити ринолози от САЩ, Великобритания, Япония, Сингапур, Италия, Германия, Русия, Румъния, Ливан, Иран, Гърция и България ще участват с научни доклади, посветени на последните иновации в лечението на УНГ-заболявания, обяви председателят на БРС проф. д-р Диляна Вичева, която е избрана за конгрес-президент на Европейското ринологично сдружение (ЕРС) през 2022 г. в София.Конкурс „Българска ринология – настояще и бъдеще“ ще оценява най-значимите научни постери, изготвени от млади специалисти по УНГ-болести. Техните трудове ще бъдат оценявани от 5-членно експертно жури по време на международна научна конференция в село Старосел. Предвидени са награди за всички млади участници. Престижният медицински форум стартира в петък, 8 ноември, и ще продължи до неделя, 10-и ноември, включително, съобщиха организаторите от Българското ринологично сдружение (БРС).Конференцията е прецедент в цялостната история на ЕРС поради факта, защото за пръв път ще се проведе в източноевропейска държава. ", "date": "2019.11.07", "title": "УНГ светила се събират в Старосел"}
{"url": "https://offnews.bg/politika/noviat-kmet-na-pernik-zaradi-losho-upravlenie-se-chudim-vseki-den-li-714961.html", "text": "Ситуацията с язовир „Студена“ бе подценена и предизборният период забави решаването на проблема. Ако имаше реакция по- рано, можехме да отидем на по-мек вариант на режим на водоподаване, който да се усети по-безболезнено, а не да се чудим - всеки ден ли ще имаме вода или през ден. Това коментира новоизбраният кмет на Перник Станислав Владимиров по бТВ. Той заяви, че големият въпрос обаче е защо перничани не са уведомени официално от общината, че има толкова голям проблем. Владимиров припомни, че е поставил въпроса за намаленото количество на водата преди повече от 2 месеца от парламентарната трибуна.„Тогава исках конкретни отговори от министър Петя Аврамова - дали ВиК дружеството се управлява правилно и дали управителят му има нужната квалификация, но не получих такива. Още тогава, когато обемът на водата в язовира достигна 10 млн. м3, светна червената лампа, че ако продължи това засушаване ще се изправим пред огромна и тежка криза. Но не бяха предприети необходимите мерки“, заяви Владимиров.Кметът на Перник коментира още, че не симпатизира на политици и високопоставени чиновници, които правят захаросан ПР за себе си, но не предприемат болезнени мерки, които се оказват правилни.„Не приемам оправданието за засушаването, защото поисках информация от БАН и оттам отговориха, че през юни в с. Чуйпетловно, което е във водосборната зона на язовира, са паднали 135 литра м2 дъжд. Това спрямо предходни години е добро количество, но засушаването е от месеците август, септември и октомври“, обяви той. Станислав Владимиров бе категоричен, че е важно е да се разбере - поддържан ли е язовирът на определени нива през пролетта и в началото на лятото, за да бъде извършен ремонтът на стената по сухия способ.  „Чистотата и качеството на въздуха в Перник е голяма тема и аз няма да направя нито крачка встрани от този проблем. Засега „Топлофикация – Перник“ промени искането си да гори отпадъци, там би трябвало да се горят само въглища“, коментира още Станислав Владимиров във връзка с проблема с качеството на въздуха в Перник. Той бе категоричен, че ще следи този проблем изкъсо и няма да прави никакви компромиси. „На този етап не съм видял нито един собственик на ТЕЦ в България да е готов да направи инвестиции, така че горенето на отпадъци и биомаса да не замърсява въздуха“, коментира той. Станислав Владимиров каза още, че едно от основните неща, върху които ще стъпи за ускорено развитие на Перник е подобряването на икономическата ситуация и създаване на по-добри условия за стопанска дейност на територията на общината. Той добави, че така част от перничани ще остават да работят в града си и няма всяка сутрин да пътуват до столицата. „За да се подобри транспортът между Перник и София, ще търся оптималния вариант за подобряване на услугата заедно с транспорнтите фирми и кмета на Столична община“, добави кметът на Перник. Той коментира още, че перничани имат огромни очаквания за решаване на всички проблеми, които стоят пред тях и развиване на възможностите, които общината има.„Това, че нямам ангажимент пред нито един бизнесмен, а само пред перничани, ми дава огромна свобода за работа. В общинския съвет, за съжаление, бизнес интересите надделяха, но се надявам те като перничани да подкрепят идеите ми за бързо развитие на Перник, защото и те ще имат подкрепата ми за добрите си предложения“, заяви още Владимиров. Той обяви, че ще направи одит на досегашното управление, защото всеки кмет трябва да знае на какво стъпва. ", "date": "2019.11.07", "title": "Новият кмет на Перник: Заради лошо управление се чудим всеки ден ли ще имаме вода или през ден"}
{"url": "https://offnews.bg/tenis/grigor-dimitrov-shte-iznese-otkrit-urok-na-mladi-talanti-v-haskovo-714957.html", "text": "Най-добрият ни тенисист Григор Димитров отново ще зарадва младите таланти в родината си, събощава tennishaskovo.com. Тази седмица българинът ще се прибере в Хасково и ще даде открит урок на състезатели от родни клубове. Това ще се случи в петък от 15,00 часа в комплекс \"Тенис кортове\", намиращ се в парк Кенана.Григор вече се отдаде на почивка, след като сезона за него приключи. В Хасково той ще може да се срещне с младите таланти и да им даде съвети за популярната игра.Иначе от няколко дни Димитров се радва на прелестите на Исландия в компанията на своите родители, които бяха неотлъчно до него и по време на последния за сезона турнир в Париж, където първата ни ракета достигна до полуфиналите.Още във френската столица Григор сподели пред журналисти, че ще посети красивата островна държава, за да опознае още едно място, на което не е бил никога.", "date": "2019.11.07", "title": "Григор Димитров ще изнесе открит урок на млади таланти в Хасково"}
{"url": "https://offnews.bg/zdrave/dotc-angel-kunchev-do-1-sa-detcata-koito-ne-mogat-da-badat-vaksini-714958.html", "text": "Между половин и 1 % са децата, които не могат да бъдат ваксинирани по медицински причини. Единственият начин да бъдат предпазени е да им се осигури среда от имунизирани, в която причинителят не може да стигне до тях. Това заяви главният държавен здравен инспектор д-р Ангел Кунчев по БНТ, в коментар за решението на Сливенския съд, който позволи на неимунизирано дете да посещава детска градина. Детето е с непоставени ваксини заради антиваксърската позиция на родителите си.Бащата, отец Евгений Янакиев, обясни пред журналисти вчера, че след поставяне на ваксина едно от 9-те му деца имало „необичайни“ реакции, затова решили да не подлагат на имунизации по-малките две деца.Д-р Кунчев подчерта, че в полза на ваксините са фактите и цялата съвкупност от наблюдения години наред. Той се съгласи, че има странични ефекти при всяко лекарство, но те са най-малко при ваксините.По думите на главния инспектор много малък процент от децата не отговарят на антигенното дразнене. Това означава, че въпреки, че са имунизирани не могат да изработят пълноценен имунитет.Той допълни, че е повече от ясно, че имаме неимунизирани, а внос на болестта непрекъснато има от съседни на нас държави. От четири седмици не е имало нови случаи на морбили в София и областта. Има отделни случаи в Монтана и Пазарджик.След епидемията от морбили много семейства са решили да имунизират децата си, за да ги предпазят, каза още главният държавен здравен инспектор.Междувременно вчера от Министерството на здравеопазването и Регионалната здравна инспекция в Сливен съобщиха, че ще обжалват на следваща инстанция решението на Административния съд в Сливен. МЗ и РЗИ са ответна страна в производствата пред Комисията за защита от дискриминация и Административния съд в Сливен.", "date": "2019.11.07", "title": "Доц. Ангел Кунчев: До 1% са децата, които не могат да бъдат ваксинирани по медицински показания"}
{"url": "https://offnews.bg/politika/dani-kanazireva-naprezhenieto-v-plovdiv-spadna-sled-izbora-na-zdravko-714955.html", "text": "В последно време в Пловдив имаше сериозно напрежение, което спадна след избирането на кандидата на ГЕРБ Здравко Димитров за кмет.Това заяви в предаването „Тази сутрин” на  Дани Каназирева („Съюз за Пловдив”), която вчера кабинетът назначи за областен управител на Пловдив на мястото на Здравко Димитров. Каназирева участва в надпреварата за кмет на града, но остана трета.Назначението на Каназирева предизвика разнопосочни коментари, тъй като по време на кампанията тя се определяше за борец срещу статуквото.Каназирева не отговори кой конкретно я е предложил за поста.„Единственият разговор, който имах с г-н Димитров, беше във вторник, малко преди това решение. Разговаряли сме за града, за приоритетите, които си поставяме, и за това, което трябва да се работи в Пловдив и региона. (…) Считам, че в Пловдив наистина има усещане за промяна и очакване на такава. И хората, които са ни подкрепяли, приемат това като знак за отваряне на управлението и най-после да има спокойствие и да спадне напрежението в града”, каза тя.По повод критиките на „Демократична България”, които определиха назначаването ѝ като недопустимо, Каназирева отговори, че имат къса памет.„ДСБ във формат „Реформаторски блок” издигна Здравко Димитров на миналите избори. Десните винаги са били в управлението на Пловдив. Два мандата имаха председател на общински съвет и безропотно и мълчаливо подкрепяха всяко едно решение на бившия вече кмет Иван Тотев. (…) Аз винаги съм подкрепяла десните партии. Там проблемът е с твърде голямото его и самоувереност и никога възможността да отстъпят в името на това да се случи нещо добро”, заяви Каназирева.", "date": "2019.11.07", "title": "Дани Каназирева: Напрежението в Пловдив спадна след избора на Здравко Димитров"}
{"url": "https://offnews.bg/politika/darzhavata-osvobozhdava-parlamentarnite-partii-ot-plashtane-na-naemi-714967.html", "text": "Политическите партии вече няма да плащат наем за имотите държавна и общинска собственост, които ползват, а само данък сгради и такса смет. Това предвижда проект на Постановление на Министерския съвет за изменение и допълнение на Правилника за прилагане на Закона за държавната собственост, внесен от регионалния министър Петя Аврамова.Подобна поправка бе обещана от управляващите като мярка за облекчаване на финансирането на политическите сили след като субсидиите от държавата бяха орязани от 11 лева на 1 лев на получен глас.Политическите партии обаче няма да могат да използват имота за извършване на икономическа дейност.Исканията за предоставяне на имотите - частна държавна собственост, за нуждите на централните ръководства на политическите партии, както и на регионалните им структури на територията на град София ще се подават до министъра на регионалното развитие и благоустройството чрез областния управител.Към искането си политическите сили трябва да приложат подробна мотивировка, документ за регистрация, декларация за ползваните от политическата партия имоти - частна държавна или общинска собственост, и за начина на ползването им,  документ за липса на публични задължения.Освен това партиите трябва да декларират, че имотът-частна държавна собственост, ще се използва само за изпълнение на административните им нужди, както и че разполагат с необходимия финансов ресурс за стопанисването на недвижимостта, както и документ, удостоверяващ, че политическата партия има парламентарна група. Предоставените помещения на политически партии не може да се преотдават под наем и да се преотстъпват за ползване.В случай че дадена партийна централа се забави с плащането на експлоатационните разходи за повече от три месеца или при нарушение на забраната за преотдаване на помещения, договорът за безвъзмездно ползване се прекратява.При нарушение на предвидената забрана за осъществяване на икономическа дейност, договорът се прекратява едностранно от областния управител, като се налага санкция в размер на пазарните нива на пропуснатите ползи, определени от лицензиран оценител. Размерът на санкцията се изчислява за периода на ползване на имота в нарушение на правилата за държавните помощи, пише още в проекта.", "date": "2019.11.07", "title": "Държавата освобождава парламентарните партии от плащане на наеми"}
{"url": "https://offnews.bg/kultura/gabrovo-se-vkliuchva-v-evropejskata-initciativa-nosht-na-teatrite-714963.html", "text": "Габровският драматичен театър „Рачо Стоянов“ за втора поредна година ще се включи в европейската инициатива „Нощ на театрите“. Събитието, под наслов „Tи променяш играта. Играта променя теб“, ще се проведе на 16 ноември 2019 г., събота, в 18 български града, където са организирани 150 прояви. То от своя страна ще се случи в 11 европейски държави по едно и също време, като цели да събере всички зрители и почитатели на театралното изкуство.В Габрово Нощта на театрите ще започне с „Ден на отворените врати“ в театъра и ще завърши с вечерно представление на „Свекърва“ от 19.00 часа. ДТ „Рачо Стоянов“ ще посрещне посетители три пъти през деня на 16 ноември, които ще бъдат организирани в три групи. Те ще се запознаят с различни дейности, свързани с подготовката на представление. Ще видят за първи път отблизо кой какво прави и за какво отговаря преди началото на спектакъла. Така зрителите ще придобият съвсем непосредствен и практически опит как работи театърът, какви специфични елементи от дейността му го различават от другите културни институти в града като музеи и художествени галерии.Първата група ще започне обиколката на театъра от 11.00 часа, която ще приключи в 12.30 часа. Следващата група се очаква в 13.00 часа като посещението ще продължи до 14.30 часа. Третата група ще бъде посрещната в 15.00 часа и ще разгледа театралното пространство до 16.30 часа. По време на обиколките зрителите ще видят как се изгражда декор за представление, как се прави сценичен грим и как се подготвя гардероба на даден спектакъл. Ще участват в пробите на осветлението и озвучаването на постановката. За всяка група са предвидени различни дейности от работния процес на театъра преди представление, които няма да се повтарят при обиколките.Гид на зрителите ще бъде актьорът от габровската трупа Любен Попов, който публиката познава добре освен от малкия екран, също и от постановките „Начало на спектакъла“, „Транзит“, „Чешити“ и много други от репертоара на театъра. Той ще ги запознае с тънкостите на актьорската игра, ще им разкаже какво изискват най-често режисьорите от актьорите и как протичат репетициите на маса преди представлението да заживее своя живот на сцената.Специално за „Нощта на театрите“ ще има изненада за публиката. От ДТ „Рачо Стоянов“ ще подготвят макет в човешки ръст на главната героиня от последния им хит „Свекърва“ на режисьора Петринел Гочев. Всеки от посетителите ще има възможност да си направи забавна снимка, преобразен като „свекърва“.Представлението „Свекърва“ започва в 19.00 часа. В постановъчния екип влизат художникът Даниела Николчова, композиторът Ян Руменин, хореографът Светлана Цвяткова, фотографът Росина Пенчева и помощник-режисьорът Гинка Дичева. Ролите се изпълняват от артистите на Габровския театър – Надежда Петкова, Велислава Маринкова, Тони Христова, Адриана Димова, Димо Димов, Стоян Руменин, Живко Гущеров и Ангел Калев. Билетите за постановката са на специални цени по случай събитието и могат да бъдат закупени от касата на театъра или онлайн на .„Нощ на театрите“ е част от платформата Европейска Нощ на театъра и вече 7 години (от 2013 г. до сега) събира български творци, зрители, почитатели и театрали заедно да преживеят арт събития, посветени на театралното изкуство. Зад идеята стои Елеонора Роси (Франция), но пилотно проектът стартира през 2008 г. в Хърватска - иницииран от Детски театър Добрава (Children’s Theatre Dubrava) и Театър Шибеник (Šibenik Theatre). Форматът събира хиляди почитатели и зрители. Само година по-късно се превръща в национално събитие, в което участват почти всички значими хърватски театри и театрални трупи. Поетапно към инициативата се включват Босна и Херцеговина, Черна гора, Словакия, Австрия, Словения, Германия, Испания, България, Белгия и Чехия.Европейска Нощ на театрите е платфрома, която обединява всички, имащи отношение към театъра и сцената за създаване и показване на качествено театрално изкуство, без граници, езикови, религиозни или етнически бариери. Организатори на инициативата в България са фондациите „Арт Проджектс“ и „Асоциация Информбюро“.", "date": "2019.11.07", "title": "Габрово се включва в европейската инициатива 'Нощ на театрите'"}
{"url": "https://offnews.bg/politika/borisov-pred-aselborn-balgaria-e-atraktivna-strana-za-investitcii-714959.html", "text": "„България е атрактивна дестинация за инвестиции, търговия и надежден партньор с бързорастящ пазар“, заяви прмиерът Бойко Борисов по време на срещата си с Жан Аселборн, министър на външните работи и европейските въпроси, и министър на миграцията и убежището на Великото херцогство Люксембург.Българският премиер и външният министър на Люксембург обсъдиха конструктивните двустранни отношения, основани на общи ценности, с партньорство в НАТО и ЕС, както и добрия потенциал за развитието им. Борисов и Аселборн изразиха желание за активизиране на политическия диалог на всички нива по въпроси от общ интерес за двете страни. Такъв пример са търговско-икономическите отношения с фокус сътрудничество в сферата на инвестициите, търговията и туризма.„България предлага добри възможности за стратегически инвестиции в инфраструктурата, енергетиката, транспорта, околната среда, телекомуникациите, аутсоурсинга, информационните технологии, както и във високопроизводителни сектори на икономиката, в технологични и индустриални паркове, в иновации“, посочи Борисов.Той добави, че интерес и допълнителни възможности за сътрудничество между двете страни съществуват в секторите на банковото дело и финансите, където Люксембург притежава ключов опит и експертиза. По време на срещата с Аселборн премиерът акцентира също върху отличните възможности за туризъм в България - не само морски, но и планински, културен, с еко и спа насоченост.Бойко Борисов и министър Жан Аселборн дискутираха актуални теми от европейския и международен дневен ред. Двамата се спряха на преговорите за Многогодишната финансова рамка за периода 2021-2027 г. Премиерът бе категоричен, че ЕС има нужда от такъв бюджет, който да отговаря и на традиционните, и на новите приоритети на Общността. А това означава още по-добър живот за всеки европейски гражданин.Основните предизвикателства, пред които е изправен ЕС, сред които са демографските промени, глобализацията на световната икономика и цифровизацията, изменението на климата, се вписват в приоритетните области на развитие на Евросъюза, но изискват силен общностен подход, за да бъдат преодолени, се съгласиха двамата.Борисов подчерта, че вярва в европейската перспектива на Западните Балкани, чието бъдеще е интегрална част от ЕС.По отношение на сигурността в Съюза премиерът отбеляза, че България винаги е настоявала за общ механизъм на ЕС за управление на миграцията като се спазва справедлив баланс между отговорност и солидарност. За целта е необходимо да продължи целенасоченото сътрудничество на ЕС с трети страни, да се надграждат съществуващи партньорства, което ще даде адекватните решения за справяне с предизвикателствата пред Европа и света.", "date": "2019.11.07", "title": "Борисов пред Аселборн: България е атрактивна страна за инвестиции"}
{"url": "https://offnews.bg/112/zaloviha-dilar-na-droga-v-kostinbrod-nameriha-amfetamini-pari-i-boep-714965.html", "text": "Дилър на дрога заловиха криминалисти при полицейска операция срещу наркоразпространението на територията на Костинброд. Пред частен адрес в града, в момент на покупко- продажба на наркотици на трима местни жители, е задържан дилърът - криминално проявен, на 33 години, съобщи МВР.При последвалото претърсване на адреса са намерени и иззети: 50 пликчета с растителна маса, реагираща на канабис; 22 пликчета и голям плик с вещество на бучки, реагиращо на амфетамин; електронна везна и парична сума. В хода на оперативно-издирвателните действия е установено, че адресът се обитава от 23- годишен мъж, адресно регистриран в с. Драговищица. При извършеното претърсване на къщата са открити и иззети още две пликчета с растителна маса, както и пет боеприпаса.За срок до 24 часа е задържан установеният на адреса 18- годишен младеж, роднина на обитателя.По случая е образувано досъдебно производство. Действията по разследването продължават под наблюдението на прокуратурата.", "date": "2019.11.07", "title": "Заловиха дилър на дрога в Костинброд, намериха амфетамини, пари и боеприпаси"}
{"url": "https://offnews.bg/sviat/sled-strelbata-v-kalifornia-airbnb-zapochva-proverka-na-imotite-otdav-714969.html", "text": "Компанията за отдаване на частни жилища под наем за кратки срокове Airbnb ще провери всички 7 млн. обекта от списъците й, за да се установи дали имотите отговарят на стандартите за качество, дали снимките са точни, дали адресите и други детайли също са коректно посочени. Ще се следи за чистота, сигурност и основно оборудване, съобщи Асошиейтед прес.Проверката ще приключи до 15 декември 2020 г. От 15 декември т.г. платформата ще преориентира резервацията на клиентите към нов обект или ще им връща парите, ако даден имот не отговаря на стандартите й.До 31 декември платформата ще задейства 24-часова гореща линия в САЩ, на която гости, съседи и други лица могат да съобщават за проблем. Такава гореща линия ще бъде задействана глобално догодина.От 15 декември платформата ще разшири проверките на обекти, за които нейната електронна система подаде сигнал, че има нещо подозрително при резервирането. Така например ще се поверяват резервациите за една нощ в големи жилища, за да се предотвратят неразрешените партита.Проверката е провокирана от стрелба през миналата седмица, когато загинаха петима души при неразрешено парти за Хелоуин в имот, отдаван през Airbnb в Калифорния.Къщата била наета от малка група хора, преди да бъде обявено парти за Хелоуин, което привлякло над 100 души. Собственикът не е разрешил такава проява. Всички убити бяха под 30-годишна възраст. Полицията все още уточнява причините за тежкото престъпление, а губернаторът на Калифорния призова за нови мерки за контрол над оръжията.", "date": "2019.11.07", "title": "След стрелбата в Калифорния Airbnb започва проверка на имотите, отдавани под наем"}
{"url": "https://offnews.bg/obshtestvo/pevetcat-ivajlo-kolev-e-razpoznal-edinia-ot-napadatelite-si-714964.html", "text": "Певецът Ивайло Колев, който бе пребит от неизвестни във входа на блока си в София миналата сряда, точно преди концерт в столичен клуб, обясни, че вече е разпознал един от нападателите си и е дал показания.Колев посочи пред Нова тв, че е ритан жестоко в главата и гърба и за щастие е успял да предпази лицето си. Случката се е разиграла между етажите на кооперацията, в която изпълнителят живее. Двамата нападателите не дали каквото и да било обяснение за агресивното си поведение. Единственото, което Колев успял да чуе, докато го ритали, било: „Защо притесняваш жена ми?”. Певецът предполага, че нападението може да е свързано с битов проблем.„Имам теч в банята, който идва от съседите. По мирен начин реших да се свържа с тях, оставяйки бележка с номер за контакт”, каза Колев. Той обаче твърди, че не познава побойниците.След инцидента му е било трудно да ходи и имал световъртеж. Изпълнителят върнал повикания на адреса екип на Спешна помощ, надявайки се, че е в състояние да изнесе планирания концерт.\"Малко след това осъзнах, че това е непосилно и отидох в болница, където констатираха, че имам сътресение на мозъка”, обяви Колев.", "date": "2019.11.07", "title": "Певецът Ивайло Колев е разпознал единия от нападателите си"}
{"url": "https://offnews.bg/politika/bsp-shte-sezira-evropejski-institutcii-za-represii-na-vlastta-714970.html", "text": "Репресиите на властта продължават и след изборите, заяви лидерът на БСП Корнелия Нинова на пресконференция в кулоарите на парламента. Днес партията ще подаде сигнал до всички посланици, европейските институции, ОССЕ, Съвета на Европа за начина, по който са проведени местните избори у нас.\"Само за няколко дни застъпници в Благоевград са получили предупреждение за уволнение от работа. В Община Дупница наш служител на ВиК също е заплашен\", каза Нинова. Тя добави, че в Община Септември е уволнена учителка от детска градина, която е член на БСП и член на ОИК.Нинова се обърна към всички хора, застрашени от репресии на управляващите да подават сигнал към БСП. “Ще ви защитим с всички средства - юридически и политически. Няма да ви оставим на тези репресии сами. Обръщам се към държавните служители, някои от които споделиха, че ги изпращат на измислени проверки, които нямат никакво основание. Не изпълнявайте такива заповеди, накрая ще си измият ръцете с вас\", призова Нинова.Политическият натиск върху мен е без основание, каза Радина Банкова, кандидат за кмет на Ловеч от БСП. “За мое огромно съжаление във вторник на обяд - ден и половина след изборите - бях посетена от призовкар, който ме уведомява, че имам огромни задължения към НАП, касаещи осигуровки и данъци, касаещи моите служители и работници. Паралелно с него е осъществен запор на банковите сметки на фирмата в страната”, разказа Банкова.Тя смята, че по време на кампанията си не е отправили нападки към никого. “Не влязох в спорове с никого и искрено като нормален човек и предприемач. Аз не съм човек, който има опит в политиката. Моята кандидатура е издигната от Граждански инициативен комитет. Бях дълбоко разочарована, че бях употребена политически поради тази ситуация и поради факта, че аз нямам данъчни задължения\", допълни още Банкова.Тя е убедена, че банковият запор е направен въз основа на документ с невярно съдържание издаден от НАП. Днес тя очаква документ от НАП с който да докаже, че не дължи нищо на данъчните.", "date": "2019.11.07", "title": "БСП ще сезира европейски институции за репресии на властта"}
{"url": "https://offnews.bg/bojni/kubrat-pulev-i-rajdal-bukar-shte-se-izpraviat-edin-sreshtu-drug-po-par-714974.html", "text": "Боят на звездата ни в профибокса Кубрат Пулев с американеца Райдъл Букър ще започне около 05:00 часа сутринта българско време на 10 ноември.Гала вечерта ще се проведе в зала \"Чукчанси Парк\" във Фресно, Калифорния вместо в предварително обявения бейзболен стадион. Двубоят на Кобрата е предпоследен от програмата, затова ще се проведе малко по-рано от първоначално очакваното.Това ще е първи мач за българския боксьор в тежка категория след скандала около целувката с Джени Равало. Последният му двубой се състоя през март, когато победи румънеца Богдан Дину отново в Калифорния. Най-добрият български боксьор залага статута си на задължителен претендент за титлата на IBF и ще търси нокаут срещу Райдъл Букър, за да насочи вниманието си изцяло върху евентуален двубой срещу победителя от Анди Руис и Антъни Джошуа. Съперникът на Пулев е с баланс от 26 победи и 2 загуби, като точно половината от успехите му са с нокаут. Райдъл Букър започва кариерата си силно, но тя бива прекъсната за цели 12 години, след като влиза в затвора през 2005 година.След излизането си през 2017 г. подновява изявите си на ринга. За последно американецът участва в двубой през юни, когато печели с отказване.", "date": "2019.11.07", "title": "Кубрат Пулев и Райдъл Букър ще се изправят един срещу друг по първи петли"}
{"url": "https://offnews.bg/futbol/guardiola-e-dovolen-ot-ravenstvoto-s-atalanta-714971.html", "text": "Мениджърът на Манчестър Сити Пеп Гуардиола изненадващо остана доволен след равенството на \"гражданите\" срещу Аталанта (1:1) снощи в срещата от Група С на Шампионска лига.Британците имаха сериозно предимство до почивката, но вкараха само един гол и след това бяха наказани, като в края трябваше и да треперят, след като вратарят Клаудио Браво бе изгонен и вместо него на голлинията трябваше да застане Кайл Уокър.\"Футболът е емоция. Ако бяхме вкарали втори гол в края на първото полувреме резултатът щеше да е друг. Играхме добре през първото полувреме, но след почивката не бяхме толкова добри.Да не забравяме, че срещу нас беше най-резултатният отбор в Италия. Питайте съперниците им от Серия А дали е лесно да играеш срещу Аталанта. В Шампионската лига трябва да използваш всеки шанс\", каза Гуардиола.В крайна сметка Сити остава лидер в групата с 10 точки, но все още не си е гарантирал място в следващия етап, независимо че Динамо Загреб и Шахтьор имат по 5. Преследвачите завършиха 3:3 в другия двубой от групата.", "date": "2019.11.07", "title": "Гуардиола е доволен от равенството с Аталанта"}
{"url": "https://offnews.bg/zdrave/adv-maria-sharkova-postavianeto-na-imunizatcii-ne-narushava-nichii-p-714962.html", "text": "Решението на Сливенския съд, който постанови неваксинирано дете да посещава детска градина, противоречи на редица международни актове, каза адвокатът по медицинско право Мария Шаркова по БНТ. По думите й решението не отчита обществения интерес. Тя припомни, че Върховният административен съд се е произнесъл, че няма никакво нарушение на права при поставянето на задължителна имунизация. По този начин са се произнасяли съдилища от други държави.Адв. Шаркова даде пример с Американския върховен съд, който още през 1905 г. е посочил, че това по никакъв начин не нарушава правото на личен живот на хората.„Надявам се да се прояви разум в тази ситуация, защото наистина е застрашено общественото здраве и няма две мнения по въпроса.“, каза още тя.", "date": "2019.11.07", "title": "Адв. Мария Шаркова: Поставянето на имунизации не нарушава ничии права"}
{"url": "https://offnews.bg/obshtestvo/zasazhdaneto-na-fidanki-v-novata-gora-na-sofia-startira-otnovo-v-sabot-714950.html", "text": "Петият залесителен сезон в “Новата гора на София” край Суходол стартира на 9 ноември в 11 часа и ще продължи до 1 декември, съобщи Столична община. Акции по засаждането ще се провеждат през четирите уикенда при благоприятно време. За тези дни се разкрива временна автобусна линия с номер 56 А . Автобусите ще тръгват от спирка Вардар и ще отвеждат желаещите до терена за залесяване. Те ще се движат от 10.00 до 16. 30 часа на интервал от един час.И през този сезон ще разчитаме на доброволци, за да изградим заедно зеления филтър на София, призовават от СО. На терена ще има експерти от ОП „Общински гори“ , които ще напътстват доброволците при засаждане на фиданките. Осигурени са ръкавици и инструменти . Информация за хода на кампанията ще се публикува на страницата на Столична община и във Фейсбук страниците на “Зелени решения за София“ и „Новата гора на София“.", "date": "2019.11.07", "title": "Засаждането на фиданки в Новата гора на София стартира отново в събота"}
{"url": "https://offnews.bg/zdrave/edin-ot-shest-evropejtci-sreshta-trudnosti-pri-zachevaneto-na-dete-714966.html", "text": "Пациенти от цяла Европа призовават за включване на фертилността в здравното образование на гражданите. Сдружение \"Зачатие\" се включва активно в кампанията на Асоциацията на европейските пациентски организации Fertility Europe за седмицата на фертилността 2019 \"Моята фертилност, моето бъдеще, моето семейство!\", съобщават от Сдружение „Зачатие“.Фертилността е термин, който обозначава естествената способност за зачеване, износване и раждане на жизнеспособно потомство. Европа е континентът с най-нисък общ коефициент на фертилност в света и най-застаряващо население.В България средната възраст на майката при раждане на дете през 2010 г. е била 27.5 години, а през 2018 г. е 28.8 години. Тоталният коефициент на плодовитост през 2010 г. е бил 1.49, а през 2018 г. – 1.56. За Европа този коефициент е 1,59, а минимумът е 1,3. За да се поддържа положителен прираст на населението този коефициент трябва да е 2,1. Едни от факторите, които оказват влияние на този спад са финансови затруднения, социално/семейно положение и кариерно развитие.Един от шест граждани на Европа среща трудности при зачеването на дете. Над 25 милиона европейски граждани се сблъскват с проблемите на безплодието в определен момент от живота си.  За някои от тях наличието на основна информация за фертилността и стерилитета би помогнала да направят информиран избор за бъдещото си семейство.Fertility Europe е асоциация на европейските пациентски организации, занимаващи се с проблемите на фертилността и стерилитета. Асоциацията има за цел да разсее стигмата около безплодието и да допринесе за открит диалог по темата в цяла Европа.Сдружение \"Зачатие\" се включва активно в кампанията с мото \"Да поговорим за фертилността!\" и призив към политиците:- да признаят правото на гражданите да планират да имат дете като универсално човешко право в целия ЕС;- да осигурят равен, справедлив и безопасен достъп до лечение на стерилитет;- да осигурят публично финансиране по всички линии на лечението на безплодието;- да ангажират публичния сектор, предоставяйки по-добра информация за фертилността и стерилитета;- да проведат информационни кампании по премахване на стигмата, свързана с безплодието;- да насърчават здравното образование и информираността за фертилността в европейските училища.На 5 ноември 2019 г. в Брюксел се проведе среща на високо равнище, на която беше обсъдено как политиците могат да подкрепят гражданите чрез осигуряване на по-добър достъп до информация и подкрепа чрез образование в цяла Европа.България е една от първите източноевропейски държави, която осигури адекватно финансиране на лечението на най-тежките форми на стерилитет. От 2009 г. у нас работи Центърът за асистирана репродукция към Министерството на здравеопазването, който осигурява финансиране на до 4 ин витро процедури на двойка, а от началото на 2019 г. поема и трансфер на замразени ембриони. За изминалите 10 години структурата е осигурила финансово подпомагане на над 45 хиляди двойки и раждането на 8 000 деца.Сдружение \"Зачатие\" е сред първите членки на Fertility Europe, която стартира още в далечната 2011 г. информационна кампания \"Бъди в час по репродуктивно здраве\" за информиране на младите хора относно грижата за репродуктивното им здраве и превенцията на стерилитета.", "date": "2019.11.07", "title": "Един от шест европейци среща трудности при зачеването на дете"}
{"url": "https://offnews.bg/zdrave/lekari-ot-majchin-dom-shte-obmeniat-opit-s-kolegi-ot-kitaj-714972.html", "text": "Възможностите за усъвършенстване на специалистите от Майчин дом с високотехнологичното оборудване на най-добрите лечебни заведения в Китай, обсъдиха директорът на здравното заведение проф. д-р Иван Костов и министърът на здравеопазването на Китай Ма Ксиаоуей. „Майчин дом“ е единствената болница, която министър Ма избра да посети у нас в рамките на официалното си посещение в България.„Ще бъдем щастливи, ако поставим началото на проект между България и Китай, съсредоточен в грижата за майките и техните деца. Мислим, че и за вашите лекари и акушери ще бъде интересно да посетят някои от нашите болници, за да видят как работим и как страна като нашата се грижи за новородените, които са средно по 100 на ден“, сподели министър Ма.В рамките на посещението двамата обсъдиха и възможното дългосрочно партньорство на болницата с някои от най-добрите медицински заведения в Шанхай, специализирани в роботизираната хирургия. Отскоро „Майчин дом“ прилага хирургичната система Да Винчи, най-съвременната технология за безкръвни операции в света.Проф. Костов демонстрира пред гостите капацитета на болницата, като обърна специално внимание на изцяло реновираните отделения по неонатология и акушерство и гинекология.Министърът на здравеопазването на НР Китай посети България заедно с представители на държавите от Централна и Източна Европа в рамките на Формата 17 + 1, който по традиция събира министри и правителствени ръководители в дискусия за устойчивото развитие на здравните системи.", "date": "2019.11.07", "title": "Лекари от Майчин дом ще обменят опит с колеги от Китай"}
{"url": "https://offnews.bg/obshtestvo/noi-priema-zaiavlenia-za-bezrabotitca-i-po-elektronen-pat-714997.html", "text": "Националният осигурителен институт (НОИ) напомня, че подаването на заявление за отпускане на парично обезщетение за безработица (ПОБ) може да бъде извършено и по електронен път.Това става чрез електронната административна услуга, която е достъпна на интернет страницата на институцията. Тя се намира в рубриката . Достъпът до нея се осъществява чрез използването на квалифициран електронен подпис или персонален идентификационен код (ПИК) на подателя, издаден от НОИ.Онлайн услугата „Подаване на заявление за отпускане на парично обезщетение за безработица (ПОБ) на основание чл.54а от КСО“ е на разположение на потребителите на услуги на НОИ още от средата на 2017 г. Тя дава възможност всяко осигурено лице, което има право на такова обезщетение, да подаде необходимите документи без да посещава офис на институцията.Персонален идентификационен код на НОИ се издава във всяко едно от териториалните поделения на НОИ.Издаването му се извършва за няколко минути срещу представяне на лична карта. Чрез него лицата получават достъп до голям брой е-услуги – електронни справки, административни услуги и др.", "date": "2019.11.07", "title": "НОИ приема заявления за безработица и по електронен път"}
{"url": "https://offnews.bg/politika/borisov-se-pohvali-s-kmetovete-si-i-obvini-db-che-sa-se-saeshili-s-714995.html", "text": "Премиерът Бойко Борисов и лидер на ГЕРБ събра всичките си новоизбрани 140 кметове на общини, за да демонстрира изборна победа, и обвини “Демократична България”, че се е “съешила” с Мая Манолова, Корнелия Нинова и президента Румен Радев.Събитието в Кино “Люмиер” беше обявено като Национална среща на ГЕРБ. То беше открито от секретаря на ГЕРБ и шеф на предизборния щаб на партията Цветомир Паунов. Той обясни, че събирането се прави, за да покаже, че ГЕРБ отново е първа политическа сила и най-голямата партия в България със 803 899 гласа на местните избори. На киноекрана зад него се прожектираха карта на България и графики с резултатите от изборите по места.Паунов отчете, че управляващата партия в 163 общини има най-много общински съветници, БСП са трети 40, а ДСП имат 54. ГЕРБ е увеличиха съветниците си с 80, които вече са 1807. От 130 кмета досега ГЕРБ ги увеличава на 140.Всички кметове един по един излязоха на сцената, съпроводени от забележи от партийния лидер Бойко Борисов, които за съжаление не се чуваха в залата. На първия ред точно до Борисов седеше Росен Плевнелиев,Тези победи се дължат на силния лидер, който ни обединява - г-н Бойко Борисов, заяви Паунов. След него взе думата Лидерът на СДС, които се явиха в коалиция с ГЕРБ на много места, Румен Христов каза, че след като ДБ са подкрепили БКП-БСП, “вече имаме идеологически разлики и няма как да бъдем заедно”. “Основният извод за мен е, че десницата е силна и управлява, а БСП не е алтернатива”, каза Христов.След това на сцената се качи Борисов под одобрителни овации. \"Гледах я Нинова, на една трибунка обяви старта на промяната. Един социолог каза, че чул пропукването на ГЕРБ. Това ни амбицира да покажем как изглежда пропуканият ГЕРБ”, заяви Борисов. “Със СДС някъде бяхме в опозиция. Както виждате, нашият противник във Видин - докторът (Цветан Ценков избран от СДС - бел. авт) е тук сред нас. В  (Тодор Попов) се борихме, но той е тук сред нас. Защото те са демократи”, каза Борисов. “Цяла седмица слушах само за Благоевград и Русе. Нали само преди 3 месеца от Хасково тръгваше промяната. На първи тур - победа. На Делян Добрев ще му кажа, че по-добра реабилитация от тази няма”, заяви Борисов. Добрев напусна парламента след разкрития на Елена Йончева.“Трябва да спрем да ги наричаме десница. Това са деца, внуци на бившата номенклатура”, каза Борисов по адрес на “Демократична България”. От изказването му се разбра, че според него привържениците им са гласували за независимия, подкрепен от БСП, кандидат за кмет на София Мая Манолова. От “Демократична България” призоваха привържениците си да гласуват по съвест на балотажа.Борисов каза още, че “с тази армия, ако им направим едни предсрочни избори”, може да се направи мнозинство, но ще се похарчат едни 60 млн. После разказа набързо успехите на правителството - че няма сектор, който не е в ръст, под 4% безработица, бой по контрабандата.Според Борисов това, че в ромските секции масово в София се гласуваше за Йорданка Фандъкова, е схема, подобна на Костинбродската афера. ”Понеже казаха циганите, че обичали Бойко... Те като ме видят, скачат и викат, това е защото им осигуряваме работа, вкарахме 50 000 деца да учат. (...) За София да си говорим с високоинтелигентните. Ако не са ромите в София, кой ще ни чисти, кой ще ни погребва? Мръсната работа я вършат само те. Ние сме им осигурили да си изкарват с честен труд парите”, каза още премиерът. Друг негов довод беше, че в ромските секции в цялата страна на президентски избори Румен Радев е получил 40 915 гласа, “а за нашата Цецка два пъти по-малко”. След това намекна, че още не е минал срокът за разследване на аферата Костинброд.“Тия ли демократи бе, те ли се съешиха с Христо Иванов и Атанасов? Искаш ли да ти кажа, Росене, това не е градска десница, това е опозицията вътре в комунистическата партия, която е била”, продължи да напада “Демократична България” Борисов. От думите му се разбра, че той поставя в един кюп БСП, президента Румен Радев и “Демократична България”.Според него враговете му се озлобили най-много след като правителството реши да купи F-16, докато служебният кабинет, назначен от Румен Радев, почти беше купил Грипен. След това, като причини изреди строителството на интерконекторната връзка с Гърция за втечнен газ, Балкански поток и т.н. “Но не си сдържаха нервите, когато службите хванаха за шпионаж няколко човека. Това ги разкри и отидоха при Мая”, разясни конспирацията на новите си кметове и актива на ГЕРБ Борисов. “Защо не ни подкрепиха, с какво им хареса Мая? Мутрата ли е Фандъкова или диктаторът”, попита риторично той.Към края на речта си Борисов заръча на кметовете да направят така, че хората да видят, че милеят за тях. “Като видиш една на земята хартийка, ще я вземеш”, заръча той. На кмета на Мъглиж, когото Борисов оприличи на Боримечката, заръча сам да вдига, ако види паднало дърво.“За да се посмеете, вижте кметовете в родните им места - Славяново (Румен Радев), Мизия, Крушовоца (Корнелия Нинова) и Кюстендил (Мая Манолова)\", каза още Борисов.Накрая заръча на активистите си да карат внимателно и отказа да разговаря с журналисти.", "date": "2019.11.07", "title": "Борисов се похвали с кметовете си и обвини ДБ, че са се 'съешили' с Нинова"}
{"url": "https://offnews.bg/obshtestvo/dinamichno-vreme-shte-ima-prevaliavania-714923.html", "text": "Повече облаци ще има днес, през нощта ще превали. Започва захлаждане. Максималните температури ще варират от 14-16 градуса в крайните северозападни райони до 24-26 градуса в източните райони. Над планините ще има разкъсана, над масивите от западната половина от страната значителна облачност. На места там ще превали дъжд, а по най-високите части на Рила и Пирин – дъжд и сняг. Ще духа силен, по билата - бурен югозападен вятър, като привечер в ниските планински части вятърът ще се ориентира от запад. Максимална температура на височина 1200 метра около 15°, на 2000 метра – около 9°.Над Черноморието ще има разкъсвана облачност, намаляваща на места до слънчево. Ще духа умерен и временно силен югозападен вятър. Максимални температури на въздуха: 21°-25°. Температура на морската вода е 15°-18°. Вълнението на морето ще е 2-3 бала. ", "date": "2019.11.07", "title": "Динамично време, ще има превалявания"}
{"url": "https://offnews.bg/obshtestvo/prep-lazar-postroil-hram-v-planinata-v-galisia-714945.html", "text": "Църквата почита днес преп. Лазар Галисийски, който живял през XI век. Той бил роден в Магнезия (Мала Азия) и отрано почувствал призвание към монашески живот.Отишъл в Йерусалим да се поклони на светите места и там постъпил в обителта на преподобни Сава,където прекарал 10 години. След това се върнал в родината си и заживял в една необитаема планина в Галисия. Там построил храм \"Възнесение Христово\", а около него издигнал стълб, на който прекарал много години в молитва и всевъзможни лишения.По-късно тук бил основан Галисийският манастир. ", "date": "2019.11.07", "title": "Преп. Лазар построил храм в планината в Галисия"}
{"url": "https://offnews.bg/politika/borisov-sabira-novite-kmetove-v-liumier-kazva-koi-mestni-lideri-otiva-714943.html", "text": "Лидерът на ГЕРБ Бойко Борисов събира новоизбраните градоначалници от партията в кино Люмиер днес. Управляващите ще направят анализ на изборните резултати. Борисов ще обяви новото прочистване на местните организации от лидери-дерибеи, по думите му след вота. Оставки вече подадоха местни екипи в Русе, Благоевград и др., където ГЕРБ загуби изборите. В Пазарджик също искат смяна на областния председател Найден Шопов, защото там кандидатът на партията дори не стигна да балотаж.На местните избори ГЕРБ спечели кметските места в 17 областни градове, съветниците от партията в страната са най-много - 1807, има и 140 кметове на общини. В Пловдив и Варна всички районни кметове са от ГЕРБ, в София броят им е 13 от 24 общински управници. ", "date": "2019.11.07", "title": "Борисов събира новите кметове в Люмиер, казва кои местни лидери отиват на кино"}
{"url": "https://offnews.bg/sviat/vecheren-chas-na-nepalnoletnite-gejmari-v-kitaj-714973.html", "text": "Китай въвежда вечерен час на непълнолетните геймъри, за да се пребори със зависимостта им от компютърните игри, предаде Би Би Си.Забраната ще включва ограничение върху времето за игра и парите, които децата харчат за допълните функции. В часовете между 22 ч. и 8 ч. ще е забранено да се играе онлайн. Геймърите между 8- и 16-годишна възраст ще могат да похарчат за игра само 200 юана (50 лв.), а тези между 16 и 18 години - 400 юана.Ограничения ще има за времето за гейминг през делничните дни - позволя се достъп до онлайн платформите 90 минути дневно, а през уикендите и ваканциите - не повече от 3 часа.Забраните ще важат за всички игрови платформи без изключение.Китай е най-големият производител на компютърни игри в света. През 2018 г. властите обявиха специален регулатор, който ограничава броя на излизащите игри. Същата година бе наложена и забрана за одобряването на нови игри. От години страната алармира, че компютрите влияят на здравето на децата и младите хора.", "date": "2019.11.07", "title": "Вечерен час на непълнолетните геймъри в Китай"}
{"url": "https://offnews.bg/sviat/komisia-v-ep-podhvashta-otpadaneto-na-monitoringa-na-stranata-ni-714949.html", "text": "Дебат за напредъка на България и Румъния по механизма за сътрудничество и проверка ще се проведе днес в комисията по граждански свободи, правосъдие и вътрешни работи в Европейския парламент. Докладът ЕК за тази година  мониторингът за страната ни да отпадне. В документа пише, че България е работила последователно, за да изпълни последните 17 препоръки на Комисията от доклада през януари 2017 г. Заключението е, че напредъкът на България по линия на механизма за сътрудничество и проверка е достатъчен за изпълнението на поетите ангажименти към момента на присъединяването ѝ към ЕС.„Необходимо е България да продължи да работи последователно за превръщането на отразените в доклада ангажименти в конкретно законодателство и за трайното му изпълнение“, се казва още в документа, като се прави уточнението, че преди да вземе окончателно решение за отпадането на мониторинга, Комисията ще се консултира със Съвета и Европейския парламент. В доклада от миналата година останаха препоръките за продължаването на съдебната реформа, борбата с корупцията по високите етажи на властта и с корупцията в по-общ план, в т.ч. на местно равнище и по границите.За Румъния Комисията отбелязва, че има проблем с правосъдието и борбата с корупцията, като не са изпълнени препоръките в тези насоки в съответствие с доклада от миналата година. ", "date": "2019.11.07", "title": "Комисия в ЕП подхваща отпадането на мониторинга на страната ни"}
{"url": "https://offnews.bg/futbol/tri-otbora-se-klasiraha-za-1-8-finalite-v-shampionskata-liga-714947.html", "text": "С изиграването на двубоите от четвъртия кръг на груповата фаза на Шампионската лига станаха ясни първите три сигурни участника в елиминационната фаза. Това са Байерн (Мюнхен), Ювентус и Пари Сен Жермен.Наполи и Манчестър Сити също имаха възможност да се класират напред предсрочно, но допуснаха грешни стъпки и ще трябва да почакат.Баварците се наложиха с 2:0 срещу Олимпиакос у дома и продължават с пълен актив в група В. Успехът дойде след голове на Роберт Левандовски и Иван Перишич. В другия мач от групата Тотнъм разгроми Цървена звезда с 4:0 в Белград и също е близо до продължаване напред.ПСЖ също взе четвърта победа от четири мача в група А след 1:0 срещу Брюж с попадениет на Мауро Икарди. като все още няма допуснат гол. В 76-ата минута Мбайе Диан от гостите изпусна дузпа, след като вратарят Кейлор Навас хвана топката. Във втория мач от потока Реал Мадрид се развихри срещу Галатасарай за 6:0.Ювентус пък надви с 2:1 Локомотив в Москва в мач от група D и с 10 точки си осигури класиране в следващата фаза. В друг мач от групата Атлетико Мадрид загуби с 1:2 като гост на Байер Леверкузен, но остава фаворит за продължаване напред.Много емоции предложиха двубоите от група С. Манчестър Сити загуби първи точки като гост на Аталанта в Милано, като завърши 1:1. Най-любопитният епизод в мача беше в 81-ата минута, когато бранителят Кайл Уокър застана на вратата, след като резервата Клаудио Браво получи червен картон. В Загреб пък местния Динамо и Шахтьор Донецк изиграха истински трилър.В 83-ата минута резултатът беше 1:1. С два бързи гола Динамо поведе с 3:1 и се виждаше краен победител, но в добавеното време Жуниор Мораеш намали, а малко по-късно резерватна Тете от дузпа изравни. Любопитното е, че наказателният удар беше отсъден за нарушение срещу впусналия се в атака вратар на Шахтьор Пятов, което не се вижда често по терените.", "date": "2019.11.07", "title": "Три отбора се класираха за 1/8-финалите в Шампионската лига"}
{"url": "https://offnews.bg/obshtestvo/roditeli-v-podkrepa-na-vazpitatelka-obvinena-che-nakarala-momchentce-714953.html", "text": "Родители се събраха пред пловдивската детска градина „Мир” в защита на помощник-възпитателката от пловдивската детска градина „Мир” Стефка Табакова. Тя бе обвинена, че е принуждавала 5-годишно дете да мие тоалетни. Жената твърди, че не е използвала подобни методи за наказание на момченцето, както твърдят неговите родители в жалба до отговорните институции.Според подкрепящите я родители Табакова се грижи добре за децата им, а случаят се използва с користни цели от назначената наскоро директорка, съобщи Нова тв. Целта й била да направи чистка на персонала, твърдят родителите.Според бащата на малкия Любчо, възпитателката не му позволява и да яде следобедната закуска заедно с останалите деца от групата. И допълват, че преди около месец възпитателката на другата трета група напуснала принудително.„Никога не съм лишавала дете от храна”, категорична е Табакова. Тя споделя още, че в момента е в отпуск, след като била принудена от директорката да подаде молба за такъв. Шефката й дори отказала да покаже жалбата от родителите на Любчо.Вече тече и подписка в подкрепа на персонала на детската градина. Общината започна цялостна проверка, резултатите от която ще бъдат обявени следващата седмица. ", "date": "2019.11.07", "title": "Родители в подкрепа на възпитателка, обвинена, че накарала момченце да мие тоалетните"}
{"url": "https://offnews.bg/futbol/zhanio-bikel-shte-e-na-linia-za-derbito-s-ludogoretc-714954.html", "text": "Халфът на ЦСКА Жанио Бикел е на финалната права от своето възстановяване. Очаква се той да стартира пълноценни тренировки през следващата седмица, когато е паузата в първенството заради националните отбори.Възможно е Бикел да попадне в групата още за гостуването на Ботев Враца на 23 ноември в двубоя от 17-ия кръг, пише \"Тема спорт\". В най-лошия случай той ще се завърне на терена за двубоя с Лудогорец на 1 декември.Бикел беше полевият футболист с най-много изиграни минути през сезона до срещата с Витоша Бистрица (4:0), когато получи контузия и бе сменен на почивката.Той претърпя операция на рамото във Валенсия. Прогнозите, че ще се завърне на терена до края на ноември се оправдаха напълно.", "date": "2019.11.07", "title": "Жанио Бикел ще е на линия за дербито с Лудогорец"}
{"url": "https://offnews.bg/sviat/hiliadi-poleti-i-patnitci-zasegnati-ot-stachkata-na-lufthanza-714948.html", "text": "Около 1300 полета и 180 000 пътници ще бъдат засегнати от двудневната стачка, която започва кабинният персонал на германската авиокомпания \"Луфтханза\". ще продължи до 24.00 ч. на 8 ноември. Заради недоволството на пилоти и стюардеси са анулирани и междуконтинентални връзки от Франкфурт и Мюнхен.Няма да се осъществят и два полета от Мюнхен до София.Проблеми се очакват и при нискотарифния превозвач \"Eurowings\", който е филиал на \"Луфтханза\".", "date": "2019.11.07", "title": "Хиляди полети и пътници засегнати от стачката на Луфтханза"}
{"url": "https://offnews.bg/temida/ivan-geshev-i-obozrimoto-badeshte-otvsiakade-toj-714884.html", "text": "Протестиращите срещу избора на Иван Гешев за главен прокурор са в позиция \"лъвът се готви за скок\". Мястото - между сградите на президентството и на ВСС, и оттам - блокада на Орлов мост. Ще решат къде да се съберат и накъде да тръгнат според решението на президента Румен Радев: да подпише указ за назначаването на Гешев или да върне избора на ВСС. Политически изгодно за Радев е да върне решението на Висшия съдебен съвет. Така недоволните няма да насочат гнева си към него, а Гешев - харесва ни или не, ще стане главен прокурор в началото на следващата година. Дори да е от втория път или като изпълняващ функциите.Защото: „Председателят на Върховния касационен съд, председателят на Върховния административен съд и главният прокурор се назначават и освобождават от президента на републиката по предложение на пленума на Висшия съдебен съвет за срок от седем години без право на повторно избиране. Президентът не може да откаже назначаването или освобождаването при повторно направено предложение\". Така пише в Конституцията.  Няма изричен срок, в който държавният глава трябва да подпише указа. Президентът Румен Радев вече заяви, че ще вземе решение в „обозрим срок\" и „няма да действа под натиск от която и да е страна\". Тоест - ще изчака изборните страсти от местния вот да отминат, а протестиращите срещу избора на Иван Гешев да не разчитат на скандиранията под прозорците на \"Дондуков\" 2. От ВСС пък вече дадоха да се разбере, че ако Радев върне решението, те ще препотвърдят избора на Гешев. А прецеденти има във всички посоки. Росен Плевнелиев подписа указа за назначаване на Сотир Цацаров за 24 часа след избора му от ВСС. Кандидатурата на Бойко Рашков за главен прокурор обаче бе върната от президента Петър Стоянов и процедурата започна отначало, като накрая се стигна до избора на Никола Филчев за обвинител №1. Председателят на ВАС Георги Чолаков първо получи президентско вето от Радев, след което ВСС го прегласува и държавният глава издаде указ за назначаването му.Ако до 10 януари 2020 г., когато изтича седемгодишният мандат на Сотир Цацаров, няма решение на казуса \"Гешев главен прокурор\", ВСС ще трябва да избере временно изпълняващ функциите му.А Цацаров ще предложи кой? Пак Иван Гешев. В обозрим срок.   ", "date": "2019.11.07", "title": "Иван Гешев и обозримото бъдеще - отвсякъде той"}
{"url": "https://offnews.bg/sviat/presahva-naj-golemiat-vodopad-v-afrika-izmirat-zhivotni-714951.html", "text": "Водопадът Виктория, най-големият в Африка, е на път да пресъхне, алармират властите в Зимбабве. Притокът на вода е спаднал до критично ниски нива - едва около 100 кубични метра в секунда. Електроцентралите по течението на река Замбези скоро ще прекратят производството на електричество, което ще доведе до режим на тока в две държави - Зимбабве и Замбия.Заради историческите жеги властите постоянно регистрират случаи на загинали слонове и други представители на дивата фауна.Причина за липсата на вода е продължителната суша и високите температури, достигащи до над 50 градуса по Целзий.„Не е останала трева. Не мога да преброя броя на умрелите или умиращи животни. Те са кожа и кости”, коментира Крейг Читтенден, екскурзовод от 40 години в парка Мана.В Южна Африка в момента трябва да е началото на дъждовния сезон и реките да преливат от коритата. ", "date": "2019.11.07", "title": "Пресъхва най-големият водопад в Африка, измират животни"}
{"url": "https://offnews.bg/sviat/otkriha-900-butilki-koniak-i-benediktin-v-potanal-prez-parvata-svetovn-715000.html", "text": "Шведски екипи откриха стотици бутилки с алкохол в потънал кораб от Първата световна война в Балтийско море, съобщиха информационните агенции.Деветстотинте бутилки - 600 от които съдържат коняк от вече несъществуващата марка \"De Haartman\", и 300 бутилки Бенедиктин - билков ликьор, са били извадени на 22 октомври от останките на \"Кирос\". Корабът е бил потопен от немска подводница през 1917 г.Групата \"Оушън Х\" заяви, че тества алкохола, за да провери дали все още е годен за пиене.  \"Условията в Прибалтика са много подходящи за съхранение на този вид напитки, защото е тъмно и много студено\", заяви ръководителят на експедицията Петер Линдберг.Линберг и групата му са оптимистични за състоянието на ликьора и коняка, тъй като все още има слой въздух между тапата и спиртните напитки, а много от бутилките с коняк са запечатани с тънък слой калай. \"Стойността на тези бутилки тепърва ще се определя\", добавя ръководителят на екипа. Петер Линдберг заяви, че спиртните напитки могат да бъдат продадени от международни аукционни къщи и се надява те да получат висока цена.", "date": "2019.11.07", "title": "Откриха 900 бутилки коняк и бенедиктин в потънал през Първата световна война кораб"}
{"url": "https://offnews.bg/razsledvane/zashto-mon-niama-da-proveri-kak-noviat-shef-na-babh-e-stanal-profesor-714490.html", "text": "Ще проверите ли как новият директор на Българската агенция по безопасност на храните Паскал Желязков е станал професор? Обърнахме се с този въпрос към Министерството на образованието и науката на 01.10., след като описахме, че  в управлявания от него по същото време институт, без да е представил и една авторска статия, публикувана в списание с импакт фактор*, без да доказал, че е ръководил успешно завършил докторант, без дори да е представил списък с цитирания.Индиректно от министерския пресцентър отговарят с \"не\" на 31.10., а като причина сочат Закона за развитие на академичния състав. Според министерството ЗРАС дава право на Комисията по академична етика към министъра на образованието () да разглежда само текущи процедури, а не и отминали. Визираната обаче е приключила през 2014 г., а материалите на OFFNews щели да ѝ бъдат предоставени \"за преценка\".Възразихме, че по същите правила  в трудовете, с които е станал доктор на науките и професор доста преди проверката на Комисията, а от МОН отговориха, че законът разрешава приключила процедура да се провери, само когато става дума за плагиатство. Тоест когато дори не е представена статия от списание с импакт фактор, камо ли в нея да има преписана част без задължителното цитиране на първоизточника, няма член, алинея или точка от закона, по която да се възложи и извърши проверка, последствията от които биха могли да бъдат сериозни.Пречка ли е законътЦитираният от МОН чл. 30 от ЗРАС действително дава правото на министъра да осъществява контрол само \"върху  процедури за придобиване на научна степен, както и за заемане на академични длъжности относно съответствието им с изискванията на този закон , правилника за прилагането му и правилниците на висшите училища, съответно на научните организации\".Той може да възложи проверка на Комисията за:- нарушения при провежданите процедури;- конфликт на интереси при формирането на съставите на научните журита;- наличие на плагиатство в дисертационните трудове и представените за оценяване публикации;- недостоверност на представените научни данни (). И, да, в параграф 4 от допълнителните разпоредби на закона пише: \"Сигнали за наличие на плагиатство и/или недостоверност на предоставените научни данни по отношение на  по придобиване на научни звания и за заемане на академични длъжности по реда на този закон, както и за придобиване на научни степени и научни звания по реда на отменения Закон за научните степени и научните звания се разглеждат и проверяват от Комисията по академична етика\" по същия ред, по който се проверяват и неприключилите.Но няколко реда под чл. 30 - в чл. 32, ал. 1 четем, че .За да стане безусловно ясно, че има начин да се преразгледат приключили процедури, ал. 10 уточнява, че  актове за придобиване на научни степени и за заемане на академични длъжности  по реда на глава седма от Административнопроцесуалния кодекс и проверката извършва Комисията по академична етика. Сигналите - продължава текстът от закона - се подават след узнаване от заинтересованите лица за извършените нарушения.Според гл. 7 от АПК  основание за отмяна или промяна на влязъл в сила акт може да е и откриването на нови обстоятелства или писмени доказателства от съществено значение за издаването на акта, които при решаването на въпроса от административния орган не са могли да бъдат известни на страната в административното производство.Дали публичното оповестяване чрез медия на такива обстоятелства е основание за възлагането на проверка е въпрос от компетентността на правния отдел в МОН. А дали е уместно да се проверява как ръководителят на агенция от ключово значение за държавата е станал професор е само и единствено политически въпрос.---", "date": "2019.11.07", "title": "Защо МОН няма да провери как новият шеф на БАБХ е станал професор"}
{"url": "https://offnews.bg/ikonomika/united-group-kupuva-vivacom-za-1-2-mlrd-evro-715023.html", "text": "United Group е сключила сделка за придобиване на българския телеком оператор VIVACOM. Очаква се сделката да бъде финализирана през второто тримесечие на 2020 г., когато бъдат получени всички необходими регулаторни одобрения.Придобиването ще бъде финансирано чрез комбинация от заем и собствени средства от United Group.По информация на вестник Financial Times цената на сделката за придобиване на VIVACOM е 1,2 млрд. евро.Това придобиване е втора голяма сделка за United Group след придобиването им през март 2019 г. от BCPartners, базиран в Лондон и Ню Йорк. Към момента United Group развива дейността си в 6 държави в Югоизточна Европа.Lazard участва в сделката като финансов съветник на продавача, а CMS – като негов правен консултант. Citigroup и LionTree участва като финансов съветник на United Group, а PaulWeiss – като негов правен консултант, обявиха от пресцентъра на  VIVACOM.United Group е собственост на BC Partners - международна инвестиционна компания с над €22 милиарда активи под формата на управление на ценни книжа, частни кредити и недвижима собственост. Основана през 1986 година, в момента BCPartners осъществява своята дейност на пазара чрез интегриран екип от офисите си в Европа и Северна Америка.\"Тази сделка е голям успех и огромна възможност за VIVACOM, клиентите ѝ и генерално за България. Благодарение на усилията на всички ни, VIVACOM се превърна в един от най-успешните телекоми в Европа. А сега посреща като свои нови акционери един от най-успешните световни инвеститори със значително присъствие в Европа и Северна Америка - BCPartners. VIVACOM ще има ключова роля в бъдещото развитие на UnitedGroup, тяхната регионална технологична и медийна платформа.” - заяви Спас Русев, председател на надзорния съвет на VIVACOM.", "date": "2019.11.07", "title": "United Group купува VIVACOM за 1,2 млрд. евро"}
{"url": "https://offnews.bg/tenis/rolan-garos-smenia-dostavchika-na-topki-714999.html", "text": "Шефовете на турнира от Големия шлем Ролан Гарос и компанията Babolat обявиха, че ще приключат своето партньорство от следващия сезон, съобщи Essentiallysports.com, цитиран от авторитетното издание \"TennisKafe.com\".Така на надпреварата в Париж вече няма да се използват топки на базираната във Франция компания, а на Wilson. До 2011 година на Ролан Гарос се използваха топки с марка Dunlop, а оттогава насам официалните бяха на Babolat.144-годишната компания създаде специална топка точно за Откритото първенство на Франция – с всички нужни изисквания за игра на клей от гледна точка на издръжливост и отскок.Също така с нея спази стандартите, за да направи играта на червената настилка по-бърза и атрактивна. Според официалната статистика от сайта на Ролан Гарос, всяка година в надпреварата са използвани над 60 хиляди топки.От 2020 година Wilson ще замени Babolat, но новото партньорство няма да бъде обявено до следващата година. Wilson е официалната топка и на друг турнир от Големия шлем - US Open.Това няма да е единствената промяна в надпреварата догодина. През следващата година в действие ще влезе новият подвижен покрив на централния корт \"Филип Шатрие\".", "date": "2019.11.07", "title": "Ролан Гарос сменя доставчика на топки"}
{"url": "https://offnews.bg/politika/krajnata-levitca-v-evroparlamenta-povdigna-vaprosa-za-medijnata-svobod-715026.html", "text": "\"Заплахите срещу репортери в България зачестиха до такава степен, че журналистиката на практика се превърна в нещо опасно. Имаше протести, съдебна намеса за източниците на независимите медии, преследвания и въпроси за прозрачността за отпускането на европейски фондове за медийни организации, които не критикуват правителството\".Това заяви депутатът от групата на Европейска обединена левица Клеър Дейли по време на днешното заседание на комисията на Европейския парламент по граждански свободи, правосъдие и вътрешни работи, съобщава БНР.На заседанието беше обсъдено предложението на Европейската комисия да бъде прекратено наблюдението на България по механизма за сътрудничество и проверка.Мнозинството депутати в комисията по граждански свободи не възразява наблюдението за България да отпадне.Същевременно обаче Биргит Зипел от името на групата на Прогресивния алианс на социалистите и демократите заяви, че ЕП отдавна настоява за въвеждането на общоевропейско наблюдение за върховенството на закона.Няма смисъл от наблюдение на отделни държави. Всички трябва да отговорят по еднакви правила. Предложението на ЕК за отпадането на наблюдението за България е добро и го приветстваме, каза Зипел, цитирана от БТА.", "date": "2019.11.07", "title": "Крайната левица в Европарламента повдигна въпроса за медийната свобода в България"}
{"url": "https://offnews.bg/zdrave/naj-dobrite-chernodrobni-hirurzi-v-sveta-s-operatcii-na-zhivo-vav-vma-714976.html", "text": "От 13-15 ноември 2019 г. във Военномедицинска академия (ВМА) ще се проведе VII-ми международен монотематичен курс за следдипломна квалификация „Мултидисциплинарен подход при лечението на чернодробните метастази от колоректален карцином”.Форумът се осъществява с подкрепата на Българското хирургическо дружество и Българска асоциация на гастроентеролози, хирурзи и онколози, а участие в него ще вземат утвърдени имена в световната хирургия.\"Макар и в световен мащаб проблемът с лечението на чернодробните метастази да е решен, в България все още има неяснота, голям брой пациенти се лекуват консервативно и не достигат до единственото радикално лечение – хирургичното. Целта ни е да покажем мястото на мултидисциплинарния подход при лечението на колоректалните метастази, като насочеността ще бъде в лапароскопското лечение\", поясни професор Никола Владов, ръководител на Клиника по чернодробно-панкреатична хирургия и трансплантология и директор на курса.В програмата са включени две операции на живо от операционните зали на клиниката, които бяха изцяло обновени, съгласно най-високите стандарти за извършване на подобен тип интервенции и в унисон с развитието на трансплантационната програма.Операциите ще бъдат извършени от едни от най-добрите и водещи хирурзи в света – професор Оливие Собран (Франция) и професор Ки-Хун Ким (Южна Корея). Това са двамата водещи чернодробни хирурзи, които са в първата петица в световен мащаб по лапароскопска чернодробна хирургия и трансплантология, поясни още професор Владов.В лекционната част на програмата са включени водещи специалисти от цялата страна, както и редица чуждестранни експерти.", "date": "2019.11.07", "title": "Най-добрите чернодробни хирурзи в света с операции на живо във ВМА"}
{"url": "https://offnews.bg/zdrave/lekari-ot-aleksandrovska-protestirat-dnes-sreshtu-mizernite-uslovia-za-714952.html", "text": "Лекари от Александровска болница протестират днес заради лошите условия за труд и лечение. Преди дни от Национален синдикат \"Защита\" предупредиха, че клиниките по алергология, хематология и ендокринология са в критично състояние. По този повод от здравното министерство обещаха 800 хил. лв. за спешен ремонт. Вчера от ръководството на болницата излязоха с позиция, според която има създадена програма за поетапни ремонти на стойност 8,5 млн. лв.Пред БНР Красимир Митов, председател на синдиката в УМБАЛ \"Александровска\" заяви, че въпреки усилията на ръководството през последните пет години, пари за ремонти не са отпуснати заради това колегите му са предприели крайни действия. Д-р Андрей Коцев, представител на протестиращите лекари определи положението в болницата като \"трагично\". По думите му част от чуждестранните студенти отказват да влизат в отделенията, тъй като някои сгради са опасни.\"Тези 800 000, които се подхвърлят от вчера, реално няма да стигнат за абсолютно нищо. Самата болница вчера в съобщението си твърди, че са нужни 13,5 милиона за нашата сграда, емблематичната, за арката. Направете си сметка за какво мога да стигнат тези при това „до 800 хиляди“, каза още д-р Коцев, като изрази съмнение, че обещаните 800 млн. ще стигнат до болницата.Протестиращите увериха, че нямат противоречия с ръководството на здравното заведение. Единодушни са, че ремонтът се оскъпява с времето, а конкретни действия от страна на здравното министерство няма.Според д-р Коцев в болницата работят около 1500 души и днес ще протестират не само членове на \"Защита\".", "date": "2019.11.07", "title": "Лекари от Александровска протестират днес срещу мизерните условия за пациенти"}
{"url": "https://offnews.bg/futbol/aleksandar-tomash-i-ivajlo-petev-otkazali-na-botev-vratca-714956.html", "text": "Oт Ботев Враца усилено търсят наследник на напусналия треньор Сашо Ангелов. Досега двама наставници са отказали да начело на врачани, а преговори се водят с други двама, пише \"Меридиан Мач\".Сред специалистите, които са отклонили предложението на Ботев, са бившият треньор на Лудогорец и селекционер на националния отбор Ивайло Петев, както и напусналият Берое - Александър Томаш.Разговори се водят с още един българин и чужденец. Бившият наставник на Ботев (Пловдив) Николай Киров също е влязъл в полезрението на врачани, а препоръка пред ръководството е направена за Нешко Милованович.Като опция стои и Антони Здравков. Сухия е добре познат на местната футболна общественост, след като вече работи във Враца и спаси Ботев от изпадане през сезон 2009-2010 година.И тогава той пое врачани след напускане на Сашо Ангелов, припомня изданието. Вариант е и Бойко Величков, но той е най-малко възможен.", "date": "2019.11.07", "title": "Александър Томаш и Ивайло Петев отказали на Ботев Враца"}
{"url": "https://offnews.bg/politika/maia-manolova-zavede-delo-sreshtu-bojko-borisov-za-15-000-leva-714998.html", "text": "Мая Манолова заведе дело срещу премиера Бойко Борисов.В исковата ѝ молба до Софийския районен съд независимият кандидат за кмет на София претендира обезщетение от 15 000 лева за неимуществени вреди от неистински и опозоряващи твърдения.Поводът е интервюто на министър-председателя в сутрешния блок на бТВ, излъчено два дни преди балотажа на местните избори.Според Манолова в медийната си изява \"Борисов пряко внушава неверни клеветнически твърдения с ясно съзнание за тяхната невярност и при пълна липса на доказателства и дори физическа възможност тези събития да са се случили\".В иска си тя посочва, че в столичния квартал \"Воляук\" няма ромска общност и лидери, за каквито премиерът говори. Бившият омбудсман посочва и, че не поддържа връзка с \"Братя Галеви\", които са \"в неизвестност за мен, за полицията и за българските граждани от датата на постановяване на присъдата им, благодарение на бездействието на изпълнителната власт, оглавявана от г-н Борисов\".В случай че спечели делото срещу премиера Борисов и ѝ бъде присъдено обезщетението, Манолова възнамерява да дари парите за построяването на детска площадка във Волуяк, заявиха от екипа ѝ.Ето и пълния текст на исковата молба:  ДО​Районен съд​СофияИ С К О В А  М О Л Б АОт:Мая Божидарова Манолова - Найденова гр. София адрес... Чрез:адв. Минчо Спасов с адрес за съобщения ...срещу:Бойко Методиев Борисов гр. София 1000 пл. Александър Батемберг № 2 – Министерски съветЗа неимуществени вреди от неистински и опозоряващи твърдения в телевизионно интервю​Цена на иска: ​15000 лв.​УВАЖАЕМИ СЪДИЯ,В свое интервю от 01.11.2019 г. по БТВ при журналиста г-н Хекимян, ответникът Бойко Борисов изнесе невяерни, обидни, клеветнически и уронващи доброто ми име твърдение, че:1. (минута 13.34 от началото)»Възмутен човек, който е при тях и ги слуша, ми каза, че може да попитате снощи към седем и половина осем без дваЕсе във Волуяк дали госпожа Манолова е правила там среща с ромите да прави такива уйдурми... Снощи (на 31.10.2019 г.) по негови думи около седем и триЕсе, осем без дваЕсе, конспитративно, чакали са я на Волуяк и отишла да се спазарява с кои роми да излязат и да кажат: «Герб» ми платиха, Фандъкова ми плати, за да гласуваме за нея».Това е невярна информация. Срещата ми с избиратели във Волуяк:1.1. Се състоя не «конспиративно», а на публично място - до ЖП Гарата.1.2.Беше с жители на с. Волуяк, които споделиха проблемите си, а именно: липса на канализация, проблеми с питейната вода и транспорта, разочарованието си от неизпълнениете обещания на ГЕРБ. Роми - Ромска общност във Волуяк просто няма;2. (минута 14.32) «Там братя Галеви са й помогнали много през ромските лидери... Направихме така, че да ги търсим с червена бюлетина. Но това не значи, че отвън някъде нямат влияние върху ромските лидери. И няма да ме учуди ако и на първия тур са правили подобни магарии».С тези си две твърдения ответникът ме опозорява като гражданин, политик, уважаван адвокат и кандидат кмет на София, два дни преди втори тур на изборите. Деликтното поведение се състои в твърденията за:-»уйдурма» с ромската общност във Волуяк с цел изборма измама;-сътрудничество с осъдени лица с цел манипулиране на изборите.Борисов пряко внушава неверни клеветнически твърдения с ясно съзнание за тяхната невярност и при пълна липса на доказателства и дори физическа възможност тези събития да са се случили.Ромска общност и лидери във Волуяк няма.«Братя Галеви» са в неизвестност за мен, за полицията и за българските граждани от датата на постановяване на присъдата им, благодарение на бездействието на изпълнителната власт, оглавявана от г-н Борисов. Дали той е в известност за местоположението им може да се съди от преките му впечатления за дейността им днес, които споделя в интервюто.Засегнато е доброто ми име и самочуваствие на човек и политик, посветил професионалната си кариера и подчинил личния си живот в служба на обществото и хората. Клеветническите твърдения на ответника ме възмутиха и разстроиха. Причиниха ми тежки душевни болки и страдания, разрушавайки градения ми с десетилетия авторитет на гражданин и общественик. Нанесоха ми и непоправима с пари щета като политик и юрист.За нанесните ми морални щети, представляващи болки и страдания, психически натиск и дискомфорт, макар неоцении в пари, предявам граждански иск срещу ответника в размер на 15000 лв.Моля да ми присъдите исковата сума от 15000 лв., в едно със законната лихва от датата на увреждането (01.11.2019 г.) до окончателното й събиране), както и съдебни разноски.Доказателства:Прилагам и моля да приемете като доказателства:1. Удостоверение от ЦИК за регситрацията ми за кандидат за кмет на гр. София;2. Запис от процесното телевизионно интервю на компакт диск.3. Сигнал до ВКП 20/903490459/30.10.2019 г.4. Отговор от ПРБ, публикуван на сайта на ВКП;5. Публикация в сайта «ПИК» «ЕТО СЦЕНАРИЯ ЗА НОВИЯ КОСТИНБРОД НА МАЯ» от 01.11.2019Доказателствени искания:6.Моля да ми издадете съдебно удостоверение, по силата на което да се снабдя от телевизия БТВ с официално копие от записа на въпросното интервю на Премиера от 01.11.2019 г., след което ще го предоставя на съда за оглед.7.Моля да допуснете и разпитате 3-ма свидетели в режим на довеждане, които ще дадат показания относно:-предмета на срещата във Волуяк на 31.10.2019 г.;-болките и страданията, през които преминах в следствие на процесното интервю в личен план;-щетата, нанесена от процесното интервю в професионален и политически план.8.Доказателствено искане:Моля да разпоредите лично явяване на ответниказа като го задължите в режима на чл. 176 ГПК да даде обяснения за източниците и доказателствата за неверните си твърдения.Прилагам и адвокатско пълномощно с договор за правна помощ.01.11.2019 г.​​​С УВАЖЕНИЕ:гр. София", "date": "2019.11.07", "title": "Мая Манолова заведе дело срещу Бойко Борисов за 15 000 лева"}
{"url": "https://offnews.bg/futbol/smianata-na-varha-v-bfs-stana-fakt-715027.html", "text": "Българският футболен съюз официално има нов президент. Това е Михаил Касабов, който вчера е бил вписан като такъв в Търговския регистър.Бившият вицепрезидент на БФС сменя на поста Борислав Михайлов, който подаде оставка след мача с Англия, който националите загубиха с 0:6.По време на срещата група фенове предизвикаха расистки скандал, обиждайки играчи на гостите, след което си тръгнаха от стадиона безпрепятствено.Ден по-късно премиерът Бойко Борисов обяви, че правителството повече няма да работи с това ръководство на БФС и официално поиска оставката на Борислав Михайлов.Легендарният вратар на Левски и България я подаде под натиск, но до вчера все още се водеше президент на футболния съюз по документи.", "date": "2019.11.07", "title": "Смяната на върха в БФС стана факт"}
{"url": "https://offnews.bg/ikonomika/kamionite-nad-3-5-tona-shte-plashtat-tol-taksi-za-6050-km-715001.html", "text": "За 6050 км от републиканската пътна мрежа камионите над 3,5 тона ще плащат тол такси. От тях 796 км са автомагистрали, 2322 км – първи клас, и 2932 км – втори клас. Това обяви на пресконференция след третото заседание на Обществения консултативен съвет по въвеждане в експлоатация на електронната система за таксуване на база време и изминато разстояние проф. Олег Асенов, член на Управителния съвет на Агенция “Пътна инфраструктура” (АПИ).Това означава, че безплатни остават 14 000 км от цялата републиканска пътна мрежа, която е около 20 000 км. В момента за преминаването по нея товарните автомобили над 3,5 тона плащат е-винетка. Безплатни остават и 20 000 км общински пътища.Предстои да бъдат публикувани за обществено обсъждане и тарифите на тол таксите, след като бъдат дискутирани от работна група към консултативния съвет. В продължение на 30 дни всеки заинтересован ще може да отправи своите предложения по тарифите. В началото на декември, преди да изтече крайният срок за подаване на предложения, консултантът на АПИ – Световната банка, ще организира форум за електронната система за събиране на пътни такси.След обявяване на тарифите за обществено обсъждане ще започне и вторият тестови етап на тол системата – с бордови устройства в предоставени от транспортния бранш превозни средства. Първият етап от тестовия период обхвана издаването на маршрутни карти и тол калкулатора, чрез който по тестови тарифи превозвачите имат възможност да изчислят цената на традиционните си маршрути и да планират бюджетите си за 2020 г. Проф. Асенов посочи, че максималните тарифи няма да са по-високи от тестовите.По думите на проф. Асенов за третокласните пътища няма да се плаща тол такса, а по тях минават доставчиците за вътрешния пазар.Механичното разглеждане на тарифите от точка А до точка Б, без мъдро реорганизиране на автопарка и логистичните сили, няма как да доведе до ефективност на транспортната услуга, коментира той.Стойността на продадените електронни винетки през 2019 г. вече е по-голяма от приходите от винетки за цялата 2018 г. До момента тази година постъпленията са 358 655 688 лв.", "date": "2019.11.07", "title": "Камионите над 3,5 тона ще плащат тол такси за 6050 км"}
