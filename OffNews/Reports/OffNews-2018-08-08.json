{"url": "https://offnews.bg/leka-atletika/mavrodieva-v-top-6-na-giule-demireva-skacha-za-medal-685927.html", "text": "Българската участничка на европейското първенство по лека атлетика в Берлин Радослава Мавродиева се класира на 6-о място във финала на дисциплината тласкане на гюле. Българката постигна резултат от 18.03 метра в най-добрия си опит.Златният медал бе спечелен от Паулина Губа (Полша), която записа 19.33 м в последния си шести опит. Германката Кристина Шваниц, която е европейска шампионка от 2014 и 2016 година, трябваше да се задоволи със среброто след 19.19 метра. Алиона Дубицкая (Беларус) грабна бронза с 18.81 метра.По-рано тази вечер пък Мирела Демирева се класира за финала на скока на височина след убедително представяне в квалификациите. Тя бе в квалификационна Група \"А\" и направи два успешни опита, което се оказа достатъчно.Демирева завърши с успешно скочени 1,90 метра, като тази височина бе преодоляна от още десет състезателки от двете квалификационни групи. Това означаваше завършване на квалификацията след тази височина, въпреки че нормата за влизане във финала бе 1,92 м.Демирева единствена започна от 1,86 метра, като стартира участието си на Европейското първенство с успешен първи опит. Сребърната олимпийска медалистка от Рио де Жанейро 2016 премина без грешка и 1,90 метра.Втората в световната и европейската ранглиста за сезона с 2.02 м Елена Валортигара (Италия) изненадващо отпадна след три неуспешни опита на 1,90 м.", "date": "2018.08.08", "title": "Мавродиева в топ 6 на гюле, Демирева скача за медал"}
{"url": "https://offnews.bg/liubov-i-seks/sadat-zadalzhi-mel-bi-da-plati-350-000-dolara-taksi-po-razvoda-%c3%b9-685900.html", "text": "Съдът в Лос Анджелис задължи на Мел Би да плати такси в размер на 350 000 долара по бракоразводното й дело със Стивън Белафонте.Тя ще трябва да плаща и месечна издръжка от 5000 долара за 6-годишната й дъщетя Мадисън. Мел Би и Белафонте се разделиха шумно през 2017 година, след като звездата от Spice girls заяви, че съпруга й системно я е подлагал на физически и психически тормоз. Двамата се съгласиха на съвместно попечителство.По време на съдебния процес певицата оттегли обвиненията, но съдът наложи ограничителна заповед и на двамата и им забрани да се доближават на по-малко 180 метра. Изключения може да има само за училищните мероприятия на Мадисън, включително извънкласни дейности и учителски срещи. ", "date": "2018.08.08", "title": "Съдът задължи Мел Би да плати 350 000 долара такси по развода ù"}
{"url": "https://offnews.bg/ikonomika/varnat-li-e-na-rabota-nachalnikat-ti-si-martav-bdzh-ne-dazhe-ni-s-685896.html", "text": "Жп началникът, който отправи заплахи към служители, разкрили далавери в БДЖ, тихомълком е върнат на работа, твърдят служители на компанията, но от ръководството на превозвача категорично отрекоха пред OFFNews това да е така.Бойко Стоилов стана известен с репликата \"Ти си мъртав\", която отправи към служител на БДЖ, подал сигнал за фиктивен ремонт на локомотив в частното предприятие \"Жп тракция\". Предвидливият железничар обаче е записал разговора си с шефа на ремонтите, а Нова телевизия го излъчи. Така Стоилов официално бе отстранен от работа в края на януари т. г.Според източници на медията ни скандалният началник е върнат на работа като консултант в БДЖ-Товарни превози и БДЖ-Пътнически превози. Имал и граждански договори с двете фирми, а днес гордо се разхождал в централата на жп холдинга.На официалното запитване на OFFNews обаче от БДЖ отговориха:Въпреки това жп служители са убедени, че и в момента Стоилов е човекът, който е в главната роля при решенията за ремонтите на локомотивите в компанията.Наскоро от БДЖ бяха изхвърлени експертите от отдел \"Вътрешен контрол\" в БДЖ-Товарни превози, които разкриха далаверите с фиктивни ремонти на локомотиви в предприятието и куп други нарушения в дружеството.Формалният повод бе, че целият отдел се закрива, но само на трима неудобни бяха дадени заповеди за освобождаване, докато останалите им колеги бяха преназначени на други длъжности. Изгонените от компанията бяха Петър Бръснаров, Борислав Илиев и Георги Нешев.Бръснаров бе един от източниците, цитирани при тв разследването на журналиста от Нова телевизия Марин Николов за порочни практики в държавното жп. ", "date": "2018.08.08", "title": "Върнат ли е на работа началникът 'Ти си мъртъв'? БДЖ: Не, даже ни съди"}
{"url": "https://offnews.bg/politika/borisov-naznachi-dvama-novi-zam-ministri-685908.html", "text": "Със заповед на министър-председателя Бойко Борисов са назначени двама нови заместник-министри.Лилия Иванова заема длъжността заместник-министър на икономиката. Тя е магистър по право и до момента е била началник на политическия кабинет на министъра на икономиката.От 2005 година професионалният й опит е свързан с работа в администрациите на няколко министерства – на младежта и спорта, на здравеопазването, на земеделието и храните и на държавната администрация и административната реформа.Стоян Андонов е назначен на длъжността заместник-министър на младежта и спорта.Завършил е висшето си образование в Национална спортна академия „Васил Левски“. От 1985 г. работи в НСА „Васил Левски“, като от 2017 г. е ръководител на катедра „Водни спортове“. По време на своята спортна кариера е завоювал редица значими спортни постижения – той е световен шампион по водноспасителен многобой индивидуално и отборно (1981 г.) и вицесветовен шампион по водноспасителен многобой – отборно (1983 г.).Като треньор на националния отбор по водно спасяване (1987-1991 г.) има европейски шампион за мъже и трети места в Европа отборно за мъже и жени.", "date": "2018.08.08", "title": "Борисов назначи двама нови зам.-министри"}
{"url": "https://offnews.bg/interviu/ministar-valchev-pred-offnews-shte-pomognem-na-sinoptitcite-nimh-moz-685904.html", "text": "- Министър Вълчев, как гледате на искането на писмото в НИМХ до премиера институтът да бъде изведен от структурата на БАН и да мине директно под структурата на МОН?- Разговарях с ръководството на БАН и ръководството на института. Препоръчах им в режим на диалог да намерят изход от ситуацията. Ако няма такова решение в разумен срок, ще предложим решение за законодателно уреждане на статута и дейността на института извън структурата на Академията.- Как може да стане това? От НИМХ твърдят, че днес, три месеца от началото на протеста им няма диалог и разговорът с ръководството на БАН \"е в миналото\"?- Факт е, че има ситуация на противопоставяне. За съжаление, от последната среща при мен преди малко повече от месец ситуацията се влоши, няма разбиране от страна на ръководството на БАН, и по точно - Общото събрание, за спецификата на дейността на НИМХ. Това, което беше поето като ангажименти от страна на БАН към НИМХ не беше изпълнено. Надявам се през следващите дни да се промени отношението и да се намери решение.- Какво поражда конфликта между тях?- Не мога да коментирам има ли лични мотиви, но има два скорошни проблема и един дългосрочен. Скорошните са разпределението на 15-те милиона, които бяха предоставени в началото на годината и това, че НИМХ е получил много малка част от тях, тъй като не е отчетен статутът му на национална хидро-метеорологична служба. Второто е неизпълненият ангажимент от страна на ръководството на БАН.А това, което виждам от тяхното писмо е негативната оценка за дългосрочното им съществуване и развитие в рамките на БАН при неразбиране и неоценяване на дейността им от страна най-вече на Общото събрание. Те не отправят обвинения към председателя, а към Общото събрание и това е така, защото центърът на вземане на решения е изместен към общото събрание в рамките на структурата на БАН.За какви пари става дума? Каква сума им е необходима, за да работят нормално?Това е много трудно да се каже. До края на годината, за да осъществяват дейността си, им е необходима подкрепа за финансиране на разходите за издръжка и те бяха казали, че те са около милион. Дали сме им допълнително 300 хил. лева до момента, ще търсим възможности още да ги подкрепим, но договорката при мен беше ние частично да ги подкрепим, БАН също да ги подкрепи частично.Вече ако говорим за увеличение на заплатите, сумата става по-висока и не сме говорили за тази година за това, говорихме за следващата година.Каква е средната заплата сега?Не мога да кажа. Това, което мога да кажа е, че със сигурност, независимо дали останат в структурата на БАН, или бъдат изведени, ще търсим вариант за допълнителна бюджетна подкрепа с бюджета за 2019 г. на НИМХ. Не мога да кажа колко, защото това е бюджет, който тепърва ще се прави и ще се договарят параметри.При всички случаи ще ги подкрепим допълнително и до края на годината, защото, за разлика от другите институти на БАН, чиято основна дейност, да не кажа почти цялата, е научна, която те сами си възлагат, при НИМХ имаме нормативно възложена обществена задача по обслужване на държавата и обществото: 24 часа, 12 месеца в годината, 365 дни те осъществяват тази дейност.Нагласата ни е да ги подпомогнем още до края на годината. Отчитам тяхното място и значение. Въпрос е на бюджетни възможности, но ще ги подкрепим в максимална степен.Ако се стигне до изваждането им от структурата на БАН, в какъв срок би могло да стане това и как би изглеждала новата организация?Може би разумен срок е до края на годината, защото задължително ще изисква законодателна промяна, няма да стане с подзаконов нормативен акт. Най-рано от 1 януари 2019 г. могат да бъдат изведени от структурата на Академията.А за структурата - вторичен въпрос е дали ще бъдат второстепенен разпоредител към нас или Министерството на околната среда и водите. Има логика да са към нас, за да запазят статута си на научна организация, тъй като обслужват редица министерства - на отбраната, на околната среда и водите, на земеделието.", "date": "2018.08.08", "title": "Министър Вълчев пред OFFNews: Ще помогнем на синоптиците, НИМХ може да излезе от БАН"}
{"url": "https://offnews.bg/politika/na-fona-na-targovskata-vojna-razshiriavame-satrudnichestvoto-s-iran-685910.html", "text": "Правителството одобри проект на Меморандум за разбирателство между Министерството на младежта и спорта на Република България и Министерството на спорта и младежта на Ислямска република Иран в областта на младежта, като основа за водене на преговори.Това се случва на фона на търговската война между САЩ и Иран, в която ЕС отказа да се подчини на заплахите на президента Доналд Тръмп Америка да спре търговията с тези, които търгуват с Иран.Сферите на сътрудничество, залегнали в проекта на Меморандум, обхващат обмен на делегации от високопоставени служители и експерти по младежки въпроси; сътрудничество по отношение на активни международни организации в областта на младежта; обмен на информация; споделяне на образователен, изследователски, научен и културен опит; организиране на образователни и изследователски курсове и научни конгреси в областта на младежта; насърчаване на сътрудничеството между младежките организации; подпомагане при провеждането на международни прояви в областта на младежта, които се организират в някоя от двете страни, обясняват от пресслужбата на Министерския съвет.Меморандумът влиза в сила при подписването му от двете страни и е валиден за срок от 4 години, като се подновява автоматично за същия период, освен ако някоя от страните не изпрати на другата по дипломатически път шестмесечно писмено предизвестие за намерението си да го прекрати.", "date": "2018.08.08", "title": "На фона на търговската война разширяваме сътрудничеството с Иран"}
{"url": "https://offnews.bg/tenis/ot-atp-pozdraviha-rozhdenika-rodzhar-federer-sas-spetcialno-video-685906.html", "text": "Швейцарската легенда в мъжкия тенис Роджър Федерер празнува 37-ия си рожден ден. Маестрото има 310 седмици на върха в световната ранглиста, 20 титли от Големия шлем, печелил е общо 98 турнира и има 29 рекорда на Гинес.От АТР посветиха кратко видео в чест на Маестрото. В материала са събрани някои от най-любимите моменти на феновете на тенисиста и доста забавни случки, в някои от които е включен Григор Димитров.Федерер е роден в градчето Бининген (близо до Базел, Швейцария). Негови родители са Роберт Федерер (с швейцарско-немски произход) и южноафриканката Линет Федерер. Роджър има по-голяма сестра – Диана. Той израства в предградие на Базел на име Мюнхенщайн. Родният му език е немски, но от малък говори свободно френски и английски.Федерер започва да играе тенис на шестгодишна възраст. На девет години започва да посещава групови уроци по тенис, а когато навършва десет и частни. По това време тренира също и футбол, като на тринадесетгодишна възраст решава да се съсредоточи само върху тениса.През 1995 година, на 14 години, става абсолютен национален шампион на Швейцария във всички юношески възрастови групи. През юли 1996 г. започва да участва в младежките състезания, организирани от Международната тенис федерация. През 1998 г. печели Ориндж Боул до 18 г. (неофициално световно първенство за младежи), побеждавайки на финала Гилермо Кория.През юни 1998 година Федерер става професионален състезател, присъединявайки се към ATP. Дебютът му като професионалист се състои на турнира в Гщаад, Швейцария. Първата си титла печели на 4 февруари 2001 г. от турнира в Милано, Италия. Както се казва, оттам нататък всичко останало е история.", "date": "2018.08.08", "title": "От ATP поздравиха рожденика Роджър Федерер със специално видео"}
{"url": "https://offnews.bg/sviat/amerikanski-senator-zanese-na-putin-pismo-ot-tramp-685916.html", "text": "Американският сенатор от Републиканската партия Ранд Пол заяви днес, че при посещението си в Москва е предал писмо от президента Доналд Тръмп на руското правителство, предаде Ройтерс, цитирана от БТА.\"Имах честта да предам писмо от президента Тръмп на правителството на Владимир Путин. Писмото подчертава важността на по-нататъшното сътрудничество в различни области, в това число борбата с тероризма, задълбочаването на диалога в законодателната сфера и възобновяването на културния обмен\", написа днес сенаторът на страницата си в Туитър.Писмото на Тръмп до Путин е предадено на руската страна по дипломатически канали, но Кремъл още не се е запознал със съдържанието му, заяви прессекретарят на руския президент Дмитрий Песков, цитиран от РИА Новости.Белият дом не е коментирал съобщението.По време на визитата си в Москва Ранд Пол покани във Вашингтон членове на комисията по външни работи към Съвета на федерацията. ", "date": "2018.08.08", "title": "Американски сенатор занесе на Путин писмо от Тръмп"}
{"url": "https://offnews.bg/sviat/probiv-v-sigurnostta-zatvori-i-letishteto-v-bremen-685913.html", "text": "Летището в германския град Бремен е временно затворено заради пробив в сигурността, заяви днес полицията, цитирана от ДПА и БТА.Полицейски говорител каза, че засега не може да бъде определена конкретната заплаха. По думите му на място са разположени полицейски кучета.Според него заради пробива в сигурността 55 човека, пътуващи за Париж, и 71 човека, пътуващи за Амстердам, е трябвало да слязат от самолетите.Той заяви, че едва ли ще има отмяна на полети, но добави, че осем полета ще бъдат забавени.Вчера заради фалшива тревога на летището във Франкфурт бяха отменени 60 полета и бяха засегнати около 13 000 пътници.След подобен инцидент на 28 юли на летището в Мюнхен, второто по големина в Германия след това във Франкфурт, бяха анулирани около 300 полета, което засегна над 30 000 пътници, както и някои полети за България.", "date": "2018.08.08", "title": "Пробив в сигурността затвори и летището в Бремен"}
{"url": "https://offnews.bg/obshtestvo/agentciata-za-zakrila-na-deteto-proveriava-tcentrovete-za-detca-s-uvre-685918.html", "text": "Председателят на Държавната агенция за закрила на детето (ДАЗД) Елеонора Лилова постави началото на проверките в Дневните центрове за деца/младежи с увреждания (ДЦДМУ). Основната цел на тематичните инспекции е да бъде направен актуален преглед на състоянието и качеството на услугите за деца с увреждания, предоставяни от общини и лицензирани доставчици на социални услуги. Ще бъдат изследвани мерките за осигуряване на социални, здравни и интегрирани здравно-социални услуги за деца.Проверката ще обхване 91 дневни центъра и ще се приключи в края на месец септември.Тя ще бъде извършена чрез проучване на документацията, анонимно анкетно проучване, беседи с персонала и потребителите, наблюдение на материалната база и работата.Всяка проверка ще завърши с констативен протокол за проверените факти, извършени проучвания и дадени обяснения, както и източниците за получаване на тези данни. Когато услугата се предоставя от лицензиран от ДАЗД доставчик и бъде установено несъответствие с нормативните разпоредби, ще бъде направено предложение за отнемане на лиценз.След приключване на проверките ще бъде изготвен анализ на предоставянето на услугата Дневен център за деца/младежи с увреждания и ще бъдат направени предложения за подобряване на качеството й, съобщават от агенцията.", "date": "2018.08.08", "title": "Агенцията за закрила на детето проверява центровете за деца с увреждания"}
{"url": "https://offnews.bg/politika/balgaria-otkriva-pochetno-konsulstvo-v-kosovo-685905.html", "text": "Правителството прие решение, с което открива консулство на България в Косово, ръководено от почетно (нещатно) консулско длъжностно лице.Почетен консул ще бъде Абедин Хасани, косовски бизнесмен, работещ активно с български фирми.Той се ползва с уважение и авторитет в местните политически и икономически среди и притежава нужните качества за ефективно изпълнение на задълженията на почетен консул на страната ни в Република Косово. Владее български.Седалището на почетния консул на България ще е в гр. Призрен, а консулският окръг обхваща територията на общините Призрен, Драгаш, Сухарека и Мамуша.", "date": "2018.08.08", "title": "България открива почетно консулство в Косово"}
{"url": "https://offnews.bg/temida/bencho-benchev-s-obvinenie-za-ukrivane-na-mitio-ochite-685917.html", "text": "Зам.-председателят на Общинския съвет на Бургас Бенчо Бенчев ще бъде обвинен за лично укривателство на Димитър Желязков - Митьо Очите.Следственият отдел в града образува досъдебно производство за оказаната от него помощ на Очите да се укрие за периода 2-5 август в Истанбул.Бенчев още не е потърсил правна помощ, каза неговият адвокат Бойчо Боев, цитиран от БНР.Говорителят на Апелативната прокуратура в Бургас Йовита Григорова заяви, че Бенчев лично е получил призовката си днес. Той трябва да се яви в следствието в срок от три дни, за му бъде повдигнато обвинение.Ако бъде признат за виновен, Бенчев може да получи наказание до 5 години затвор.", "date": "2018.08.08", "title": "Бенчо Бенчев с обвинение за укриване на Митьо Очите"}
{"url": "https://offnews.bg/sviat/rajanear-otmenia-stotitci-poleti-v-petak-zaradi-poredna-stachka-685920.html", "text": "Нискотарифната авиокомпания \"Райънеър\" отмени 146 полета из цяла Европа заради стачка на пилотите.Отменените полети са за 10 август - петък, когато са предвидени и протестните действия на служителите на компанията. Пилотите от Ирландия, Швеция, Белгия, Германия и Холандия ще започнат стачката си в 01.01 часа по Гринуич, а исканията им са свързани с увеличение на заплащането и подобряване на условията на труд.Тъй като пилотите на компанията, базирани в Холандия, се включиха в стачната вълна днес, се очаква обявяването на множество отменени полети от и до страната.Очаква се над 25 хил. клиенти да бъдат засегнати. От компанията заявиха, че пътниците от вече обявените отменени полети са информирани. На тях е предложено безплатно презаверяване на билетите.", "date": "2018.08.08", "title": "'Райънеър' отменя стотици полети в петък заради поредна стачка"}
{"url": "https://offnews.bg/zvezdi/andzhelina-dzholi-se-oplaka-pred-sada-che-brad-pit-ne-plashta-izdazhk-685873.html", "text": "Анджелина Джоли се оплака пред съда, че Брад Пит не плаща договорената сума по издръжката на децата им, информира CNN.С този мотив Джоли е поискала разводът им да бъде ускорен, а адвокатът й е внесъл искане процедурата да приключи до края на тази година. \"Пит има законово задължение да плаща помощи за децата, а към момента не е изплатил почти нищо\", заяви адвокатът на актрисата. Джоли е поискала от съда да задължи Пит да плати парите. \"Неофициалната договорка относно изплащането на разходите за деца не е изпълнявана от повече от година и половина\", пише още в документите. Адвокатът на Пит обаче твърди, че това не е вярно и той изплаща редовно договорените суми.Пит и Джоли се разделиха през септември 2016 година след две години брак и почти 10-годишна връзка. Двойката има шест деца, като три от тях за осиновени. Джоли поиска пълно попечителство над децата, но съдът определи искането й за нездравословно за децата.", "date": "2018.08.08", "title": "Анджелина Джоли се оплака пред съда, че Брад Пит не плаща издъжката на децата им"}
{"url": "https://offnews.bg/obshtestvo/firmata-svarzana-s-ochite-rakovodena-ot-bivsh-shef-v-mvr-i-s-obshte-685923.html", "text": "Охранителната фирма „Аркус Секюрити”, в която арестуваният в Истанбул Димитър Желязков-Митьо Очите е работил като консултант, се управлява от бившия шеф в \"Криминална полиция\" Иван Владимиров, съобщи Нова тв.Зам.-председателят на Общинския съвет на Бургас Бенчо Бенчев, който ще бъде обвинен за лично укривателство на Димитър Желязков - Митьо Очите в Истанбул, пък е съдружник във фирмата, спечелила близо четвърт милион лева от обществени поръчки.Владимиров е работил към областната дирекция на МВР в Бургас, а синът му е заместник-директор на Бургаския затвор, докато неговата сестра е юрисконсулт към МВР-Бургас.По думите на Владимиров, Очите намирал обекти за охраняване. Бенчев пък му бил съдружник, заедно с Георги Дросев.Двамата придобиват акции след показния разстрел на гард на Желязков пред дискотека преди две години, уточнява телевизията.Фирмата работи с държавни институции и общини. От община Несебър спечелила близо 100 000 лв., а от община Айтос - 70 000 лв. за охрана на различни обекти.По-рано днес стана ясно, че Апелативната прокуратура в Бургас ще повдигне обвинение на Бенчев за лично укривателство на Димитър Желязков.Седми ден пък продължава издирването Пейо Янков - общинар от Несебър, приближен на Очите.", "date": "2018.08.08", "title": "Фирмата, свързана с Очите - ръководена от бивш шеф в МВР и с обществени поръчки за четвърт милион"}
{"url": "https://offnews.bg/politika/kaloian-pargov-iavno-i-remontat-na-graf-ignatiev-blesti-s-nedomisli-685907.html", "text": "Недопустимо е да се правят промени в първоначалния план за ремонта на ул. „Граф Игнатиев“, без да бъдат предварително обявени и съгласувани със заинтересованите страни. Явно и този ремонт „блести“ с недомислици. Това каза лидерът на БСП – София и председател на групата на социалистите в СОС Калоян Паргов по повод на сигнал от граждани, живеещи на ул. „Луи Леже“ в частта й, която граничи с ул. „Граф Игнатиев“.Те са алармирали, че в хода на строителните работи мястото за контейнерите за боклук е преместено непосредствено пред входа на кооперацията и в момента там се изграждат бетонни ями.Според гражданите мястото е крайно неподходящо от санитарно-хигиенна гледна точка и по отношение на безопасността на хората. Поставянето на контейнерите точно пред входа на кооперацията, под прозорците на апартамента на партерния етаж и пред входа на магазина ще влоши изключително много качеството на живот на обитателите на жилищата и работещите в магазина. Близостта на контейнерите до задния вход и двора на Шесто основно училище „Граф Н. П. Игнатиев“ ще създаде опасност и за здравето и хигиената на децата. В тази си част ул. „Луи Леже“ е без изход и освен че ще бъде затруднено извозването на боклука, ще бъде проблемно влизането на линейки и пожарни коли, което е от особено значение, предвид близостта на училището.Общинските съветници от БСП призовават Столична община и лично кметът Фандъкова да изпълнят задълженията си, като стриктно проследят дали точно се изпълнява проекта и качествено се извършват строително-ремонтните дейности на ул. „Граф Игнатиев“ и конкретно да се ангажират казуса на ул. „Луи Леже“ №10 – преместване мястото на контейнерите за боклук на подходящо за целта, за да не се застрашава безопасността и свободното придвижване на гражданите.", "date": "2018.08.08", "title": "Калоян Паргов: Явно и ремонтът на Граф Игнатиев 'блести' с недомислици"}
{"url": "https://offnews.bg/obshtestvo/ivancheva-ostava-v-bolnitcata-do-utre-shte-j-praviat-skener-685875.html", "text": "Десислава Иванчева остава в ендокринологията в сградата на Майчин дом на Александровска болница, няма да бъде изписана днес, съобщи бившият пиар на община Младост Петър Кърджилов. Иванчева ще бъде изписана утре в 14 часа, тъй като днес ще й правят ядрено магнитен резонанс. Обвинената във взимане на подкуп като кмет на \"Младост\" влезе в болницата с белезници на ръцете и краката, оковаването й предизвика лавина от възмущение в социалните мрежи и стана повод да излезе на бял свят информацията, че тази практика се прилага в цялата страна при конвой на арестанти до лечебно заведение. Днес изписват Иванчева в 14 часа от Ендокринологията на ул. \"Здраве\". Елате, ако не ви е страх от звъна на оковите!, призова по-рано днес във фейсбук общинската съветничка от ДСБ Марта Георгиева. ", "date": "2018.08.08", "title": "Иванчева остава в болницата до утре, ще й правят скенер"}
{"url": "https://offnews.bg/obshtestvo/selskostopanski-rabotnitci-v-italia-na-protest-ne-sme-robi-685903.html", "text": "Стотици селскостопански работници, които събират реколтата от домати в Южна Италия, обявиха стачка. Те протестираха днес с искане за повече уважение след смъртта на 16 техни колеги при две пътни катастрофи, предаде Франс прес.\"Ние не сме роби, не на експлоатацията\", скандираха сутринта демонстрантите, информира БТА.В италианската провинция Фоджа, в южната област Пулия, хиляди африканци, а също и поляци, българи и румънци цяло лято берат домати под жаркото слънце. Въпреки че почти всички работници пребивават в Италия законно, малцина са онези, които се ползват от изискваните от закона условия на труд и заплащане. Много от тях са принудени да живеят в бидонвили и зависят от посредници, които често са свързани с мафията, отбелязва агенцията.Шестнайсет души загинаха и четирима бяха тежко ранени през изминалите дни при две катастрофи на микробуси, превозващи чужденци, работещи в земеделието.При едната от тях, в края на работния ден на 6 август, четиринайсет сезонни работници \"са пътували натъпкани в бял микробус с българска регистрация, който в най-добрия случай е бил предвиден да превозва осем души\", пише в. \"Кориере дела сера\". Те са се сблъскали с тежкотоварен камион и при катастрофата са загинали 12 души.", "date": "2018.08.08", "title": "Селскостопански работници в Италия на протест: Не сме роби"}
{"url": "https://offnews.bg/politika/kabinetat-otpusna-1-6-mln-leva-za-otkrivane-na-posolstvo-v-riad-685902.html", "text": "Правителството отпусна 1 612 510 лв. за откриване на Посолство на Република България в Рияд, Кралство Саудитска Арабия.В рамките на визитата на министър-председателя Бойко Борисов в Кралството през ноември 2017 г. са изразени конкретните измерения за откриване на българско посолство в саудитската столица.Приоритет в двустранните отношения между Република България и Кралство Саудитска Арабия е привличането на инвестиции в България, както и стимулирането на контактите между представителите на бизнеса на двете държави.За да бъдат изпълнени заложените цели, посолството ни в саудитската столица ще се състои освен от политическа и консулска служба, и от служба по търговско-икономическите въпроси.", "date": "2018.08.08", "title": "Кабинетът отпусна 1,6 млн. лева за откриване на посолство в Рияд"}
{"url": "https://offnews.bg/politika/vremennata-komisia-za-signalite-na-bosia-se-sabira-v-ponedelnik-685877.html", "text": "Временната анкетна комисия в Народното събрание, която разглежда сигналите на Николай Колев - Босия за злоупотреби при получаването на шофьорски книжки, ще се събере на извънредно заседание в понеделник.В момента депутатите са в лятна ваканция и нямат заседания, комисиите към парламента също не се събират. На сайта на Народното събрание обаче е обявено, че комисията за Босия ще заседава на 13 август. Досега тя е имала две заседания. От 55 дни Босия гладува с искане за оставката на транспортния министър Ивайло Московски и за разпускане на Народното събрание. Според пост на Пламен Даракчиев вчера Босия е обявил, че ще спре гладната стачка, ако правителството падне. ", "date": "2018.08.08", "title": "Временната комисия за сигналите на Босия се събира в понеделник"}
{"url": "https://offnews.bg/obshtestvo/nimh-spira-prognozata-za-vremeto-ako-ne-uspee-da-plati-smetkite-si-685874.html", "text": "\"Прогнозите за времето няма да спрат заради протеста на синоптиците и заради безотговорност, а просто може да се окаже, че няма как да платим ток и комуникации. Комуникациите при нас са от изключително важно значение. Когато информацията за това какво се случва в атмосферата във всеки един момент не достигне до нас, ние няма какво да предаваме\".Това заяви Анастасия Стойчева от Националния институт по метеорология и хидрология пред БНР.Вчера, след като тримесечните протести на НИМХ заради липсата на адекватно финансиране за Института от страна на ръководството на Академията не дадоха резултат, НИМХ изпрати публикува отворено писмо до премиера Бойко Борисов.В него метеоролозите поискаха отделянето на НИМХ от структурата на БАН и преминаването му към Министерството на образованието и науката. Ето какво още се казва в него:\"Разговорът с ръководството на БАН остана в миналото, след като всичко, което се опитахме да обясним около нашата дейност и около това как трябва да бъде финансирана, как да се грижи БАН за нея, остана неразбрано, нечуто, даже смея да твърдя, че получихме и рестрикционни действия в тази посока. Нищо от това, което обещаваха – че ще предприемат мерки за това как през следващата година вече няма да имаме такива проблеми, а още на 2 юли на последното Общо събрание гласуваха разпределението на средствата и за следващата година да бъде по същия начин. Изчаквахме, изчаквахме и стигнахме до вчерашния ден, в който трябваше да предприемем нещо. Не може непрекъснато да отлагаме в бъдещето нещо, което иска спешни мерки\", каза Стойчева.Според нея става въпрос за тенденциозно отношение към института:\"Когато един орган, който управлява едни средства, ги насочва в посоки, които не удовлетворяват или не стигат до резултат, който би трябвало да имат, това означава, че този орган не е компетентен да управлява тези средства\".Тя е категорична, че НИМХ не може да оцелее в БАН.\"Имаме млади хора, които наистина харесват професията. Знаят защо работят – наистина виждат резултатите от своя труд. Когато обаче това не е оценено достатъчно, няма как да бъде стимул. /…/ Няма как да задържим хората в института. Бяхме повече синоптици, намаляваме и работим с извънреден труд, а това също е до определен момент. Нямаме много време. Напускат хората заради ниското възнаграждение. Как можеш да издържаш семейството си с под 600 лв. основна заплата?“.", "date": "2018.08.08", "title": "НИМХ спира прогнозата за времето, ако не успее да плати сметките си"}
{"url": "https://offnews.bg/112/pian-i-drogiran-pomete-6-zheni-v-kiten-685878.html", "text": "Пиян и дрогиран шофьор е налетял върху шестима пешеходци в Китен, съобщиха от МВР-Бургас. Инцидентът е станал близо до почивна база \"Морско утро\" около 21 часа снощи. При десен завой 31-годишният шофьор, който карал БМВ със софийска регистрация с превишена скорост, помел шест момичета и се обърнал на таван.С автомобила се придвижвали и двамата софиянци В.А., 37 годишен, и И.Ф., 33 годишен. От катастрофата са пострадали пешеходците : Я.Л., 17-годишна от Лом / транспортирана до болница „Бургасмед” с фрактура на шиен прешлен/, 17-годишните момичета Г.Г. и Н.К., и двете от Лом / транспортирани до болница „Бургасмед” с травматичен шок/, Е.Г., 18-годишна от Лом, С.Я., 18-годишна и сестра й – В.Я., 15-годишна, и трите от Лом / прегледани на място от медицински екип на Центъра за спешна помощ в Царево и освободени/.Водачът на автомобила – Д.С., с деветгодишен шофьорски стаж, е тестван за употреба на алкохол, като дрегера отчел положителна проба - 0,92 промила. Тестван е и за употреба на наркотични или упойващи вещества, като апарата отчел положителна проба за употреба на амфетамин. Задържан е за срок от 24 часа. По случая е образувано досъдебно производство.", "date": "2018.08.08", "title": "Пиян и дрогиран помете 6 жени в Китен"}
{"url": "https://offnews.bg/gimnastika/neshka-robeva-s-priziv-kam-iliana-raeva-ne-pogubvajte-neviana-685882.html", "text": "Легендарната треньорка Нешка Робева отправи призив към шефката на федерацията по художествена гимнастика Илиана Раева и главния мениджър Бранимира Маркова да преразгледат решението Невяна Владинова да участва само на три уреда на световното първенство в София.От трите български гимнастички на Световното единствено Катрин Тасева ще участва и на 4-те уреда, докато Невяна Владинова и Боряна Калейн ще играят само 3 съчетания.Всяка страна има право на 10 съчетания, които може да разпредели между 3 или 4 състезателки. За класирането в многобоя се вземат най-добрите 3 оценки от 4-те възможни съчетания. Така Катрин Тасева има право на грешка в едно от изпълненията си, докато другите ни две участнички няма да имат този лукс.За сметка на това Боряна Калейн също има шанс за класиране, какъвто не би имала, ако Невяна играе четвърто съчетание.Сред най-добрите 24 в многобоя се класират само по 2 състезателки от страна. Т.е. третата по сила българка отпада от класирането, дори да е изпреварила много от съперничките си от други държави.Ето точните думи на Нешка Робева във Фейсбук, с които призова да се промени решението на Щаба:", "date": "2018.08.08", "title": "Нешка Робева с призив към Илиана Раева: Не погубвайте Невяна"}
{"url": "https://offnews.bg/obshtestvo/81-km-ot-telenata-ograda-sreshtu-divi-svine-po-granitcata-s-rumania-ve-685879.html", "text": "81 км от телената ограда срещу диви свине по сухоземната граница с Румъния вече са изградени, съобщиха от Министерството на земеделието.Разнесени са коловете, върху които се поставя бодливата тел по дължината на 90% от общо 133-те километра между Силистра и Дуранкулак. По оградата се работи едновременно на 6 места – 2 в Силистренска и 4 в Добричка област.От следващата седмица започват и регулярните доставки на режещата тел „Бруно“, с която ще бъде подсилена оградата. Първата доставка на 35 км тел е предвидена за началото на другата седмица.На местата, където все още няма изградена ограда продължават денонощните дежурства на патрули, които имат за цел да не допуснат навлизането на диви прасета от Румъния.Министерството на земеделието, храните и горите лично следи за бързото изграждане на оградата, посочват от ведомството.", "date": "2018.08.08", "title": "81 км от телената ограда срещу диви свине по границата с Румъния вече са готови"}
{"url": "https://offnews.bg/sviat/sanktciite-na-sasht-sreshtu-iran-mozhe-da-zasiliat-nestabilnostta-v-re-685884.html", "text": "Германският външен министър Хайко Маас предупреди днес, че решението на САЩ отново да наложат санкции срещу Иран може да засили нестабилността в региона, предаде ДПА, цитирана от БТА.В интервю за германския в. \"Пасауер нойе пресе\" Маас определи като \"грешка\" решението на САЩ да се изтеглят от ядреното споразумение с Иран, тъй като сделката е много по-добра от всяка алтернатива.\"Ние се борим за споразумението, защото е в интерес на нашата безопасност да донесем сигурност и прозрачност в региона\", каза той.Някои хора в правителството на американския президент Доналд Тръмп твърдят, че новите санкции ще доведат до политическа промяна, но Маас предупреди, че предишните примери за \"смяна на режима\" в Ирак и Либия са създали още по-големи проблеми.", "date": "2018.08.08", "title": "Санкциите на САЩ срещу Иран може да засилят нестабилността в региона, предупреди Берлин"}
{"url": "https://offnews.bg/obshtestvo/razbivaneto-na-igrishteto-do-unss-niama-da-zasegne-studentite-te-tren-685885.html", "text": "Разрушаването на едно от футболните игрища до УНСС в Студентски град в София няма да засегне спорта на студентите от университета. Те не тренират там, увериха от икономическото висше училище.Спортната база, използвана от студентите от УНСС и Лесотехническия университет, се намира зад терена на бул. \"8-ми декември\", на който се планира строежа на сграда. Става въпрос за комплекса \"Бонсист\", който има зали за баскетбол, волейбол, футбол, фитнес, тенис на корт, тенис на маса, аеробика, каланетика. В него са и кабинетите на преподавателите по отделните видове спорт.Частният имот, на който ще се строи, е на фирмата Барокко. Тя го придобила през 2008 г. - купила го от собственици на реституирани имоти.В район \"Студентски\" няма получено от направление \"Архитектура и градоустройство\" разрешение за строеж, но в НАГ е постъпило и е допуснато искане от М.Д. Строй, част от Барокко, собственост на Цветомир Владимиров и съдружника му Ясен Яков, за изработване на работен устройствен план със спазване заложените в ПУП параметри.Цветомир Пламенов Владимиров е собственик или съсобственик в 23 фирми: \"Билд инвест 274\" ООД, \"Блу билд 76\" ЕООД, \"Барокко билд\" ООД, \"Барокко секюрити\" ООД, \"ЦВ 03\" ЕООД, \"Цветстрой\" ЕООД, \"Цветстрой 76\" ЕООД, \"Барокко студио\" ООД, \"МД строй 3000\" ЕООД, \"Блу билд\" ЕООД, \"Блу апартментс\" ЕООД, \"Апартментс ризорт-Тодоров .АРТ\" ЕООД, \"Маунтин пропърти 1970\" ЕООД, \"Хоум инвест 4114\" ЕООД, \"Нау хоум 4112\" ЕООД, \"Нау хоум 4114\", \"Евро дорс 2017\" ЕООД, \"Билд Апартмънтс\" ООД, \"ЦВ 01\" ЕООД, \"ЦВ 05\" ЕООД, \"ЦВ 04\" ЕООД, \"ЦВ 02\" ЕООД \"ЦВ 06\" ЕООД.В списъка с дружествата, на които е или е бил управител (общо 38) фигурира и сдружение \"Футболен клуб \"Барокко\".", "date": "2018.08.08", "title": "Разбиването на игрището до УНСС няма да засегне студентите, те тренират другаде"}
{"url": "https://offnews.bg/sviat/nov-pozhar-gori-v-atika-685876.html", "text": "Нов пожар гори от сутринта в областта Атика, Гърция. Пламъците са започнали в селището Неа Макри, в източната част на областта.От 6:40 часа местно време тази сутрин 3 пожарни автомобила и 1 хеликоптер се борят с горския пожар, съобщи агенция МИА, цитирана от Нова тв.Неа Макри се намира много близо до населените места, които бяха засегнати от опустошителните пожари на 23 юли, отнели живота на над 90 души.Според прогнозата за опасност от пожари, публикувана от Генералната служба за гражданска защита на Гърция, за днес областта Атика, заедно с полуостров Евия и островите Скирос, Лесбос, Хиос, Самос и Икария са в оранжев цвят , т.е. с много висока степен на опасност (четвърта категория) от появата на пожари.", "date": "2018.08.08", "title": "Нов пожар гори в Атика"}
{"url": "https://offnews.bg/bojni/kubrat-pulev-i-hiui-fiuri-se-razbraha-za-sblasak-v-sofia-685886.html", "text": "Звездата ни в профибокса Кубрат Пулев и  Хюи Фюри ще се изправят един срещу друг в София, за да определят кой ще е следващият съперник на Антъни Джошуа по линия на IBF. Двамата се очаква да подпишат договор за битката през октомври, без да се стигне до търг.От международната федерация обявиха 9 август за датата, на която трябва да се проведе наддаването за организация на сблъсъка. Според най-успешния български мениджър в професионалния бокс Ивайло Гоцев обаче до такъв едва ли ще се стигне.\"Помагам в преговорите между двата лагера. Индикациите са, че двете страни ще подпишат договора, преди да се стигне до търг. Желанието ни е да избегнем наддаването на 9-и. Очаквайте подробности в близките часове, но по всичко личи, че търг няма да има. И двамата искат този мач и съм убеден, че ще организираме невиждано шоу в София.Тепърва ще бъдат съобщени много интересни неща около тази галавечер, която ще се проведе в \"Арена Армеец\". В нея ще участва и Тервел Пулев. Там обаче търг ще има. Съвпадение е, че той отново е на 9 август, но е в Европа. Ще направим необходимото, за да може да го спечелим и Тервел да боксира за европейската титла в София\", каза за \"Тема Спорт\" от САЩ Ивайло Гоцев, който е част от ръководството на промоутърската компания \"Епик\".Именно тази агенция спечели последните два търга с участието на Кубрат Пулев - за мачове с Дилиън Уайт и Джарел Милър. И двамата обаче се оттеглиха от битка с Кобрата в София.Предвид близките отношения на Гоцев с братя Пулеви е логично да се помисли и че много скоро те ще станат негови боксьори. Договорът на Кубрат със \"Зауерланд\" изтича в края на годината.\"Не мога да коментирам този въпрос. Истината е, че аз съм в отлични отношения, приятелски, с Кубрат и Тервел. Помагам им с най-добри чувства и винаги ще го правя. Очаквайте обаче много интересни новини до края на годината. Когато му дойде времето, всичко ще бъде обявено и хората, които се интересуват, а съм сигурен, че те не са никак малко, ще получат нужната информация\", допълни Гоцев.", "date": "2018.08.08", "title": "Кубрат Пулев и Хюи Фюри се разбраха за сблъсък в София"}
{"url": "https://offnews.bg/futbol/real-madrid-pravi-benefis-na-ronaldo-685914.html", "text": "В офисите на Реал Мадрид обмислят активно идеята за организирането на един бенефис на бившата си голяма звезда Кристиано Роналдо.33-годишният португалец изненадващо напусна и се присъедини към италианския хегемон Ювентус след края на Мондиал 2018. Именно с мач Реал Мадрид - Ювентус \"белите\" смятат да кажат едно достойно \"благодаря\" на Роналдо, който изкара девет фантастични години на \"Сантяго Бернабеу\", като спечели всички възможни клубни и индивидуални трофеи.Тъй като графиците и на двата клуба са заети дълго напред, то се обмисля подобен мач да се изиграе през лятото на 2019 година в рамките на предсезонния турнир за купата \"Бернабеу\".През тази година Реал ще играе с Милан и именно затова италианците отказаха в последния момент идване в София за двубоя с Левски по повод 75-годишнината от рождението на клубната легенда Георги Аспарухов.Междувременно Роналдо се наслаждава на последните почивни дни преди сезона, като заведе приятелката си Джорджина Родригес в испанския курорт Ибиса. Папараци заснеха кадри как той я бута във водата от борда на яхта, но тя няма нищо против.", "date": "2018.08.08", "title": "Реал Мадрид прави бенефис на Роналдо"}
{"url": "https://offnews.bg/futbol/poveche-ot-25-000-cherveni-fenove-shte-podkrepiat-tcska-sreshtu-kope-685889.html", "text": "Повече от 25 000 зрители ще присъстват на мача от третия кръг на Лига Европа между ЦСКА и Копенхаген в четвъртък от 20:45 часа на Националния стадион \"Васил Левски\", пише \"Тема спорт\".Интересът към сблъсъка е много висок, като до края на работния ден вчера бяха изкупени малко над 12 000 билета. Пропуските са налични във фен магазина на \"Българска армия\", касите на националния стадион и мрежата на Тикетпро в цялата страна.Първият двубой между ЦСКА и Копенхаген ще бъде излъчен по БНТ, за разлика от двубоите с Рига и Адмира, които вървяха по Диема спорт.Треньорът на \"червените\" Нестор Ел Маестро пък отправи призив към феновете да посетят мача, а днес от 16:00 часа ще даде пресконференция по повод мача с датчаните.", "date": "2018.08.08", "title": "Повече от 25 000 'червени' фенове ще подкрепят ЦСКА срещу Копенхаген"}
{"url": "https://offnews.bg/futbol/kokala-stoianovich-shte-preobrazi-levski-685892.html", "text": "Бившият футболист и треньор на Левски Емил Велев-Кокала даде е положително настроен към новия наставник на \"сините\" Славиша Стоянович.Велев, който ръководеше тима при последната титла на подуянци, беше сред най-големите противници на италианеца Делио Роси, отчасти и защото той беше предпочетен пред близкия му израелски специалист Авраам Грант.\"Стоянович ще преобрази отбора, но това няма да стане с магическа пръчка. След уволнението на Роси телефонът ми прегря от обаждания и всеки ме питаше дали ще ставам треньор на Левски. Аз преговори с ръководителите не съм водил, дори не се познавам лично със собственика Спас Русев.Левски изтегли късата клечка с Роси. Грант имаше ясна идея как да направи клуба успешен. Той нямаше да доведе чужденци в щаба си и щеше да играе с много повече българи, отколкото сега\", казва Велев пред “Канал 3”.", "date": "2018.08.08", "title": "Кокала: Стоянович ще преобрази Левски"}
{"url": "https://offnews.bg/politika/ninova-borisov-malchi-za-dumite-na-zaev-che-ilindenskoto-vastanie-e-685890.html", "text": "\"Изчаках няколко дни премиерът да реагира на думите на македонския му колега Зоран Заев, че \"Илинденското въстание е македонско\", но той мълчи и до днес\".Това написа във Фейсбук председателят на БСП Корнелия Нинова.\"Затова поемам отговорността да кажа следното: личното ми приятелство с г-н Заев, общите идеи и съвместната работа между БСП и СДСМ, общото бъдеще на двете страни като част от Европейския съюз и НАТО са много важни и ние държим на тях, но историческата истина е една и не може да бъде пренебрегвана и преиначавана\".Тя подчерта, че разбира сложната вътрешнополитическа ситуация в Република Македония, предстоящия референдум и деликатните баланси, но подчерта, че те не трябва да се решават за сметка на България и да не се поставят на изпитание крехките основи на добросъседството, градени с труд и надежда през последната година. „Призовавам премиера Борисов да се откаже от политиката на мълчаливо съгласие с такива изявления, защото по-късно това може да се върне като бумеранг срещу България“, заявява още Нинова.", "date": "2018.08.08", "title": "Нинова: Борисов мълчи за думите на Заев, че 'Илинденското въстание е македонско'"}
{"url": "https://offnews.bg/obshtestvo/snimki-na-film-promeniat-dvizhenieto-v-chasti-ot-sofia-685769.html", "text": "Снимки на филм налагат промени в движението в столицата от днес до края на месеца, съобщи Столична община. Забраняват се престоят и паркирането на пътни превозни средства с изключение на автомобилите на снимачния екип и извън местата в режим на платено паркиране „служебен абонамент”, както следва:12.00 до 19.30 часа на 08.08.2018 г. на ул. „Ген. Гурко” между бул. „Васил Левски” и бул. „Евлоги и Христо Георгиеви”, от страната на Княжеска градина – 6 /шест/ паркоместа. От 10.00 до 16.00 часа на 08.08.2018 г. на ул. „Юрий Венелин” между бул. „Васил Левски” и ул. „Цар Шишман” – 3 /три/ паркоместа.От 14.00 до 24.00 часа на 10.08.2018 г. и от 14.00 до 24.00 часа на 11.08.2018 г. на ул. „Георг Вашингтон” между ул. „Трапезица” и ул. „Пиротска” – 6 /шест/ паркоместа.От 07.00 до 19.00 часа на 16.08.2018 г. на ул. „Св. Климент Охридски” между ул. „Шипка” и локалното пътно платно на бул. „Цар Освободител” – 6 /шест/ паркоместа.От 06.00 до 11.00 часа на 08.08.2018 г. на ул. „Стара планина” между ул. „Париж” и ул. „11-ти август” – 6 /шест/ паркоместа. От 07.00 до 19.00 часа на 18.08.2018 г. на ул. „Хаджи Димитър” между бул. „Васил Левски” и ул. „Цар Шишман” – 6 /шест/ паркоместа. От 07.00 до 19.00 часа на 18.08.2018 г. на ул. „Цар Шишман” между ул. „Аксаков” и ул. „Хаджи Димитър” – 3 /три/ паркоместа. От 07.00 до 19.00 часа на 19.08.2018 г. на ул. „Цар Шишман” между ул. „Хаджи Димитър” и ул. „Славянска” – 3 /три/ паркоместа. От 07.00 до 19.00 часа на 18.08.2018 г. на пл. „Позитано”, пред СБА, между ул. „Три уши” и ул. „Позитано” – 6 /шест/ паркоместа. От 11.00 до 23.00 часа на 21.08.2018 г. на ул. „Христо Белчев” между ул. „Алабин” и ул. „Иван Денкоглу” – 6 /шест/ паркоместа. От 11.00 до 24.00 часа на 23.08.2018 г. на ул. „Ангел Кънчев” между ул. „Иван Денкоглу” и ул. „Солунска” – 6 /шест/ паркоместа. От 18.00 часа на 25.08.2018 г. до 06.00 часа на 26.08.2018 г. на ул. „13-ти март” между ул. „6-ти септември” и ул. „Любен Каравелов” – 6 /шест/ паркоместа. От 07.00 до 19.00 часа на 30.08.2018 г. и от 07.00 до 12.00 часа на 31.08.2018 г. на бул. „Кн. Мария Луиза” № 102А – 6 /шест/ паркоместа.Забранява се влизането на пътни превозни средства за максимум от 1 /една/ минута за заснемане на кадър, както следва: От 08.00 до 19.00 часа на 18.08.2018 г по ул. „Цар Шишман” между ул. „Аксаков” и ул. „Хаджи Димитър” .. От 07.00 до 19.00 часа на 19.08.2018 г. па ул. „Цар Самуил” между ул. „Позитано” и ул. „Алабин”.", "date": "2018.08.08", "title": "Снимки на филм променят движението в части от София"}
{"url": "https://offnews.bg/tenis/grigor-dimitrov-se-zavarna-na-pobednia-pat-video-685859.html", "text": "Най-добрият ни тенисист Григор Димитров зарадва почитателите си с победа над сериозен съперник. 27-годишният българин сломи съпротивата на испанския левичар Фернандо Вердаско във втория кръг на турнира Мастърс в Торонто.Българинът изоставаше с един сет, след като загуби първия с 4:6, но след това изравни резултата след 6:2, а при 4:4 в третия мачът беше прекъснат заради дъжд. След повече от два часа пауза играта беше подновена. Българинът спечели подаването си за 5:4, а после изпусна мачбол – 5:5.Стигна се до тайбрек, в който Димитров победи със 7:5, като последната точка дойде след продължително разиграване с 35 удара, но накрая Вердаско пресили удар по правата, който излезе в аут. Така балансът между двамата тенисисти вече е изравнен 3-3 победи.Победата е особено сладка, тъй като Григор вече на два пъти през този сезон се препъваше срещу Вердаско - в Индиън Уелс и Маями. На трибуните в Торонто имаше много българи, които подкрепяха хасковлията до последно, а в ложата му беше и треньорът Дани Валверду, с което категорично беше сложен край на спекулацията, че двамата с Димитров са се разделили.Ето и последната точка от мача:", "date": "2018.08.08", "title": "Григор Димитров се завърна на победния път (видео)"}
{"url": "https://offnews.bg/ikonomika/gaspacho-s-balgarski-bio-domati-na-fermerskia-festival-dnes-685840.html", "text": "Днешният Фермерски фестивал е посветен на био доматите. Ферма „Бесика“ е основана през 2012 година, био сертифицирана е от 2015 година. Идеята на Георги Маджаров, инженер по електроника, да се захване с фермерство, дошла след… след изкачване на върхове в Алпите, когато вижда и се влюбва в малките планински селца там. Освен хубави домати „Бесика“ гледат още чушки, салати, рукола, репички, зелен боб и други сезонни зеленчуци, босилек и други подправки. Фестивалът „От нашата ферма – с любов за вас!“ се организира всяка сряда от 10,30 до 18,30 часа пред Министерството на земеделието.Фестивалът предлага разнообразни фермерски и занаятчийски храни на малки производители от страната: краве, овче, биволско и козе сирене и кисело мляко, кашкавал, мед и пчелни продукти, сладка и сиропи, яйца, прясно месо, занаятчийски хляб, ядки, печена тиква и тиквени семки, био вино, био оцет, био чай, био гъби шийтаке, сезонни плодове и зеленчуци, пресни и сушени билки и подправки, козметика, цветя… Редовно гостуват производители на сувенири и бижута.Запазена марка на Фестивала са демонстрациите и дегустациите на фермерски храни и рецепти.Проектът Фестивал „От нашата ферма – с любов за вас!“ се организира от Фондацията за биологично земеделие БИОСЕЛЕНА в партньорство с Район „Красно село“ и Сдружение „За Земята“ , както и с финансовата подкрепа на Програма Европа – 2018 на Столична община.Всички фермери и производители са регистрирани по наредбите 3 и 26 на Министерството на земеделието, храните и горите или по Закона за храните. Много от тях в районите от Натура 2000 в Западна и Централна Стара планина са подкрепени от проекта „За Балкана и хората“ на Българо-швейцарската програма за сътрудничество.", "date": "2018.08.08", "title": "Гаспачо с български био домати на Фермерския фестивал днес"}
{"url": "https://offnews.bg/obshtestvo/zhegata-prodalzhava-oblatci-shte-skrivat-slantceto-sled-obiad-685853.html", "text": "Жега и днес, прогнозират синоптиците. След обяд обаче облаци ще скриват слънцето от време навреме, а на отделни места ще падне и разхлаждащ кратък дъжд.  Максималните температури ще са между 30 и 35 градуса. Времето ще е идеално за плаж, краткотрайни превалявания са възможни по южното черноморие. Ще духа до умерен североизточен вятър. Максималните температури ще са 29-31 градуса, а сред вълните от 2- 3 бала термометрите ще се качат до 28 градуса. Над планините ще преобладава слънчево време. След обяд ще има временни увеличения на облачността, но само на отделни места ще превали. Ще духа умерен до силен вятър от изток-североизток. Максималната температура на височина 1200 метра ще е около 22, на 2000 метра – около 15 градуса, според прогнозата на НИМХ. Времето ще се задържи без промяна до края на седмицата, температурите леко ще се понижат. Столична община организира раздаване на минерална вода на няколко пункта в столицата - от 13:30 ч. пред храм \"Св. Неделя\" и на Орлов мост – при езерото \"Ариана\".Вчера 62-ма души, сред които и деца, са колабирали в София заради високите температури, съобщиха от Центъра за спешна медицинска помощ.От Гражданска защита пък призовават хората да бъдат изключително внимателни при боравенето с огън на открито, тъй като високите температури и сухото време са предпоставка за пожари.", "date": "2018.08.08", "title": "Жегата продължава, облаци ще скриват слънцето след обяд"}
{"url": "https://offnews.bg/obshtestvo/emilian-i-trendafil-cherpiat-dnes-ako-iskat-685746.html", "text": "Православната църква почита днес Свети Емилиан изповедник, еп. Казически, и Св. Трендафил Загорски. Имен ден празнуват Емилиан и Емил, както и женските производни на имената. Те могат да честват своето име още на 30 май, както и на 18 юли, а Трендафил избира да черпи между днес и Цветница.Емилиан е латинско име, което означава съперник. Емилиан бил епископ в гр. Кизик по времето на иконобореца император Лъв Арменец. Той не искал да се подчини на царската заповед да изхвърли св. икони от църквите, бил пратен на заточение заедно с други православни епископи.В изгнание св. Емилиан прекарал пет години и изтърпял много мъки и унижения заради Христа. Умрял като изгнаник в 820 година.Св. мъченик Трендафил Загорски бил роден през 1663 г. в Загора Магнесийска, близо до град Волос. Още младеж, 18-годишен станал моряк на един кораб. Наскоро турците го заловили и започнали да го насилват да се отрече от християнската си вяра и да стане мюсюлманин. Трендафил бил подложен на различни мъчения в Цариград, но смело понесъл страданията. Мъчителите му го убили на 8 август 1680 г.", "date": "2018.08.08", "title": "Емилиан и Трендафил черпят днес, ако искат"}
{"url": "https://offnews.bg/obshtestvo/izpisvat-ivancheva-dnes-savetnik-ot-dsb-elate-ako-ne-vi-e-strah-ot-685863.html", "text": "Десислава Иванчева, обвинена във взимане на подкуп като кмет на \"Младост\", която бе приета в ендокринологията в сградата на Майчин дом на Александровска на 1 август за изследвания, ще бъде изписана днес. Иванчева влезе в болницата с белезници на ръцете и краката, оковаването й предизвика лавина от възмущение в социалните мрежи и повод да излезе на бял свят информацията, че тази практика се прилага в цялата страна при конвой на арестанти до лечебно заведение. Днес изписват Иванчева в 14 часа от Ендокринологията на ул. \"Здраве\". Елате, ако не ви е страх от звъна на оковите!, призова във фейсбук общинската съветничка от ДСБ Марта Георгиева. Десислава Иванчева бе задържана на 17 април заедно със заместничката си Биляна Петрова в центъра на столицата. Обвиняем за взимане на подкуп от 70 000 евро заедно с тях е бившият кмет на района Петко Дюлгеров. ", "date": "2018.08.08", "title": "Изписват Иванчева днес, съветник от ДСБ: Елате, ако не ви е страх от звъна на оковите"}
{"url": "https://offnews.bg/obshtestvo/nov-stroezh-v-studentski-grad-na-miastoto-na-futbolnite-igrishta-do-un-685854.html", "text": "Футболните игрища до УНСС в Студентски град вече са разрушени, на мястото им предстои строеж на сграда. Терените на бул. \"8 декември\" са на компанията Барокко ООД и са придобити през 2008 г. чрез покупка от частни лица с реституирани имоти. В район \"Студентски\" няма получено от НАГ разрешение за строеж, заявиха за OFFNews от районната администрация. Проверка в \"Направление \"Архитектура и градоустройство\" на Столична община показа, че не е постъпвало искане за одобряване на проектна документация за конкретния имот и не е издавано разрешение за строеж. В НАГ обаче е постъпило и е допуснато искане от М.Д. Строй, част от Барокко, на Цветомир Владимиров, за изработване на работен устройствен план със спазване заложените в ПУП параметри. Този ПУП е приет на 22.07.2010 г. с решение на СОС, съобразено с Общия устройствен план на София от 2009 г.  Според документите районът е Смесена многофункционална зона - тоест отредена за строителство - жилищно или на офис сгради. Накратко - на мястото на частните футболни игрища може да се издигне сграда до 24 етажа напълно законно. Дали и какво ще се строи на терена ще покаже бъдещият проект на Барокко, който, след като бъде внесен в НАГ, ще чака одобрението на главния архитект Здравко Здравков и СОС.Отсега обаче е ясно, че ако инвеститорите спазят параметрите за СМФ, основания за отказ няма. Барокко и Цветомир Владимиров отдавна работят в Студентски град. През 2014 г Владимиров подписа договор с ректорите на УННС проф. Стати Статев и на Лесотехническия университет проф. Веселин Брезин за реновиране на шест тенис корта, две баскетболни игрища, две площадки за хандбал, волейболно игрище и стадион с лекоатлетическа писта с обща площ 12 865 кв. м в спортен комплекс „Бонсист“. ", "date": "2018.08.08", "title": "Нов строеж в Студентски град на мястото на футболните игрища до УНСС"}
{"url": "https://offnews.bg/politika/bosia-tova-balgarite-gi-ostavi-niama-po-blagodarni-hora-ot-turtcite-685864.html", "text": "Обявилият гладна стачка преди близо два месеца Николай Колев - Босия е добре, но има тахикардия. Лекар, на когото той вярва, го е прегледал вчера, съобщи Пламен Даракчиев във фейсбук. Временната комисия, сформирана в парламента след сигналите му за корупция при издаването на шофьорски книжки, ще заседава в понеделник, по думите на Босия. Даракчиев му казал, че тези дни ще го посети Ибрям Рунтов. Босия се разплакал и, цитиран от Даракчиев, казал:Това българите ги остави...! Няма по-благодарни хора от турците. Мисля, че сега Босия очаква с нетърпение да се види с Ибрям, който иначе живее в Истанбул. Не случайно се разплака.Ибрям също е корав като него. И понеже вече говорихме с него по телефона, знам какво ще му каже. И в това ми е надеждата, разказва Даракчиев. Босия ще спре гладната стачка, ако правителството падне. ", "date": "2018.08.08", "title": "Босия: Това българите ги остави! Няма по-благодарни хора от турците"}
{"url": "https://offnews.bg/sviat/samolet-na-nato-pogreshka-izstrelia-raketa-nad-estonia-685861.html", "text": "Испански изтребител „Юрофайтър“ погрешка е изстрелял ракета във въздушното пространство на Естония. Няма пострадали хора и нанесени щети, съобщи естонският премиер Юри Ратас във \"Фейсбук\". Министерството на отбраната на Испания започна разследване за изясняване причините, довели до инцидента, се казва в официалното становище, цитирано от БНТ. Два испански изтребителя, заедно с два френски „Мираж 2000“, са участвали в съвместни учения.След инцидента самолетите са се прибрали във военновъздушната база в Шауляй, Литва. Изстреляната ракетата е с обхват 100 км и носи до 10 кг взрив. Тя има вградена система за самоунищожаване за такива случаи, но е възможно да е паднала на земята, уточнява бТВ. ", "date": "2018.08.08", "title": "Самолет на НАТО погрешка изстреля ракета над Естония"}
{"url": "https://offnews.bg/izvan-terena/dnk-test-dokaza-che-naim-siulejmanoglu-e-bashta-na-iaponka-685862.html", "text": "ДНК тест доказа, че японката Секаи Мори е дъщеря на легендата на световните щанги Наим Сюлейманоглу, съобщава „Хабертюрк“, цитиран от БГНЕС.Непосредствено след кончината на Сюлейманоглу на 18 ноември 2017 година, 27-годишната Мори заведе дело за доказване на бащинство, с което си навлече гнева на другите му дъщери.Според резултатите от съдебната експертиза тя е негова дъщеря от връзката му с японската журналистка Киоко Мори. По този начин значителното наследство на спортната икона ще трябва бъде разпределено между четирима наследници. „Джобният Херкулес“, както беше наричан приживе именитият атлет, има четири деца от три различни жени. След смъртта си той остави в наследство четири-пет недвижими имота и парична сума от 2 млн. лири, които в момента се равняват на около 640 хил. лева. Четири месеца преди кончината си той е превел по сметката на брат си Мухарем други 2 млн. лири.Световният и олимпийски шампион по вдигане на тежести Наим Сюлейманоглу е роден на 23 януари 1967 година в село Птичар, Кърджалийско. По време на т.нар. Възродителен процес името му е променено на Наум Шаламанов. През 1986 година емигрира в Турция, а българската държава получава парична компенсация от 1,25 млн. долара.", "date": "2018.08.08", "title": "ДНК тест доказа, че Наим Сюлейманоглу е баща на японка"}
{"url": "https://offnews.bg/obshtestvo/niama-da-imat-voda-na-shest-mesta-v-stolitcata-685808.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на сградно водопроводно отклонение на ул. „Янко Велинов“ в с. Лозен налага спиране на водоподаването от 09:00 до 19:00 часа на ул. „Св. Св. Кирил и Методий“, ул. „Азмаците“, ул. „Невен“, ул. „Шишивар“, ул. „Черковна“, ул. „Самоковски път“, ул. „Ридо“. Поради подмяна на сградно водопроводно отклонение на бул. „Братя Бъкстон“ в жк. „Бъкстон“, се налага спиране на водоподаването от 10:00 до 18:00 часа на по ул. „Казбек“ от бул. „Братя Бъкстон“ до ул. „Ген. Стефан Тошев“. Във връзка с подмяна на сградно водопроводно отклонение на ул. „Момина клисура“ в жк. „Сухата река“, се налага спиране на водоподаването от 09:00 до 19:00 часа по ул. „Момина клисура“ от ул. „Вършец“ до ул. „Витиня“. Изграждане на сградно водопроводно отклонение на ул. „Българска морава“ в жк. „Зона Б-5“ налага спиране на водоподаването от 10:00 до 18:00 часа по ул. „Българска морава“ от бул. „Тодор Александров“ до бул. „Александър Стамболийски“.Пресвързване на уличен водопровод на ул. „Едуард Генов“ в жк. „Малинова долина“ налага спиране на водоподаването от 10:00 до 22:00 часа на бул. „Симеоновско шосе“ №89В,№91А, №91, №89АБез вода заради подмяна на водомерен възел на ул. 742 в кв. „Горна баня“ ще бъдат от 10:00 до 19:00 часа по ул. „Люлински поток“ от ул. „Войнишко въстание“ до ул. „742“, по ул. „742“ от ул. „Люлински поток“ до ул. „Маджарица“", "date": "2018.08.08", "title": "Няма да имат вода на шест места в столицата"}
{"url": "https://offnews.bg/politika/denitca-zlateva-kmetovete-na-bsp-ne-mogat-da-se-kupiat-685867.html", "text": "Има безпринципно и задкулисно финансиране на общините. След последното постановление на МС ни се обаждат и питат колко пари искаме. Кметовете на БСП не могат да се купят! Искаме ясни критерии и механизъм за разпределяне на средствата“. Това заяви зам.-председателят на БСП Деница Златева в сутрешния блок на BG on AIR. Тя припомни, че при приемането на бюджета миналата година БСП е поискала по-големи капиталови трансфери към общините и прозрачно разпределение на допълнителните средства. „Всички сме наясно, че общините имат нужда от ремонт и реконструкция на различните видове инфраструктура, и на създаване на по-добра среда, особено в по-малките общини, които не са толкова привлекателни“, допълни Златева. Тя коментира статус на министъра на регионалното развитие във Фейсбук, в който обвинява кмета на Троян, че не признава усилията, които прави правителството по линия на европейските проекти.„Трябва да се прави разлика между национално финансиране и европейски програми. Още при програмирането на ОП „Регионално развитие“ са заложени дисбаланси - 840 млн. евро отиват за 39 големи общини, а 107 млн. евро се разпределят между 35 общини. Националното финансиране би трябвало да допълни тази необходимост, но то разделя още повече общините“, категорична е Златева. Тя подчерта, че има общини, които са били наводнени. „Нека правителството подкрепя общините, които имат нужда, но нека се прави по ясни критерии, да се включва и Националното сдружение на общините. Всички български граждани искат да живеят в привлекателни градове и села“, каза още зам.-председателят на БСП. Златева коментира и че освен общини, ГЕРБ се опитват да си купят и народни представители. „Имаме информация от наш депутат, че му е направено предложение да напусне групата на „БСП за България“, като получи петкратна заплата, за да подкрепя правителството“, допълни тя.Деница Златева подчерта, че БСП се финансира чрез субсидия, която благодарение на добрите резултати на последните избори е достатъчно висока, за да гарантира спокойна дейност на партията. „БСП тегли и заем, за да финансира предизборната си кампания и все още го изплащаме. Имаме и дарения, но те са официални, записани в регистъра и са заверени от Сметната палата“, посочи тя. Златева е категорична, че финансиране от Бенчо Бенчев няма. „Той е изключен от групата на БСП в Общинския съвет на Бургас“, каза още тя и уточни, че няма правен ред, по който той да бъде изваден от Общинския съвет. Златева обясни, че той е избран като гражданска квота с преференции и при следващи избори ръководството на партията ще обръща повече внимание на кандидатите в листите.„Защо сега залавят Митьо Очите? Ако толкова дълго време са го проследявали и той участва в организирана престъпна група, защо фирмата, която е пряко свързана с него, печели толкова обществени поръчки – охранява митниците в Бургас и Ямбол, пристанището в Бургас, НОИ, социални домове?“, попита Златева. Според нея тази фирма се ползва с облагите и преференциите на властта, защото печели обществени поръчки. „Отговорите ги дължат управляващите. Разследващите органи също трябва да си свършат работата“, каза още Златева.", "date": "2018.08.08", "title": "Деница Златева: Кметовете на БСП не могат да се купят"}
{"url": "https://offnews.bg/kultura/preporachvame-vi-rok-v-borisovata-gradina-685847.html", "text": "Лятото е в разгара си и въпреки че е сряда, нищо не пречи да се отдадем на заслужена почивка - макар и за няколко часа.Тази вечер от 20.30 часа в \"Маймунарника\" в Борисовата градина можем да послушаме хубав рок в различните му подстилове, миксиран от Vladi Mer и Ge RA.В допълнение, в клубът ще носи морска сърф атмосфера.", "date": "2018.08.08", "title": "Препоръчваме ви: Рок в Борисовата градина"}
{"url": "https://offnews.bg/112/mazh-potroshi-kolata-na-sasedi-iadosan-na-kucheto-im-685866.html", "text": "Мъж потроши колата на съседите си, защото се ядосал, че немската им овчарка лае.От година заплашвал, че ще отрови или убие кучето им. Вместо това потрошил колата им. След удара застрахователите са я обявили за \"тотална щета\".Историята е от село Марково, Пловдив. Пред потърпевшите - семейство Колеви - мъжът казал, че е блъснал автомобила случайно.\"Обади се към 8 ч. сутринта, за да каже, че кучето го е събудило, ядосал се и ударил колата. Аз не можех да си представя как това се случва, защото виждате къде се намира колата - не може без да иска да я удари\", разказа Нели Колева пред Нова тв.Мъжът, който живее през една къща от Колеви, от една година заплашвал да отрови кучето и настоявал семейството да махне животното, искал и да се бие със съпруга на Колева.\"Да, понякога кучето лае. Е, и в един момент, когато го е събудило рано, просто е решил да си излее яда на колата. Това можеше да не е колата, можеше да съм аз, мъжът ми или който и да е друг човек тук... Това в никакъв случай не е случаен удар\", казва жената.Тя била на почивка, когато това се случило миналия четвъртък.\"Не можах да повярвам. Как е възможно от един удар да се получи такова нещо. То е натискано умишлено, за да може тая кола да се вкара отзад в платформата и да бъде унищожена.\"Друг съсед, който в този момент си бил вкъщи, разказва, че чул силен удар и първоначално не разбрал какво става. Излязъл и видял. \"За мен това е умишлено унищожаване на колата...Версията е, че при случайна маневра ударил колата, което е невъзможно. Впрочем, и полицаите, които бяха тук от Криминална полиция бяха на същото мнение, но предадоха случая на пътната полиция, все едно, че е пътно-транспортно произшествие. А това е умишлено унищожаване на частна собственост.\"Семейството прибрало младото куче, под 2-годишно, което нямало дом и му осигурило такъв. Кръстили го Найден. Реакцията на съседа ги принудила да го пратят другаде, само и само Найден да е жив.На гневния съсед е съставен акт.", "date": "2018.08.08", "title": "Мъж потроши колата на съседи, ядосан на кучето им"}
{"url": "https://offnews.bg/sviat/zaginalite-pri-zemetresenieto-v-lombok-se-uvelichavat-i-shte-prodalzh-685872.html", "text": "Спасителните екипи, които търсят оцелели след силното земетресение в индонезийския остров Ломбок, откриват нови и нови загинали. Потвърденият брой на жертвите вече е 131, а властите очакват той \"да продължи да се увеличава\", предава AFP.Повече от 70 хил. души напуснаха домовете си, след като индонезийският остров бе ударен от земетресение с магнитуд 7 по скалата на Рихтер на 5 август.", "date": "2018.08.08", "title": "Загиналите при земетресението в Ломбок се увеличават 'и ще продължат да се увеличават'"}
{"url": "https://offnews.bg/sviat/83-godishen-shaman-otvliakal-darzhal-v-plen-i-nasilval-momiche-v-prod-685868.html", "text": "Шаман е държал в плен жена в продължение на 15 години.Пленницата - днес 28-годишна жена, беше освободена от полицията в индонезийския остров Сулавеси, пише Би Би Си.Селският шаман е на 83 години. Отвлякъл я, когато била 13-годишно момиче. Промивал мозъка ѝ, за да вярва, че е обладана от дух или \"джин\". Насилвал я сексуално повече от десетилетие.Джаго, както бил известен мъжът, бил популярен като алтернативен лечител, практикуващ черна магия, пишат местните медии.Той стигнал до детето, когато от собственото му семейство го завели за лечение при него през 2003 г.  По-късно същата година момичето изчезнало.Шаманът казал на семейството, че тя е заминала за Джакарта, за да търси работа там. Роднините ѝ я търсили няколко години, но накрая се отказали. Тя се водела изчезнала.Наскоро полицията получила сигнал, на който се отзовала. В село Галумпанг в неделя открила жената в малко пространство, скрито зад камъни. В \"затворническата стая\" имало малко основни мебели. Мястото се намирало близо до къщата на мъжа.Полицаите предполагат, че нощем я е водил в къщата си, а през деня я е принуждавал да стои в малката затворническа стая.Изглежда мозъкът на жертвата е бил промиван, което я е накарало да се страхува да избяга, да се страхува да среща други хора, защо е вярвала, че е наблюдавана от джин.Срещу мъжа са повдигнати обвинения. Ако бъде осъден, ще лежи в затвора толкова, колкото е държал в плен момичето - 15 години.", "date": "2018.08.08", "title": "83-годишен шаман отвлякъл, държал в плен и насилвал момиче в продължение на 15 години"}
{"url": "https://offnews.bg/ikonomika/otchetoha-rekordno-niski-niva-na-kontrabandata-s-tcigari-685891.html", "text": "Контрабандата на цигари е намаляла до 5,8% пазарен дял. Това показва регулярното изследване за сенчестата търговия на папироси за първото тримесечие на тази година, което се финансира от производителите.При предишното проучване на цигарения бранш, за последните три месеца на 2017 г., делът на нелегалната търговия бе с 0,8 пункта по-висок.Той изтъкна ефекта от работата на ситуирания в ГДБОП Междуведомствен координационен център за противодействие на контрабандата и контрол на движението на рискови стоки и товари, в който работят служители на МВР, митници и НАП. По думите на Борисов благодарение на съвестната дейност на различните ведомства там се получава двоен контрол. Личното ангажиране на прокуратурата по темата също давало резултат и допринасяло за бързото реагиране по места.Министър-председателят подчерта, че борбата срещу контрабандата допринася за повече спокойствие за гражданите, повече приходи в бюджета и възможност да се повишава стандартът на живот.Въпреки намаляването на контрабандата все още данните от проучването отчитат градове, в които има нарастване на нелегалния сегмент. Двойно и дори тройно са се увеличили продажбите на черно в градове като Монтана, Русе, Асеновград, Перник, Велико Търново и Благоевград. В Плевен също нелегалните цигари са с впечатляващ пазарен дял - 9,5 на сто, показват данните.Според проучването на пазара все по-често излизат брандове без аналог на легалния пазар.", "date": "2018.08.08", "title": "Отчетоха рекордно ниски нива на контрабандата с цигари"}
{"url": "https://offnews.bg/sviat/postradalite-v-bolonia-balgarcheta-bez-tezhki-operatcii-685860.html", "text": "Българските ученици, които пострадаха при взрива на цистерна в Болоня, са в добро състояние и няма да се наложи да се подлагат на тежки операции. Това каза директорът на ПГМТ „Владимир Комаров” – Силистра Татяна Кинджакова по бТВ. Три деца остават в болница, като другите четирима пострадали гимназисти вече са при останалата част от групата в общежитието и ще ходят до лечебно заведение само за смяна на превръзки. „Всички наранявания са от обгаряне от взривната вълна”, обясни директорката. Тя допълни, че всички са успели сами да се придвижват до общежитието, което е на около половин километър от мястото на взрива, като придружаващите ги учители са подали сигнал в спешната помощ.Най-тежко пострадалото момче е в специализираната болница в Чезена, като първоначалната прогноза на лекарите е, че ще се наложи да остане под наблюдение 40 дни, защото ходилата му са пострадали. Днес или утре от България ще пристигнат баща му и брат му, посочи генералният консул на България в Милано Росен Руфев.Той коментира, че учениците вече преодоляват психологическия шок от тежки инцидент. Татяна Кинджакова посочи, че всички искат да продължат практиката си, заради която са пристигнали в Италия. ", "date": "2018.08.08", "title": "Пострадалите в Болоня българчета без тежки операции"}
{"url": "https://offnews.bg/zvezdi/aktiorat-matiu-peri-pretarpia-operatcia-685887.html", "text": "Актьорът Матю Пери е претърпял операция в Лос Анджелис, потвърди говорителят му пред TMZ. Пери е бил опериран заради стомашно-чревна перфорация. \"Той е благодарен за притесненията за него и моли да се запази личното му пространство, докато се възстановява\", допълни говорителят. Засега не е ясна причината за състоянието на актьора. Матю Пери е известен най-вече с участието си в сериала \"Приятели\", където изигра ролята на Чандлър. ", "date": "2018.08.08", "title": "Актьорът Матю Пери претърпя операция"}
{"url": "https://offnews.bg/112/trima-dushi-postradaha-pri-katastrofa-kraj-mestnostta-haramiata-685869.html", "text": "Трима души са откарани в болница, след като два автомобила се блъснаха рано тази сутрин на пътя за Бургас в района на местност „Харамията“, преди Варна, съобщават от Областната дирекция на МВР във Варна.Към момента движението там не е спряно, но се осъществява с повишено внимание.По-сериозно е пострадал един от тримата отведени за преглед. Това е 45-годишен пътник от единия автомобил. Той е с фрактура на лявата ключица, но вече е освободен за домашно лечение. Друг, 44-годишен, мъж също е прегледан и е освободен с контузни наранявания, без опасност за живота. Третият пострадал, който е на 46 години, чака да му бъде направена рентгенова снимка, но също е в съзнание и контактен, няма опасност за живота му.Сигнал за инцидента е подаден в 7.45 часа тази сутрин. Сблъскали са се два леки автомобила. Причините за катастрофата тепърва се изясняват, но към момента е ясно, че в единия автомобил е възникнала някаква неизправност. Това е довело до загуба на контрол от страна на водача и е станало причина за сблъсъка. След това и двете коли са излезли встрани от пътя.Движението в района на „Харамията“ не е спряно, но се образува задръстване. От полицията призовават водачите да проявят търпение и да преминават в участъка с повишено внимание.", "date": "2018.08.08", "title": "Трима души пострадаха при катастрофа край местността Харамията"}
{"url": "https://offnews.bg/sviat/desetki-postradali-pri-pozhar-v-zapadna-germania-685871.html", "text": "Десетки хора пострадаха при пожар в западния германски град Зигбург вчера, съобщиха местните власти, цитирани от ДПА и БТА.Пламъците са обхванали най-малко осем жилищни сгради и са отрязали важна железопътна линия.Около 550 пожарникари, полицейско водно оръдие и хеликоптер са се включили в гасенето на огъня. Пожарът е бил поставен под контрол след няколко часа.Местните власти съобщават за 28 ранени, трима от които в тежко състояние.Пожарът пламнал на фона на горещините и сушата в Германия. Температурата в Зигбург достигнала 39 градуса.Местните власти първоначално подозирали, че огънят е тръгнал от искри при преминаване на влак по релси. Впоследствие обаче те казаха, че все още не са установили причината за пожара и разследването продължава.До момента няма данни за пострадали българи, съобщиха от Министерството на външните работи. Българите, живеещи или пътуващи през близкия до Бон град Зигбург, да проявяват особено внимание при придвижването си с влак, предупреди консулството ни във Франкфурт на Майн.Сънародниците ни, които ползват експресните влакове, обслужващи Зигбург, да следят местните медии, както исъобщенията на властите, за да се уверят, че влаковете се движат по разписание, съветват българските дипломати на място.Движението на високоскоростния ICE влак от Кьолн за Франкфурт е било временно спряно в едната посока заради пожара. Нарушения в разписанията на влаковете може да има и днес, предупредиха властите.Повече информация може да бъде получена на телефоните на консулството ни във Франкфурт: +49-69-509 278 1310 и +49-69-509 278 132.", "date": "2018.08.08", "title": "Десетки пострадали при пожар в Западна Германия"}
{"url": "https://offnews.bg/politika/borisov-plashi-zhatvarite-na-kanabis-nabliudavame-vi-685894.html", "text": "\"Много сериозно сме се подготвили за „жътвата“ на канабиса. Предупреждавам ги и ги съветвам да не отиват да жънат, наблюдаваме ги от горе и ги чакаме\". Това каза премиерът Бойко Борисов по време на представяне изследване за контрабандата на цигари у нас за първото тримесечие на тази година.\"Наблюдаваме нивите и чакаме да ги ожънат, за да има доказателства за пред съда, за да покажем, че не е израсъл на самотек. Предупреждавам ги, защото по-добре да знаят и да не се вкарват в затвора. Положили са труд, садили са го, но да не го прибират. Моят съвет към главните жътвари е това. Добре сме се подготвили\", каза още Борисов.По време на представянето на изследването беше отчетено, че .", "date": "2018.08.08", "title": "Борисов плаши 'жътварите' на канабис: Наблюдаваме ви"}
{"url": "https://offnews.bg/dw/bencho-benchev-i-nesrin-uzun-oshte-dvama-koito-shte-vliazat-v-ist-685899.html", "text": "Сигурно сте чули новия виц за храната в затвора – давали я вече заедно с въпроса “за тук или за вкъщи?” Смеете се, но за МВР това е не виц, а новата служебна идеология. Eто как се хвали шефът на институцията: не било проблем, че по време на операция им избягал главният заподозрян, тъй като бягството му било нещо като сбъдната тяхна прогноза. Преразказът е свободен, но оригиналът не е далече.Министърът на вътрешните работи Валентин Радев беше попитан дали няма изтичане на информация от МВР, след като наркобосът Митьо Очите е избягал в чужбина преди операцията на ГДБОП. В отговор Радев заяви: “Ако беше изтекла информация, щеше ли той да отиде в Гърция, в Турция и да го хванем там”. Както е известно, българското МВР не е “хващало” Митьо Очите, арестът му е дело на полицаите в Турция, задействани от заповед на Интерпол. Но макар и да се злепостави с това прозрение, МВР извади късмет.Скандалът бе предвидимНикоя публика не би се занимавала дълго с логическите еквилибристики на министъра на фона на скандал като този: Политици от БСП и ДПС, хванати в Истанбул заедно с наркотрафикант, издирван от Интерпол. Ако не сте чували за политиците Бенчо Бенчев и Несрин Узун, сега е моментът, защото и двамата скоро ще влязат в историята. Наели са три хотелски стаи в Истанбул, до където стигнали през Гърция. Трафикантът Митьо Очите, който в съгласие с очакванията на МВР успял да избегне ареста в България и се спасил в Гърция, пресякъл гръцко-турската граница тъкмо в колата на Бенчев. Последният е общински съветник на БСП в Бургас.Историческото на този сюжет е в неговата предвидимост. Помните ли яхтата на Доктора? Така наричаха един човек, смятан за контрабандист, който беше сниман с един бивш и един настоящ министър от правителството на Сакскобургготски. Снимките бяха публикувани през 2003 година. Помните ли Мишо Бирата? Така наричаха един човек, който трябва да е имал големи проблеми с българските митници. Толкова големи, че лично премиерът Борисов беше молил шефа на митниците да не го закача. Записът от този разговор беше публикуван през 2011 година. Днес тече 2018 година и по нищо не личи, че българското общество е извадило някаква поука от цялата тази информация. Напротив, политическите сили, замесени в игри с организираната престъпност, продължават да се радват на доверието на избирателя. Включително и онази политическа сила, чийто лидер Ахмед Доган директно се представи за разпределител на порции пари и диригент на “обръчи от фирми”.Спойката между политици и организирана престъпност се втвърдяваКолко години се смятат за достатъчни, за да може едно общество да каже “стига”? Българският случай показва, че дори и 15 години не са достатъчни. Нищо чудно, че спойката между политици и организирана престъпност се втвърдява, докато обясненията на политиците добиват карикатурни черти.Да припомним онзи сюжет от миналото, в който премиерът Борисов слушаше собствения си глас от аудиозаписа и твърдеше, че записът е фалшификат. Днес обясненията са също толкова нахални по характер, но са далеч по-фантастични по съдържание.Според версията на общинския съветник от БСП в Бургас Бенчо Бенчев, нещата са изглеждали така: той не е подозирал, че трафикантът е трафикант, издирван от Интерпол. Срещнал го случайно в Гърция и разбрал, че човекът е болен и иска да се лекува в Турция. Качил го в колата си и го отвел във въпросната Турция, като в името на лечението дори му взел стая в хотела, в който смятал да отседне. Всичко това станало случайно. Нямало връзка с факта, че трафикантът притежава охранителна фирма, в която има дял и самият Бенчев. Няма връзка и с нищо от останалите факти, с които се свързва Бенчев: неговата колекция от съвсем законно оръжие, ролс-ройсът му, равномерното произвеждане на три до пет противоположни твърдения в минута. Както и да звучи тази история, съветникът на БСП със сигурност не е герой на виц, той е част от българската реалност. Същата реалност, която е като извадена от прогноза на МВР: един провал, обнадеждаващ предимно с това, че е бил предвиден.", "date": "2018.08.08", "title": "Бенчо Бенчев и Несрин Узун – още двама, които ще влязат в историята"}
{"url": "https://offnews.bg/leka-atletika/gabriela-petrova-se-klasira-za-finala-v-trojnia-skok-na-evropejskoto-v-685897.html", "text": "Спортист номер 1 на България за 2015 година Габриела Петрова се класира за финала в тройния скок при жените на европейското първенство по лека атлетика в Берлин.Другата българска представителка в надпреварата Александра Начева обаче не успя да се справи с квалификационната норма и приключи участието си.Петрова скочи още от първия опит 14.05 метра, което е точно толкова, колкото бе квалификационната норма. С това българката си спести правенето на два допълнителни опита и намери място във финала.16-годишната Начева, световна шампионка при девойките до 20 години, направи три успешни опита, които бяха много близки помежду си, като в най-добрия от тях тя премина 13.39 метра.Най-силен резултат в квалификацията постигна гъркинята Параскеви Папахристу, която скочи 14.49 метра. Изненадващо обаче защитаващата титлата си Патрисия Мамона от Португалия, както и бившата европейска и световна шампионка от Украйна Олга Саладуха отпаднаха.", "date": "2018.08.08", "title": "Габриела Петрова се класира за финала в тройния скок на европейското в Берлин"}
{"url": "https://offnews.bg/obshtestvo/zamarsiavane-s-mazut-na-tcentralnia-plazh-v-sozopol-i-na-smokinia-685924.html", "text": "Мазутни топчета по пясъка са смутили днес плажуващите на централния плаж в Созопол, както и тези на плажа на къмпинг „Смокиня“.Няколко сигнала са получени в екоинспекцията в Бургас за мазутни отпадъци.От институцията обаче изключват замърсяването за е в следствие на разлив на корабно гориво.Една от версиите е, че бурното вълнение в последните няколко дни е извадило на брега стари утайки от гориво.От инспекцията препоръчаха на концесионера да изчисти плажа.Няма опасност за летуващите.", "date": "2018.08.08", "title": "Замърсяване с мазут на централния плаж в Созопол и на 'Смокиня'"}
{"url": "https://offnews.bg/obshtestvo/dazd-pita-i-detcata-za-novata-natcionalna-strategia-za-deteto-685893.html", "text": "Държавната агенция за закрила на детето (ДАЗД) се допитва до децата за новата Национална стратегия за детето.Агенцията е започнала допитване по темата, а анкетата е насочена към децата. Целта е мнението им да бъде взето предвид, за да се създадат мерки и политики, които да отговарят на потребностите на младите хора.Всеки на възраст до 18 г. може да попълни до 01 октомври 2018 г. допитването, което може да бъде .От агенцията заявиха, че ще бъдат взети предвид мненията и становищата на всички заинтересовани страни, сред които са детските, младежките и родителските организации, законодателната и съдебната власт, научните и изследователските общности, както и медиите.Създаването на новата Национална стратегия е в изпълнение на ангажиментите на ДАЗД по Закона за закрила на детето и се прави след решение на Националния съвет за закрила на детето.", "date": "2018.08.08", "title": "ДАЗД пита и децата за новата Национална стратегия за детето"}
{"url": "https://offnews.bg/obshtestvo/laskavi-troshki-se-prevrashtat-v-superkoli-vseki-den-po-viasat-explo-684917.html", "text": " изоставят динамичните си кариери, за да последват мечтата си да спечелят пари, като купуват и продават коли в динамичната поредица \"Лъскави трошки\" по . Разполагайки с ограничен бюджет, те се насочват към автомобили, които никой друг не би докоснал.\"Купуваме коли, които не вървят, не изглеждат добре и са предизвикателство за масовия вкус\" - казва Гас. \"Купуваме ги на безценица.\" За да е още по-интересно, двамата имат само пет дни в сервиза, за да подобрят всяка кола.Ако успеят да се справят с различните ѝ проблеми за това време и да удвоят потенциалната ѝ цена, докато дойде време за продажба, покриват режийните си разходи и получават заплати. Но ако не се справят, губят пари и рискуват начинанието си.Ето какво предстои във финалния десети епизод: ", "date": "2018.08.08", "title": "Лъскави трошки се превръщат в суперколи - всеки ден по Viasat Explore"}
{"url": "https://offnews.bg/nashite-avtori/rimlianite-te-da-sa-zhivi-685870.html", "text": "Говоря си с шефката на една културна институция и тя вика:Да ти кажа, Кайо, ще трябва да намерим злато.Е как така злато, вие тука нали сте библиотека, културен такова, така де... – викам аз и се чудя какво има предвид.Ами иначе няма да ни обърнат внимание. А ето – намериха злато на площад Баба Неделя и сега вече - там! Там ще се дават пари, там ще се хвърлят субсидии...Няма култура без да намериш злато! Злато да намерим викам, без злато няма да прокопсаме!Ами намери – викам и и пия казионен чаец, осигурен от нейната бедна културна институция, без злато. – колко му е! Е тука край твоята институция нали копаят също, разровили са. Отиваш и внимаваш, докато ровичкат с багерите, да не прецакат някоя златна фибула или някой златен обреден такова...потир!Потир е баба ти! Регал се казва... – замисля се шефката на институцията. – Обаче наистина: как `начи се раздават тия пари в тая държава, да му се не види! Как стават Нещата!Ами, пиле, римляните да са живи! – казвам аз и си взимам бонбон от служебните, оглеждам го – държавен е, има вид на болен. Посърнал бонбон. – Те, хорицата, си правили бани насам натам, вили и външни тоалетни. Сега, който ги открие – тряс прас – конкурси, субсидии, държавни такова...Пари, държавни не такова, а пари...- казва замислено тя и също си взима бонбон.Между другото, твоята институция не е била в рамките на римския град, така че си тотално прецакана, душо, да знаеш! Римският град е бил горе долу до съседната улица! – казвам аз и с въздишка лапвам бонбона. Сънена отмала цари във въздуха, държавата и институциите и без злато прималяват и потъват в тежка дрямка.Дявол да ги вземе тия римляни! – с умерено отчаяние плесва шефката по бюрото си – Можеше да направят тука на нашето място, на тротоара...имим предвид под тротоара де...да си направят някой...Някой банков трезор, а? – смея се аз толкова тихо, че мухата, кацнала на масата, не ме чува ясно и започва да се ослушва, поставя предно краче зад ухото си. – Някакъв такъв банков трезор извън града, натъпкан със злато...Идеално щеше да ти свърши работа...Ами, какво да ти кажа?! Късмет...излизай навънка и рови заедно с работниците...даже рови нощем, защото ако го намерят първо работниците, може да стане някой фал...или може пък да ти отнемат правото на първооткривател...То няма значение кой го е открил! – въздиша шефката – важното е да е на моя територия. Защото ако е на територията, да речем, на пицарията отсреща – току виж на нея дали субсидиите!Е как така ще дадат на пицария субсидиите? – барабаня с пръсти по бюрото аз и мухата започва да се поклаща в такт с мен.Ами то както е тръгнало...- обръща очи иронично шефката и прави една полуусмивка към „ония там, дето...” – важно е къде е златото! А иначе - що да не дадат субсидия и на пицарията! Ще я обявят за национално културно богатство! Ще направят вътре дорийски колони от полиуретан...Ще сложат някой и друг стъклен шкаф със снимка на кметицата - как държи снимка на златна римска монета...И ето ти – национално такова...културно...богатство...Те вече дорийските ги правят китайците... – облягам се аз назад, костите ме болят, стар и грохнал съм, толкова е тежък животът на културния деец, че на 48 се чувствам направо като на 49.Какво китайците? – взима си още един бонбон шефката, но се сеща, че не бива да прекалява със сладкото и го оставя обратно.Нищо...в смисъл, че китайците произвеждат дорийските колони, дето ги туряме по разните възстановени старинни такова...археологии...Ахаха – смее се съвсем вяло тя – да, да, както казва бате Бойко, археологии...мислиш ли, че китайците правят дорийските...такова?Е, шегувам се, сега пък и дорийските колони да са китайски, чак...- взимам си бонбон и планирам да замеря мухата с него, защото ми се струва, че това ще е единственото нещо, което ще придаде действен смисъл на живота около нас. – Просто исках да кажа, че сега правят нек`ви такива въпиющи бутафории, щото щели да привличат туристите, а те на нищо не приличат...Атракции, разб`ииш ли, за туристите...А туристите зяпат – някакъв камънак, ама даже не и стар, тук там някое старо камъче - и останалото - нов зид. И той - на фона на разкопаните улици...Да, те улиците изглеждат по-римски от римските такова...Терми, хаха, нали така им викат...Така де, улиците по приличат на руини, отколкото самите руини. Ако бях един турист, просто нямаше да знам – кое е римска руина, кое е българска руина, кое е китайска руина!Злато, мой човек, злато! Това трябва да намерим ние! – въздиша пак шефката и погледът и се рее навън, а навън един работник яде хляб и кренвирш, докато чете в смартфона си „Знойна красавица от модния подиум иска да се отдаде на потен футболист от Барса”Абе вие не можете ли да го подхвърлите това злато? – питам аз безсилно, защото мисловният ми процес в тоя обеден пек е примрял и лежи, тръпнейки, на сянка.Е откъде толкова злато, мой човек? Ще ни обърнат внимание хората от общината само ако намерим едно кило, две кила! Ти ако имаш едно кило излишно злато, дай, ама откъде ще имаш?!...А и то трябва да е римско, с разни там...Изковано, да е във форма на монети или ритони...Може и нещо като погребална маска...А какво става, в края на краищата, като пък намерят това проклето злато? – питам аз, защото чувствам главата си изпразнена и всъщност си давам сметка, че въобще не знам: какво става, когато някъде из старата Сафия намерят римско съкровище.Ами какво! Кметицата веднага...Общинарите...Медиите...Всички погледи се насочват натам! А погледите и парите – нали се сещаш! Дават пари там, където се вижда, че са се дали пари. Накъдето са насочени погледите. Та да си личи, че парите не се пилеят, ами се дават...за култура...За културата на римляните, един вид!Да бе, то така излиза...ние може култура, такова, да не`аме, ама нали римляните са имАли – и чиста работа! – въздишам аз и се подсмихвам, защото тия думи потвърждават всичко наоколо. Прахта, работника с айфона, кренвирша и руините навсякъде.А ние – клати глава и прави гримаса на антична досада шефката – не можем и ремонт да направим на сградата. Уж тук идват хора, хиляди, всяка седмица...ама ремонт не може. Нали не сме златни...няма шум около нас..Викат – не може дограмата да смените, щото сте паметник на културата...И ние си седим - със стара дограма - като паметник. Паметник на културата. То виж как звучи само!Надгробен...- смея се аз тихо и мухата се завърта в танц в такт със смеха ми.Смееш се ти, ама... – въздиша шефката и все пак си взима един бонбон.Не се смея, всъщност плача. – казвам аз и се засмивам.Злато, злато трябва да намерим! Тогава може да ни позволят да сложим алуминиева дограма, за да не мръзнем през зимата! А може даже и пари да дадат. И за дограма и за нови стелажи. За да си държим това...Да де, да си държите културата – засмивам се аз – парите за култура по нашия край са `се за стелажи, за китайски дорийски колони...То за какво иначе?Ами да ти кажа, по-добре е! Отколкото да отиват направо в джоба на някой...- въздиша шефката, отваря прозореца и мухата излита. Бавно, тежко, преуморена е.Лети насам-натам като замаяна, накрая каца на носа на работника. Тоя работник – с айфона – който, както стана ясно, участва в грамадния ремонт на стара София. Току-що е приключил с четивото си за знойната красавица и сега просто седи и пуши цигара.Интересно е да се отбележи, че той седи върху гранитен блок, върху който – случайно или не - преди точно 1700 години - поседнал за минута почивка не друг, а самият Константин Велики.Това се случило, докато императорът преминавал през Сердика на път за Византион.Византион, който скоро след това щял вече да се казва Константинопол.Между другото, точно по време на тая кратка почивка, Константин извадил от джоба на туниката си два златни солида. И ги пъхнал под гранитния блок, на който седял. „За да се върна един ден пак тук” – казал си наум и станал, че го чакал път, пък и било много горещо тук, наоколо.Но това е тема на друг, съвсем друг разказ.", "date": "2018.08.08", "title": "Римляните, те да са живи!"}
