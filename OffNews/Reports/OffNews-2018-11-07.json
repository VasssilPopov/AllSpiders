{"url": "https://offnews.bg/sviat/putin-i-tramp-shte-se-sreshtnat-v-arzhentina-na-foruma-na-g-20-691523.html", "text": "Президентите на Русия и САЩ - Владимир Путин и Доналд Тръмп, ще имат на 11 ноември в Париж само кратък разговор, а основната им среща се планира по време на форума на Г-20 в Буенос Айрес (30 ноември - 1 декември), съобщи помощникът на руския президент Юрий Ушаков, цитиран от ТАСС и БТА.Според Ушаков първоначалната договорка за преговори между двамата президенти в Париж е била постигната по време на неотдавнашното посещение в Москва на съветника на американския президент по националната сигурност Джон Болтън и това е \"предизвикало огромен интерес в международните политически кръгове и медиите\".Като домакин обаче, френската страна е изразила опасения, че това ще отклони вниманието от главната тема на парижкото събитие - честването на 100-годишнината от края на Първата световна война.\"Френските партньори активно запознаха и руската, и американската страна с опасенията си и с оглед на тези съображения и във Вашингтон, и в Москва бе прието решение те да се въздържат от провеждането на пълномащабна среща на нашите двама президенти на 11 ноември и да се ориентират към организирането на такава среща в хода на срещата на високо равнище на Двайсетте в Буенос Айрес\", каза съветникът на Кремъл.Той добави, че в Париж Путин и Тръмп \"само кратко ще поговорят\" \"на крак\", както се очаква, по време на работния обяд в Елисейския дворец. След това ще бъде потвърдено, че те ще имат по-обстоен разговор в рамките на форума на Г-20. \"Такава среща в Буенос Айрес вече се подготвя, съгласуваме с американската страна времето и датата ѝ и очевидно предстои също съгласуване на съдържателните компоненти на предстоящия контакт\", посочи Ушаков.За момента не се планира на срещата да бъдат подписани документи или декларации, уточни той. ", "date": "2018.11.07", "title": "Путин и Тръмп ще се срещнат в Аржентина на форума на Г-20"}
{"url": "https://offnews.bg/sviat/tramp-uvolni-ministara-na-pravosadieto-i-glaven-prokuror-691525.html", "text": "Американският президент Доналд Тръмп уволни министъра на правосъдието и главен прокурор на САЩ Джеф Сешънс, след като месеци наред го критикуваше за това, че се е дистанцирал от разследването на руската намеса на президентските избори през 2016 г.Очакваше се Тръмп да направи кадрови промени след междинните избори, но отстраняването на Сешънс едва ден след изборите все пак се оказа изненада. Необичаен е и начинът, по който Сешънс разбрал за уволнението - обадил му се не президентът, а началникът на кабинета mu Джон Кели. Временно поста поема Матю Уитакър, който досега ръководеше администрацията на министерството. Преди да бъде доведен във Вашингтон от президента Джордж Уокър Буш бившият състезател по американски футбол е бил прокурор в щата Айова. Уитакър ще упражнява надзор върху всички въпроси от компетенциите на министерството на правосъдието, включително разследването за намеса на Русия в американските президентски избори.Върху разследването надзор досега упражняваше заместник главният прокурор Род Розенстайн. През 2017 г. Уитакър обяви пред CNN, че ако специалният прокурор Робърт Мюлър започне да разследва президента или семейството му, \"това ще предизвика сериозно притеснение, че разследването е просто един обикновен лов на вещици\". Точно такова мнение изразява и Тръмп по отношение на разследването. ", "date": "2018.11.07", "title": "Тръмп уволни министъра на правосъдието и главен прокурор"}
{"url": "https://offnews.bg/kultura/artisti-se-obediniavat-sreshtu-nasilieto-691505.html", "text": "Университетски театър на Нов български университет стартира „Платформа Артисти за ненасилие“ и отправя апел към всички артисти и артистични гилдии да излязат заедно с позиция относно социалния феномен – насилие.Платформата има за цел да даде артистична алтернатива за справяне със страховете, гнева и отчаянието. Да изучи социалните фактори, да повиши обществената чувствителност към проявите на насилие, да провокира нетолерантност към тях, да способства за изграждането на личностни стратегии за справяне с конфликтни ситуации.Проектът на Нов български университет е част от културната програма на Пловдив 2019 и вече има няколко реализирани инициативи.„Премълчаното разказано“ е документална постановка, която разказва историите на три жени, жертви на насилие, и е част от кампанията „Да отворим очи и нарушим мълчанието“.От пролетта на 2018 г., работна група по Форум и Плейбек театър, със съдействието на Отдел „Образование“ Община Пловдив, гостува в училища в града. Над 250 ученици и техните преподаватели са приветствали артистичната алтернатива за справяне с насилието.От началото на годината 22 жени са убити от своите бивши или настоящи съпрузи/партньори, а три деца са убити от своите бащи. Тази тревожна статистика провокира екипа да призове колегите си към активна позиция и присъединяване към проекта. ", "date": "2018.11.07", "title": "Артисти се обединяват срещу насилието"}
{"url": "https://offnews.bg/analizi-i-komentari/edna-bezumna-naredba-mnogo-malus-nikakav-bonus-za-grazhdanskata-691504.html", "text": "Тъжен, но безспорен факт е, че в България най-лесно преуспяват тарикатите, които винаги намират начин да прецакат другите.За съжаление, това в много случаи става с помощта на държавата. Законите, които се приемат, и органите, които са призвани да следят за тяхното спазване, често толерират онези, които газят правилата, и наказват хората, които стриктно ги спазват. Някой краде ток, вода или парно, а всички покриваме загубите. Някои работят в сивата икономика, всички плащаме за въвеждането на нови и нови мерки, които уж целят да изсветлят икономиката.Последният крещящ пример е наредбата за въвеждането на чаканата над 10 години система „Бонус малус“, която най-после трябва да разграничи съвестните шофьори от джигитите на пътя. Да, ама не, както казваше един известен журналист. В предложената система има много малус и почти никакъв бонус. Тя на практика ще накаже всички коректни шофьори и то за години напред, и няма да дисциплинира безразсъдните и наглите. Ето само няколко забележителни идеи от въпросната наредба:Разбира се, всичко това се прави с добри намерения.Според мотивите на наредбата – за да се пресекат всякакви опити за манипулации. По обясненията на зам.-председателя на КФН целта е всеки да внимава от кого купува и с кого дели колата си, чиято биография също била много важна и трябвало да се знае, ако е участвала в катастрофа, например. Абсолютно вярно! Но това се установява от технически преглед. За един купувач е важно колата да е безопасна за каране и на приемлива цена. Отсега нататък ще трябва да разследва и що за човек е продавачът, което, между другото, изобщо не е ясно как ще се установява и дали въобще е възможно. Още един пример колко безумно е това предложение – 10 точки се отнемат, ако шофьорът е хванат да кара с алкохол в кръвта, ако не е спазил дистанция или е отнел предимство. В случая това няма никакво отношение към състоянието на автомобила, защото, за щастие, до произшествие не се е стигнало. Но бъдещият купувач ще трябва да плаща години наред „глоба“ за поведението на човек, когото дори не познава.Всичко това за пореден път показва тотално непознаване на проблемите с безопасността на пътя или поне пълно безсилие те да бъдат решени. Показателно е, че наредбата бе представена в същата седмица, когато избухна скандалът с предложението да бъде сложен и таван на обезщетенията за роднини на пострадали в катастрофи. Вероятно наредбата трябваше да “потуши” скандала с лимита на цената на човешкия живот загубен в пътен инцидент. Постигна се обратния ефект – управляващите наляха масло в огъня! Защото и двете идеи на практика наказват невинните за сметка на виновните и се занимават с последиците, а не с причините за увеличаващите се инциденти по пътя.Въобще, има ли и една справедлива разпоредба в наредбата предложена от финансовия регулатор? Въпросът е риторичен, а отговорът е “Няма”! Затова е най-добре да я изтеглят и да си пренапишат домашното отново!За да бъдат ограничени катастрофите, трябват три простички неща – добри пътища и пътни съоръжения, строг и безкомпромисен контрол и неизбежни наказания за нарушителите.Как така безразсъдните български шофьори могат да спазват всички правила в Германия или дори в Гърция, но не у нас? Защото там е ясно, че санкциите са жестоки и няма измъкване. Защото системата за прилагането им е бърза и ефективна. Защото където има функционираща съдебна система наказанията се изпълняват веднага и неизбежно, а това води след себе си и до превенция на нарушенията.Защо при всеки трагичен инцидент на пътя у нас хората излизат да протестират? Защото знаят, че виновните ще се разминат с наказанията, ако не привлекат общественото и медийното внимание. Последният пример е от Търговище, където помелият двама младежи беше задържан едва след като населението се възмути публично. Делата и за най-елементарните нарушения се точат години наред, глобите изобщо не се събират, а принудителните мерки се прилагат само проформа! Та всеки ден разни тарикати карат в аварийните ленти или изпреварват опасно, и то под носа на КАТ! И нищо не им се случва!Така че проблемът не е какво обезщетение да платим на почернените близки на някой трагично загинал! Проблемът е как да не се стига изобщо до там. Защото, когато загине любим човек, и 10 млн. лв. няма да компенсират болката и страданията.Проблемът не е как да унифицираме всички шофьори като нарушители, а как да ги разграничим, като поощрим коректните и накажем безразсъдните.Проблемът не е колко по-тежки и абсурдни наказания да вкараме в законите, а кога КАТ, пътна полиция и съдилищата ще започнат да си вършат работата бързо и качествено.Всичко останало е шумен и ефектен, но безсмислен популизъм!", "date": "2018.11.07", "title": "Една безумна наредба: много малус, никакъв бонус за Гражданската"}
{"url": "https://offnews.bg/kultura/izlozhba-iaponia-izkustvoto-sega-se-otkriva-v-sofia-691481.html", "text": "Регионалният исторически музей в София ще бъде домакин на съвременната японска изложба „Япония. Изкуството сега\".Официалното откриване на уникалната експозиция е на 8 ноември от 18:00 часа. Изложбата е част от програмата на Дните на японската култура 2018 и ще гостува в България до 30 ноември. На откриването входът е с покани, а през останалите дни се заплаща входна такса на музея.Представянето на индивидуалните постижения на авторите ще покаже актуалния процес в културния живот в различните райони на Япония и разнообразните направления на съвременното изкуство. Някои от художниците живеят в огромни градове като Токио и Осака, а други – в по-малки градове като Фукуока. Изложбата ще разкрие широк спектър от идеи, техники, интерес към обществото и околната среда, както и към всичко, което ги заобикаля. Изложбата ще бъде съпътствана от специален панел с демонстрации и лекции на четирима от участниците – японски съвременни художници, които ще дойдат в София специално за събитието.Участието в лекциите и работилниците е възможно само след предварителна регистрация на сайта на музея:  Дните на японската култура се организират в Република България от Посолството на Япония от 1990 г. За двадесет и девета поредна година българската публика има възможност да се докосне до древното и съвременното лице на \"Страната на изгряващото слънце\".", "date": "2018.11.07", "title": "Изложба \"Япония. Изкуството сега\" се открива в София"}
{"url": "https://offnews.bg/obshtestvo/blizo-8000-detca-varnati-v-uchilishte-tazi-godina-691514.html", "text": "Близо 8 000 деца са пожелали да посещават училище за първи път в резултат на усилията на експерти от институциите, работещи по механизма за обхват и задържане в образователната система. Това стана ясно на заседание на Координационното звено в Министерския съвет.По думите на министъра на образованието и науката Красимир Вълчев на територията на страната вече са сформирани и постоянно действащи общо 1 239 екипа с общо 10 030 учители, директори, социални работници, полицаи, общински служители и медиатори. „Усилията на училищата са концентрирани в ежедневната работа с децата и задържането им в клас. Работим усилено по обща информационна платформа заедно с Агенцията за социално подпомагане. Сключено е споразумение с МВР, ГИТ и НАП за обмен на информация, предстои и с Агенция по заетостта. Общо 252 общини са регистрирани в системата“, посочи Вълчев. В нея вече са вкарани и данни за децата от неделните училища, европейските и чуждестранните училища у нас. От 159 296 деца и ученици към началото на тази учебна година, за 87 197 е установено, че са извън страната.Вицепремиерът Томислав Дончев акцентира, че за пръв път от шест години делът на преждевременно напусналите образователната система намалява от 13,8% на 12,7%. Той посочи, че има 7 души на 19-годишна възраст, които са поискали да учат за първи път. \"Основната причина деца да не са в клас е нежелание и този проблем трябва да бъде посрещнат челно”, каза Дончев и допълни, че наред с оперативните действия трябва да се решат стратегически задачи – да се провери дали размерът на глобите е достатъчно респектиращ и дали санкциите се налагат регулярно. Според него трябва да се направи и ревизия на издаваните медицински извинителни бележки.Заради натрупани повече от пет отсъствия за периода септември 2017 г. – януари 2018 г. са спрени 55 135 месечни помощи за деца в размер на 2 214 113 лв. Парите са предоставени на бюджетите на училищата, като с тях може да се организират приобщаващо образование, допълнителни занимания по български език и др. Предстои да бъдат възстановени към училища и детски градини още 2 037 560 лв., които съставляват 48 912 помощи за периода февруари – юни 2018 г. Към момента се обработват данните за отсъствията на децата и учениците за първите два месеца на учебната 2018-2019 година.От началото на учебната година екипите по механизма успяха да върнат обратно в клас 9 100 ученици, основно на възраст между 9 и 15 години. От повторно отпадналите миналата година 2 100 деца, за 426 за направен пореден опит да бъдат интегрирани в училище.Интересен факт е доброволното записване на близо 8 000 деца и ученици, които са поискали да посещават училище или детска градина за първи път. Най-голям е броят им във възрастовата група 6 – 7 години, като това са деца от уязвими групи, които до момента са отказвали да учат. Останалите почти 2 000 ученици, които са записани за първи път на училище са родени между 1999 г. и 2011 г.На семействата, чиито деца не посещават училище, са били издадени 234 акта за административно нарушение. Най-много са били в Стара Загора и Сливен – 104 и 103, а най-малко в Бургас, Велико Търново, Кюстендил, Монтана, Търговище и Хасково – по един.В работата си екипите по обхват най-често срещат трудности заради миграцията в страната и в чужбина, липсата на документи като актове за раждане, липса на законни настойници, ранни бракове и майчинство, както и ниска административна грамотност на част от родителите - коя институция каква помощ или подкрепа и при какви условия може да се предостави на детето или на семейството.През юни съвместно с УНИЦЕФ бяха обучени експерти от Регионалните управления на образованието за работа с деца и ученици от уязвими групи и с техните родители. Бяха създадени координационни центрове за изпълнение на механизма, които се председателстват от областните управители. Заедно с Агенцията за социално подпомагане бяха разработени указания за предоставяне на семейни помощи в натура по предложение на директора на детската градина или училището. Бяха проведени и разговори с представители от Главна инспекция по труда за обсъждане на съвместни мерки срещу незаконната трудова заетост на непълнолетни и малолетни деца. През този месец предстоят разговори за обсъждане на съвместен проект между България и Германия за обхващане и включване в образователната система на деца и ученици, чиито родители заминават в чужбина.", "date": "2018.11.07", "title": "Близо 8000 деца върнати в училище тази година"}
{"url": "https://offnews.bg/obshtestvo/narushenia-v-dializnia-tcentar-vav-vidin-ustanovi-proverka-naznachena-691512.html", "text": "Нарушения в центъра за хемодиализа във Видин установи проверка на Изпълнителна агенция \"Медицински одит\", която беше назначена от здравния министър Кирил Ананиев след смъртта на 50-годишен пациент. Проверката дойде на фона на неработещата след авария водоочистваща инсталация за хемодиализа в болницата. Агенцията е установила нарушения при оказването на медицинска помощ на пациента в спешно отделение.Предстои образуването на административно - наказателни производства на дежурния в отделение „Спешна медицина“ и на консултиращия кардиолог в лечебното заведение. Цялата документация ще бъде предоставена на Районната прокуратура в гр. Видин, съобщиха от здравното министерство.Пациентът К. М. е провеждал хемодиализно лечение в периода от 2014 до началото на 2017 г. в диализен център „Екзарх Антим“ ЕООД, гр. Видин, а от февруари 2017 г. лечението се провежда в Отделението по нефрология и диализно лечение на МБАЛ „Св. Петка“ АД. Пациентът е имал множество заболявания, сред които терминална хронична бъбречна недостатъчност, хипертонична нефропатия, дисметаболитен синдром, вторична ренална анемия, ИБС – състояние след стентиране.На 1.10.2018 г. пациентът е подлежал на планова хемодиализна процедура – втора смяна. По данни на медицинския персонал той не се е явил, а е съобщил, че „ще пропусне и ще дойде за третата смяна“. Поради настъпилата авария пропуска процедурата на 1.10. – трета смяна. На 2.10. в телефонен разговор е заявил, че на 3.10. ще отиде със собствен транспорт до гр. Монтана, за да продължи там диализното си лечение.В същия ден, 3 октомври, в 7.04 ч. мъжът подава сигнал в спешния център в града с оплаквания от задух и прилошаване. Спешният екип е пристигнал на адреса за 5 минути, а 10 минути по-късно пациентът е транспортиран до Спешно отделение. Извършена е рентгенография, която доказва „белодробен оток“. В хода на лечението е проведена консултация и с кардиолог. Въпреки реанимационните действия, в 8.40 ч. пациентът е починал, сочи проверката на \"Медицински одит\".Проверяващите са констатирали, че в приложената документация няма информация за назначени и проведени параклинични изследвания, с което са нарушени различни текстове от Закона за здравето и Медицинския стандарт „Спешна медицина”. Тоест, дежурният лекар, извършил прегледа на К. М., не е назначил и не са извършени клинико-лабораторни изследвания на пациент в спешно състояние.По отношение на водоочистващата система за хемодиализа назначената проверка установи, че инсталацията за омекотяване на водата, използвана в процеса на хемодиализа в МБАЛ „Св. Петка“ АД, гр. Видин, е аварирала на 1 октомври т. г., вследствие на високо налягане след отстраняване на проблем с магистрален водопровод.Това е наложило спешното изключване на пациентите от процедурата. До отстраняване на аварията е изключен дейонизиращият цилиндър от системата, което е позволило до подмяната на авариралата част диализата да бъде извършвана с пречистена, но неомекотена вода.Своевременно е била създадена организация за транспортирането на пациентите до гр. Лом и гр. Монтана по график.Пациентите, пожелали да се диализират в отделението по хемодиализа в МБАЛ „Св. Петка“ АД, гр. Видин, са подписали информирани съгласия за извършване на диализа с пречистена, но неомекотена вода.На 02.10.2018 г. 16 души са диализирани в МБАЛ „Св. Петка“ АД, Видин и при нито един от тях не са забелязани странични явления от типа на „Синдром на твърдата вода”.На 4 октомври отделението е преустановило дейността по хемодиализа и е започнала подмяната на авариралата част на водоочистващата система. Работата на отделението е била възстановена на 9 октомври. ", "date": "2018.11.07", "title": "Нарушения в диализния център във Видин установи проверка, назначена заради починал пациент"}
{"url": "https://offnews.bg/obshtestvo/informatcionnata-sistema-na-letishte-sofia-blokira-691509.html", "text": "Информационната система на Летище \"София\" блокира. Заради техническите проблеми пътниците не успяват да получат информация за полетите си. Според тях на летището е настъпил пълен хаос.  От Летище \"София\" обявиха, че са предприели мерки за разрешаване на проблема, който е засегнал Терминал 1 и Терминал 2. Пътниците могат да намерят информация за полета си на гишетата \"Информация\".Засилена е и честотата на излъчване на аудиосъобщения. Ангажирани са и служители, които да насочват пътниците в зоната за граничен контрол. Това не е първият подобен случай в последните дни. Информационната система е била блокирала и в неделя, съобщи читател на OFFNews, като изпрати и снимки от летището в този ден. Снимки: Виктор Вичев", "date": "2018.11.07", "title": "Информационната система на Летище София блокира"}
{"url": "https://offnews.bg/politika/na-parvo-chetene-deputatite-prieha-darzhavnia-biudzhet-za-dogodina-691513.html", "text": "След само 2 часа дебати мнозинството в парламента прие на първо четене проекта за държавния бюджет за догодина.\"За\" гласуваха 115 депутати - ГЕРБ, \"Обединените патриоти\" и един от \"Воля\", а \"против\" бяха 85 - БСП и ДПС.Управляващите изтъкнаха, че приоритетите на бюджета 2019 година са социалната политика, образованието, отбраната и политиката по доходите.\"Бюджет 2019 е един от най-добрите в последните 10 години. 3,7 ръст на БВП, 116 млрд., пореден бюджет на устойчив растеж, 5,6 млрд. повече приходи спрямо 2017. Впечатляващо число, което ни дава възможност да реализираме приоритетите ни\", коментира по време на дебатите председателя на правната комисия Менда Стоянова.Според ДПС обаче това далеч не е така. \"Бюджетът не трябва да е торба с пари за социални плащания. Той е основният финансов инструмент за правене на икономическа политика. Бюджетът за следващата година не отразява цикъла на икономическото развитие и не подкрепя растежа\", каза Йордан Цонев.Той прогнозира, че догодина инфлацията у нас ще бъде между 5 и 5,5%., а бюджетът е прогнозиран с инфлация от 3 на сто, която е нереалистична. \"Тази инфлация ще изяде увеличаването на пенсиите, така че с това не се хвалете. Другото, което ще изяде, е увеличаването на заплатите, но за сметка на това категорично ще повлияе макроикономически зле на икономическия цикъл\", коментира Йордан Цонев.Бюджетът за догодина беше остро критикуван и от БСП. \"Бюджетът ви е голям, но и „Титаник“ беше, а потъна – управляващите да стягат спасителните жилетки и да плуват към предсрочни избори\", коментира социалистът Румен Гечев и добави, че \"червената лампа\" вече мига много силно.Според лидера на БСП Корнелия Нинова бюджетът, който ГЕРБ определят като най-социален, всъщност не решава нито един реален проблем . \"Това е бюджет на застоя, безпътицата и целта му е оцеляване на правителството\", добави тя.\"Обединените патриоти\" пък обявиха, че Бюджет 2019 отразява философията на управлението.\"Оставаме с голямо недоумение - от ДПС казват, че бюджетът е твърде социален, без политики и реформи. От БСП казват, че са замразени социалните плащания. Питам се тогава къде е истината\", каза депутатът от ГЕРБ Александър Ненков и добави, че във всяка мярка в бюджета реформаторско мислене.В самия проект за 2019 година е предвидено минималната работна заплата ще се увеличи от 510 на 560 лева. Заложено е и увеличение на заплатите за държавните служители - с 10%. Месечните възнаграждения на учителите пък трябва да се повишат с 20%.За догодина е заложен дефицит от 0.5% от БВП. Очаква се приходите да бъдат 43,8 млрд. лева, а разходите - 44,4 млрд. леваПредвидени са 40,4 млн. лева за помощи за отопление, което е с 50% повече в сравнение с парите, отделени за това тази година. За хората с увреждания ще бъдат отделени 150 млн. лева. Разходите за отбрана пък ще достигнат 1,8 млрд. лева или 1,58% от БВП на страната.В бюджета е заложено и увеличени средствата за персонал в МВР и в Министерството на правосъдието.Догодина, когато ще се проведат месни избори, бюджетът предвижда над половин милиард лева повече да бъдат отпуснати за общините.", "date": "2018.11.07", "title": "На първо четене: Депутатите приеха държавния бюджет за догодина"}
{"url": "https://offnews.bg/obshtestvo/prof-tcilinski-vsiaka-8-ma-zhena-strada-ot-rak-na-gardata-691485.html", "text": " Ето какво споделя той по темата за рака на гърдата. Интервюто е предоставено на OFFNews по повод изминалия месец за борбата с рака на гърдата:Какъв е броят на болните от рак на гърдата в Европа?Ракът на гърдата остава най-честото туморно заболяване при жените, въпреки че цифрите са доста близки с тези на заболелите от рак на белия дроб. Всяка 8ма жена страда от рак на гърдата, следователно това показва епидемични размери на заболяваемостта сред жените.Можем ли да говорим за намаляване на заболяваемостта поради най-новите методи и технологии за борба с рака?По отношение на случаите на рак на гърдата, за съжаление това не е така. Въпреки това обаче има сериозни спад в смъртността от рак на гърдата в страните от Западна Европа благодарение на новите и различни методи на лечение (например в ранната фаза на заболяването). Освен това, все повече и повече методи допринасят за удължаването на преживяемостта, дори и в напреднала фаза на заболяването. Следователно лечението на рак на гърдата определено се развива успешно.Какви са най-новите методи, които използвате за лечение на рак на гърдата: имунотерапия, хормонотерапия, персонализирана химиотерапия?Има различни възможности за лечение, които са свързани с различните форми на рак на гърдата. Това е много важен аспект, тъй като различните форми на рак на гърдата(дали е хормонално зависим или не, Her2/neu позитивен или не) изискват различен подход при лечение. Важно е да се отбележи, че при всички тези различни видове рак има сериозни терапевтични развития. При хормонално-зависимите форми на рак имаме възможност да удължим значително продължителността на лечението и да забавим развитието на резистентност към него. При Her-2/neu-позитивен рак на гърдата, съществуват редица антитела, които се комбинират частично с химиотерапия и след това се прилагат директно върху тумора. Същевременно възможностите за имунно онкологично лечение показват първоначални успехи в други форми на болестта.Има ли ново проучване, което да промени подхода или да допринесе за ранното откриване на рак на гърдата?За съжаление не. Освен прекратяването на хормонозаместителната терапия при жени в постменопауза, което доведе до значителен спад в честотата на заболелите от рак на гърдата, не сме в състояние да предотвратим рак на гърдата с някакви надеждни средства. Все още препоръчваме здравословен начин на живот с намаляване на теглото, редовно физическо натоварване, избягване на тютюна (което е свързано и с развитието на рак на гърдата) и алкохол.Има ли връзка между консумацията на захар,например и рака? Или друга храна?Разполагаме със серия от данни, показващи, че има тясна връзка между клетъчната сигнализация на ракови клетки и осигуряването на \"енергия\" за такива сигнали, които водят до развитието и разпространението на още ракови клетки. Въпреки това, понастоящем не можем надеждно да дадем съвет за диета, която би повлияла на хода на рака. При рака на гърдата обаче знаем, че увеличаването на теглото след появата му е неблагоприятен прогностичен фактор, докато редовното физическо натоварване допринася за по-добра прогноза на заболяването.", "date": "2018.11.07", "title": "Проф. Цилински: Всяка 8-ма жена страда от рак на гърдата"}
{"url": "https://offnews.bg/politika/mp-ne-otkri-danni-za-poluchili-balgarsko-grazhdanstvo-koito-sa-izdirv-691518.html", "text": "Проверка на Министерството на правосъдието не откри получили българско гражданство, които са издирвани от Интерпол. Проверката е разпоредена от правосъдния министър Цецка Цачева по повод медийни публикации за 114 случая на издадени удостоверения за българско гражданство за издирвани от Интерпол.Проверката обхваща периода от 1 януари 2013 г. до октомври 2018 г. и е приключила с доклад до министъра на 2 ноември 2018 г.Заключенията в доклада са, че не са намерени данни за цитираните 114 случая на получаване на българско гражданство от лица, издирвани от Интерпол. Не са установени и нарушения от служители в дирекция „Българско гражданство“ по проведените съгласувателни процедури с МВР и ДАНС, съобщиха от министерството.Екземпляр от доклада е изпратен на ВАП. Председателят на Българската агенция за българите в чужбина Петър Харалампиев получи обвинение за участие в организирана престъпно група за даване на гражданство срещу подкуп. В същото време обаче се оказа, че прокуратурата е знаела за случаи на незаконно даване на българско гражданство още през 2014 г. От прокуратурата съобщиха, че тогава са отправили писмо до тогавашния и.д. председател на агенцията Йордан Янев за прекратяването на практиката за даване на гражданство в нарушение на закона. Установена е практика за даване на гражданство на лица, въз основа на документи, които не съдържат данни за българския им произход. В същото време ДАБЧ е отказвала да издаде удостоверение на лица, които са доказали българския си произход.Две години по-късно при повторна проверка прокуратурата отново установила, че практиката продължава, за което е бил уведомен председателят Борис Вангелов, понастоящем депутат в групата на Обединените патриоти от квотата на ВМРО. ", "date": "2018.11.07", "title": "МП не откри данни за получили българско гражданство, които са издирвани от Интерпол"}
{"url": "https://offnews.bg/sviat/prizemiha-samolet-zaradi-neponosima-smrad-v-nego-691500.html", "text": "Индонезийски самолет беше временно приземен, след като пътниците се оплакаха от непоносима смрад на борда. Самолетът - изпълнявал полет на Sriwijaya Air - трябвало да превози, освен хората, два тона от най-смрадливия плод на света - дуриан, от провинция Бенгкулу до столицата Джакарта, пише Би Би Си.Плодът така и не достигнал крайната дестинация, защото пътниците изрично настояли да бъде свален от борда. Миризмата била толкова нетърпима, че някои от тях стигнали до саморазправа с противящия им се екипаж. Но нямало как - бунтът довел до приземяването и разтоварването на миризливия плод. Самолетът излетял час по-късно.Въпреки принудителното кацане, от авиокомпанията настояват, че са в пълното си право да превозват плода.\"Не е незаконно да превозваме дуриан по време на полет, стига той да е опакован правилно, в съответствие с правилата за полетите. Много авиокомпании правят това\", гласи защитата на специалиста по комуникации на авиокомпанията Ретри Мая, цитиран от .Самият плод е деликатес в голяма част от Азия, но мненията за него са от едната до другата крайност на емоциите - или го обичаш, или го мразиш силно. Поради миризмата му, той е отхвърлян от ресторантите, хотелите, публичния транспорт и самолетите в определени страни.„Още с влизането си в самолета усетих миризмата на плода. Оплаках се на стюардесата, но тя ми каза просто да попълня формуляр за оплаквания“, разказва в своя фейсбук профил един от пътниците - Амир Зидан.Екипажът се е опитвал да го убеди, че миризмата ще \"изчезне\", щом самолетът се вдигне във въздуха. Тези думи така и не помогнали, защото всички пътници са пожелали да слязат, а някои от тях дори влезли в сблъсък с членове на екипажа.„Ще направим промени в пакетирането на товарите, за да не причиняваме повече дискомфорт на пътниците“, увери директорът на летището в Бенгкулу Аниес Вардана, който потвърди, че на борда на самолета имало около 2 тона дуран.", "date": "2018.11.07", "title": "Приземиха самолет заради непоносима смрад в него"}
{"url": "https://offnews.bg/medii/ideite-na-vmro-sreshtu-falshivite-novini-gdpr-i-otdelen-domejn-za-med-691511.html", "text": "Механизми, свързани с европейския регламент за личните данни (GDPR), и регистрация на онлайн медиите в отделен домейн, в който съдържанието да подлежи на регулациите на Съвета за електронните медии (СЕМ). До тези първоначални идеи за борба с фалшивите новини са стигнали от ВМРО след няколко месеца размисли по въпроса как законово да се реши проблемът.От формацията обявиха през юли, че започват да мислят по законодателни промени срещу фалшивите новини, а днес представиха на главните редактори на медии вариантите, до които са стигнали. Те обаче били само основа за разговор и имало още много работа, преди да бъде представен законопроект.Основната идея на ВМРО била не да се дефинира какво е \"фалшива новина\", а да се намери начин за регулация и \"осветляване\" на хората зад анонимните сайтове, които разпространяват невярна информация -  чрез ЕГН и имена, за да могат да бъдат съдени.Така стигнали до идеята, че трябва да има правна квалификация, която да отдели онлайн медиите от останалите сайтове. \"В момента няма разлика между регулацията на онлайн медиите и на сайт на голяма търговска верига, защото тя е никаква\", коментира депутатът от ВМРО Александър Сиди.В името на регулацията от партията на Каракачанов стигнали до техническа идея, която да направи разграничение - медиите да се регистрират в отделен домейн, например \".media\". Предлагат ако новинарски сайт няма такова окончание - да няма право и да сключва договори за медийно отразяване с партиите по време на предизборна кампания. Всички в отделния \"медиен домейн\" пък щели бъдат регулирани от СЕМ със същата строгост, с която и радиата и телевизиите.Тази идея не срещна сериозни критики от представителите на медиите, но от СЕМ обясниха, че би било трудно да регулират това със сегашния си капацитет. \"Разполагаме с бюджет от 1,6 млн. Имаме 50 човека служители, повече от половината в пенсионна възраст. Системата ни за мониторинг е от 2006 г. Това е все едно да наблюдаваме iPhone 10 с Нокия с фенерче\", обясни председателят на регулатора София Владимирова.Другата идея на ВМРО се основава на вече съществуващ евромеханизъм - GDPR. Според европейския регламент IP адресите на посетителите на сайтове са лични данни, а всяка фирма, която оперира с такива данни, трябва да има лице, което отговаря за тях. На това стъпват от ВМРО и искат промяна в закона за личните данни.\"На сайта да има телефон на отговарящия за личните данни и лицето, което е очернено от дадена медия, да може да се обади, да поиска отговорност, да съди. Така медиите ще внимават какво ще пишат\", обясни Сиди и добави, че ако няма такова лице или възможност за контакт с него - органите на реда ще могат да спират достъпа тази медия.\"Стъпвате на невярната теза, че всички медии са задължени да имат такива лица\", разкритикува идеята журналистът и юрист Кирил Вълчев. Той подчерта, че ако сайт иска да заобиколи европейския регламент за лични данни, може да регистрира сайта си в страна извън Европейския съюз.\"Аз не можах да разбера какво точно предлагате? Искате през едно овъртолване около GDPR, на сайтовете да пише едно име, това вече е направено. Нали беше прието да се направи медиен регистър (бел.ред - създаден с т.нар. \"медиен закон на Пеевски\"). Въпросът е какви ще са санкциите. Да се спират сайтове? Ако това е целта - има държави, които са го решили - Китай, Северна Корея, Турция. Въпросът е дали България иска да следва примера им\", каза още Вълчев.Други критики, изразени по време на дискусията бяха, че едно блокиране на сайт може лесно да бъде заобиколено.", "date": "2018.11.07", "title": "Идеите на ВМРО срещу фалшивите новини: GDPR и отделен домейн за медии"}
{"url": "https://offnews.bg/tehnologii/helecloud-pretendent-za-vodeshta-evropejska-konsultantska-kompania-691482.html", "text": ", технологичният консултант в AWS (Amazon Web Services) платформата и доставчик на услуги за управление, се развива с бързи и стабилни темпове.Само за две години от създаването си, тя се нарежда сред претендентите за водеща европейска консултантска компания за облачни услуги и доставчик на услуги за управление.Очаква се оборотът на компанията за 2018 да надхвърли четири пъти миналогодишния.През 2018 година в са наети 42 нови служители, като се планира до края на годината екипът да се разрасне до 60.Ръстът на служителите е четирикратен спрямо предходната година.Компанията има повече от 40 клиенти и партньори от САЩ и шест държави от Европа, Близкия Изток и Африка. Екипът ѝ е работил по 35 проекта.В портфолиото на  се нареждат клиенти като Viber, Endel, NEX Group и Zopa. Компанията е реализирала проекти за организации от финансовия, телекомуникационния и институционалния сектор.„беше компетентен, гъвкав и доверен партньори за Viber. Ние препоръчваме услугите им на организациите, които имат желание да повишат сигурността на облачните си системи“, споделя Амир Иш-Шалом, главен архитект, Viber.През октомври обяви инвестиция от 2 млн. британски паунда, която получава от водещия фонд BGF. Зад него стоят банки като Barclays, HSBC, Lloyds, RBS и Standard Chartered.", "date": "2018.11.07", "title": "HeleCloud претендент за водеща европейска консултантска компания"}
{"url": "https://offnews.bg/temida/prokuraturata-otkaza-da-razsledva-kontcesiata-na-letishte-sofia-691483.html", "text": "Прокуратурата няма да разследва процедурата за даване на софийското летище на концесия. Това става ясно от съобщение на прокуратурата. Държавното обвинение е сезирано на 10 октомври от депутатите от БСП Корнелия Нинова, Филип Попов, Жельо Бойчев, Крум Зарков, Георги Свиленски и Елена Йончева.В сигнала е отправено искане прокуратурата да оспори решенията на правителството и на транспортния министър за откриване на процедурата за определяне на концесионер и възлагане на концесия за строителство на гражданско летище, взети съответно на 29 юни 2018 г., и на 2 юли 2018 г. и 3 октомври 2018г. Според социалистите решенията са незаконосъобразни. Сигналът е препратен към Върховната административна прокуратура, която скоростно е направила проверка по случая и се е произнесла с резолюция за прекратяване на преписката. Причината е, че законът за концесиите не позволява решенията на правителството за концесии да бъдат обжалвани, а решенията на транспортния министър по този закон се обжалват пред Комисията за защита на конкуренцията в 10-дневен срок от публикуването в Националния концесионен регистър на обявлението за откриване на процедурата.В този смисъл обжалването на решението на транспортния министър, което е от лятото на 2018 г., е изтекъл. Изтекъл е и срокът за обжалване на второто решение.С това липсват и предпоставките за намеса на прокуратурата по реда на надзора за законност.", "date": "2018.11.07", "title": "Прокуратурата отказа да разследва концесията на летище София"}
{"url": "https://offnews.bg/sviat/tramp-gotov-da-raboti-s-demokratite-sled-izborite-691519.html", "text": "Американският президент Доналд Тръмп изрази надежда, че ще може да работи с демократите, които успяха да отнемат от републиканците мнозинството в Камарата на представителите, и заяви, че са възможни компромиси за здравеопазването и инфраструктурата, предаде Франс прес, цитиран от БТА.\"С малко късмет може догодина всички да работим заедно, за да продължим да постигаме резултати за американците\", заяви Тръмп на пресконференция в Белия дом.Той посочи здравеопазването, инфраструктурата, търговията и икономическия растеж сред сферите, в които е възможно да бъдат намерени съвместни решения.Тръмп добави, че това е голям ден за Републиканската партия. \"Това беше голям ден, невероятен ден\", подчерта той. \"Републиканската партия отправи предизвикателство към историята, увеличавайки мнозинството си в Сената и осуетявайки категорично предсказанията за Камарата на представителите\", заяви президентът на САЩ, който по-рано днес обяви изборите за голям успех.Демократите отнеха от Републиканската партия трийсетина места в Камарата на представителите. Очаква се демократите да получат 229 места срещу 206 за републиканците по последни оценки на в. \"Ню Йорк таймс\". В Сената се очаква републиканското мнозинство да нарасне от 51 до 53 сенатори.Тръмп обяви спечелените места в Сената за по-важни от загубата в долната камара.Президентът на САЩ добави, че гласоподавателите очевидно са наказали сенаторите от Демократическата партия заради техните действия по време на изслушването на съдията от Върховния съд Брет Кавано.\"Възможно е това да стане прекрасна ситуация с две партии\", заяви Тръмп. Той добави, че Нанси Пелоси, която може да стане следващият председател на Камарата на представителите, в телефонен разговор е изразила желание за съвместна работа. Тръмп обаче изрази съмнения, че ще може да бъде намерена възможност за компромис, ако Демократическата партия използва новата ситуация, за да започне разследвания. \"Не можете да получите всичко наведнъж\", подчерта президентът.Тръмп добави, че се надява да работи с Конгреса, за да получи финансиране за обещаната стена по границата с Мексико, но каза, че няма да принуди правителството да спре работа, за да го постигне. \"Нуждаем се от тази стена, много демократи знаят, че се нуждаем от стената и ще трябва просто да изчакаме и да видим какво ще стане\", подчерта президентът.Той заяви също, че разследването на предполагаемата руска намеса в президентските избори през 2016 г. трябва да бъде прекратено, защото не е от полза за страната. \"Можех да го прекратя по всяко време, но не го направих\", каза Тръмп и подчерта, че с разследването пилеят пари.Тръмп се подигра и на републиканските конгресмени, загубили местата си, след като са отказали да водят предизборна кампания заедно с него.Президентът порица враждебното според него отразяване на него самия и на Републиканската партия по време на кампанията за изборите от страна на медиите.\"Тази усилена агитация спря синята вълна, за която те говореха\", заяви Тръмп. ", "date": "2018.11.07", "title": "Тръмп готов да работи с демократите след изборите"}
{"url": "https://offnews.bg/gimnastika/game-over-za-obeshtavashta-gratcia-691424.html", "text": " „Феникс, възкръснал от пепелта“ – така наричаха Юлия Бравикова, която години наред бе част от руския национален отбор по художествена гимнастика. След трудния път, лични борби, победи и падения в отбора на „сборная“, Бравикова бе принудена да спре своя полет към световната сцена поради стрес фрактура на ходилото едва на 19-годишна възраст.Това обяви самата тя в поредица от 9 поста в социалната мрежа Instagram, в които припомня на своите феновете за хубавите и лошите моменти, които е имала по пътя към върха. Грацията повдига завесата на скрити от публиката моменти от своята кариера в периода от 2010 до 2018 г.Гимнастичката разказва за красивите си трика, ушити от първата й треньорка Олга Бахарева. „Родителите ми нямаха възможност да ми купят скъпи трика, но затова Олга Бахарева шиеше добре. Тя винаги правеше и моите прически“, пише тя под първия от деветте поста в Instagram.В следващ пост Юлия разказва за първото си голямо състезание в Москва от веригата Гран При през 2012 г. и за вълнението, което е изпитала от голямата зала и публиката.В социалната мрежа гимнастичката припомня моменти и от следващите години, когато настъпва първата операция на левия крак и идват първите болки в коляното.През 2014 г. Бравикова става двукратна шампионка на Стария континент за девойки в Баку, а това за нея е една от най-успешните години. „Преминах много тежка подготовка, през която изпитвах много остри болки“, спомня си тя.От 2015 г. Бравикова се изкачва в категория „Жени“, където конкуренцията е много по-голяма. Тогава тя прави своята втора операция, а след това дълго се възстановява.Постовете й стигат  и до преломния момент в кариерата й, а именно злополучното Гран При в Москва в началото на тази година.По време на състезанието заради мек слой между пода и килима, поставен да предотврати травми, тя получава стрес фрактура на ходилото, което се оказва непълно заздравяло от предишната травма. Възможно е дори да не се стигне до неговото пълно възстановяване.Нейна треньорка по това време вече е бившата гимнастичка Дария Кондакова, която заедно с нея прекарва часове наред в московска клиника, където Бравикова е гипсирана и започва да се предвижва с патерици.След месеци на рехабилитации Юлия съобщава, че прекратява своята кариера. „С общи усилия, Дария Кондакова, заедно с много специалисти ме изкараха от тази дупка. Но с тежест в сърцето ви потвърждавам всички слухове за края на моята кариера. Трябваше да я прекратя в името на здравето. Благодаря на всеки един, който извървя с мен този път и ме е подкрепял. Поклон пред вас!“, завършва с тъга талантливата Бравикова.Така тя се сбогува с гимнастиката след като става двукратна шампионка на Стария континент за девойки (Баку 2014) и четирикратна златна медалистка от Световните университетски игри (Тайпе 2017).", "date": "2018.11.07", "title": "Game Over за обещаваща грация"}
{"url": "https://offnews.bg/ikonomika/poshtenska-banka-kupuva-pireos-za-75-mln-evro-691516.html", "text": "Пощенска банка купува \"Банка Пиреос България\", дъщерна на Piraeus Bank S.A. (\"Пиреос банк\"). За приключването на сделката съобщи \"Юробанк\", която е собственик на Пощенска банка. Сделката е за 75 милиона евро, като след приключването на сделката отражението върху капитала от първи ред на Юробанк ще бъде минимално в размер на 14 базисни точки, а след реализирането на очакваните синергии, сделката се очаква да има положителен ефект върху капитала.Към септември 2018 г. Банка Пиреос България има активи от 1,7 милиарда евро, кредитен портфейл от 820 милиона евро и депозити в размер на 1,3 милиарда евро. Банката развива дейност в банкирането на дребно и основно в корпоративното банкиране чрез клонова мрежа от 70 клона и с над 900 служители.След сделката Пощенска банка ще има очакван пазарен дял от над 10% и ще бъде на трето място по размер на кредитния портфейл.След приключването на сделката Пощенска банка ще има активи на обща стойност над 5 милиарда, капитал от над 600 милиона евро и, след реализирането на очакваните синергии, приходи преди провизии и нетна печалба в размер съответно на над 150 и над 70 милиона евро. Отделно от това, банката ще запази солидните си коефициенти на капиталова адекватност и ликвидност, допълниха банката.Сделката трябва да получи одобрение от регулаторните и надзорните органи, като се очаква да стане факт през първото тримесечие на 2019 г.", "date": "2018.11.07", "title": "Пощенска банка купува 'Пиреос' за 75 млн. евро"}
{"url": "https://offnews.bg/interviu/izraelski-ekspert-po-kibersigurnost-ne-biva-da-ni-interesuvat-radikal-691465.html", "text": "- По време на лекцията споменахте, че имаме нужда от радикални стратегически иновации, за да спрем да \"наваксваме\" в изграждането на киберсигурността си, а да излезем крачка напред пред нашите противници. Как изглежда една такава иновация в сферата на киберсигурността? Можем ли дори да си я представим днес?За щастие, много хора имат идеи. Разбира се, повечето идеи ще се провалят, но хубавото е, че има много креативни хора, които все пак имат желанието да разработват новите си идеи. Като пример можем да разгледаме историята на военновъздушните конфликти. Отначало всички били твърдо убедени, че атаките на бомбардировачите винаги ще постигат целите си успешно. Движат се толкова бързо, на практика са невидими, няма физически бариери за тях. Поне около 20 години това е била главната идея във военните технологии.Тогава обаче се появява радикална стратегическа иновация - радарът. Британците го изобретяват, което им позволява да \"видят\" нападащите летателни апарати, като впоследствие им донася и притеснения как да го запазят в тайна от останалия свят. Това обаче със сигурност променя играта. Как би изглеждало това в киберсигурността? Прекалено много различни варианти има. Но всеки може да започне да експериментира.- Виждате ли момент, в който битката ще е спечелена, има ли финална права? Или киберсигурността завинаги ще си остане постоянна, изтощителна надпревара?Постоянна надпревара е. Тъжно е, че много хора в Европа си мислят, че този процес е приключен заради десетилетията на много високо ниво на безопасност, които идват след Втората световна война и след колапса на Съветския съюз. Всъщност обаче историята е постоянна игра на \"наваксване\". Никога няма да сме 100% в безопасност, но със сигурност можем да постигнем и поддържаме много високо ниво на безопасност, на което нашите граждани вече са свикнали и което те продължават да очакват. Така че това е главният и най-важен дълг на правителството - да осигурява безопасност. Има много малко извинения за неизпълнението на този дълг.- След създаването на атомната бомба, много хора са били на мнение, че това е краят на конвенционалните военни конфликти. Виждате ли бъдеще, в което конвенционалните конфликти са изцяло заменени с кибервойни?Главната причина враговете ни да инвестират в кибертехнологии и да преминават от \"твърда\" към \"мека\" интервенция е, защото знаят, че Западът изцяло доминира в полето на традиционната военна техника. Затова в обозримото бъдеще няма да се вадят танкове и оръдия. Но това не значи, че те изчезват, защото веднага когато защитата отслабне, става много рентабилно пак да се прибегне традиционно насилие. Така че не виждам начин кибервойните да заменят традиционните, но определено са плюс.Ако искам да наложа волята си на някого, най-добре е дойда с голяма пръчка и да го ударя по главата. За съжаление, не мога, защото има фактори, които ме спират. Сега хората все повече изследват новите възможности, които кибертехнологиите предлагат. Обаче веднъж като видят, че си достатъчно слаб, отново ще прибегнат до традиционно насилие.- Прави ли достатъчно Европа, за да се защити в киберпространството? Зависи от това каква е заплахата. Неща като NIS (Директива за мрежова и информационна сигурност, бел. ред.) и GDPR (Регламент за защита на личните данни, бел. ред.) - ако бъдат имплементирани, те допринасят за хигиената и общото здраве. Това е голям прогрес. Ако заплахата идва от политически мотивирани противници, тогава не е достатъчно и никога няма да бъде, защото това са само основни изисквания, базирани на каквото сме видели през последните около 20 години. Съобразяването с такива стандарти няма да е достатъчна защита срещу противници, които имат ресурсите да постигнат целта си. Ако разгледаме бизнес страната на нещата, когато правим \"red team\" упражнения (упражнения, при които група хора предприемат ролята на противници и атакуват дадена организация с цел усъвършенстване на политиките ѝ, бел. ред.), взимаме много голяма организация, която съблюдава всички IT стандарти за сигурност, но все пак след няколко дни намираме начини да нарушим защитите ѝ без никой да забележи. Тези организации са много по-защитени от която и да било държава на света, да не говорим за Европейския съюз, който няма никаква отговорност да осигурява всеобща защита. Все пак държавите в него все още са суверенни.- Не е ли радикализацията в онлайн пространството най-голямата заплаха в Европа към момента?Ако изключите държавите, които искат да променят световния ред, тогава бих се съгласил, но аз лично не бих ги изключил. Русия и Китай са много по-голяма заплаха от терористите... дори ИДИЛ, която е повече идея отколкото организация... никой не вярва, че те могат да направят Европа много по-слаба в дългосрочен план. В по-голям мащаб, Русия и Китай са изключително недоволни от световния ред вече десетилетия наред, но няма нужда да прибягват към насилие. Те намират други начини, защото основната цел е ситуацията да не ескалира до военен конфликт, в който знаят, че ще загубят, и за който не са готови да понесат последствията. Засега. Може би Русия ще го направи един ден. Именно затова те имат много по-голям стимул да използват кибертехнологии да подриват икономически и социални структури, политически структури, и да стимулират радикализация в друг смисъл.Стратегическата цел на Русия е да отслаби обединена Европа, няма значение дали това е правилно или не - това е, в което вярват. Инвестирането във вътрешна дестабилизация, крайнодясна радикализация, ислямска радикализация - каквото и да било, което може да им послужи. Така че проблемът не е в отделните хора, които се вглъбяват в дадена идеология, проблемът всъщност е много по-мащабен.Разпространението на евтина, криптирана комуникация не ни помага изобщо - може да се случват много други неща, за които не подозираме. Фейсбук не е важен - всички можем да видим какво се случва във Фейсбук. Но в криптираната комуникация като WhatsApp, Telegram и други, ние нямаме представа какво се случва. Това също прави заплахата доста по-сериозна от преди.- И все пак, виждате ли нещо, което можем да направим, за да се борим с радикализацията в онлайн пространството?Политиката трябва да се базира на наука. Има много грешни представи, които все още виреят, въпреки че научните доказателства сочат към обратното. Например, идеята, че бедността води до радикализация - има много научни изследвания, които опровергават това твърдение. И въпреки това, много стратегии, които целят да се борят с радикализацията, биват базирани точно на тази идея и се фокусират върху подобряването на социоикономическата ситуация на хората като инструмент. Което само по себе си е разумно, но за съжаление, науката не го подкрепя като лек за този специфичен проблем. Трябва да се наблегне много повече на науката отколкото на общи приказки, за да се открият истинските причини и да се адресират.- Тоест технологичната страна на проблема е повърхностна и всъщност е много по-важно да се намерят корените?Да, на технологично ниво, мисля, че най-важното е т.нар. ситуационна осведоменост - да се види кои са хората и организациите, които активно се опитват да настроят обществото към радикални идеи и . Защото всъщност нас не бива да ни интересуват радикалните идеи, а подтикът към насилие. Няма нищо лошо хората да се обръщат към Исляма, по същия начин и към крайнодесните идеи. Искаме хората да вярват каквото си пожелаят, но трябва да се предотвратят призиви към насилие. Така че ако не знаем кой всъщност промотира тези идеи, трудно можем да бъдем ефективни. - И малко за GDPR: регулацията ограничава правото да се събират данни, това на някакво ниво не подрива ли осигуряването на кибербезопасност? Да, но винаги трябва да има баланс. Сигурен съм, че хората, които са го измислили, са преценили, че това е добър баланс. Винаги трябва да проучваме, да се адаптираме, да променяме каквото е нужно. Законите не са финални. Ако системата не работи, ние имаме възможността да я променим по демократичен път. Важно е, че имаме тази опция.- Да, но балансът е труден за постигане.Винаги ще е така и това няма да се промени,  ако не постигнем радикална стратегическа иновация, както казах, която ще ни даде възможността да разбираме неща без да се ровим в нечие съдържание. ", "date": "2018.11.07", "title": "Израелски експерт по киберсигурност: Не бива да ни интересуват радикалните идеи, само подтикът към насилие"}
{"url": "https://offnews.bg/temida/ot-2014-g-prokuraturata-znaela-za-nezakonno-davano-bg-grazhdanstvo-691488.html", "text": "Още през 2014 година прокуратурата е направила проверка за даването на българско гражданство от Държавната агенция за българите в чужбина, като е било констатирано системно нарушаване на законодателството и това, че е давано гражданство на лица с небългарски произход.От държавното обвинение днес разпространиха документи, свъразани с работата по случая в агенцията. Председателят ѝ Петър Харалампиев е обвинен за участие в организирана престъпно група за даване на гражданство срещу подкуп. Той беше отстранен от поста си, а от ВМРО, от чиято квота е Харалампиев, съзряха политическа атака от страна на ДПС. От прокуратурата съобщиха, че още през 2014 г. са отправили писмо до тогавашния и.д. председател на агенцията Йордан Янев за прекратяването на практиката за даване на гражданство в нарушение на закона. Установена е практика за даване на гражданство на лица, въз основа на документи, които не съдържат данни за българския им произход. В същото време ДАБЧ е отказвала да издаде удостоверение на лица, които са доказали българския си произход.Две години по-късно при повторна проверка практиката отново е била установена от прокуратурата, за което е бил уведомен председателя Борис Вангелов, понастоящем депутат в групата на Обединените патриоти от квотата на ВМРО. От писмото става ясно, че в агенцията продължават да се дават удостоверения за гражданство на лица, които не са доказали, че имат български произход. Тогава прокуратурата установила, че в ДАБЧ се дава гражданство на лица, които имат български роднини по съребрена линия от различни нива. Това според прокуратурата е предпоставка за незаконосъобразно издаване на удостоверение. През януари тази година от държавното обвинение са съобщили на правосъдния министър Цецка Цачева, че след самосезиране от медийни публикации, прокурори са открили 114 случая на издадени удостоверения за българско гражданство на лица, издирвани от Интерпол. С това писмо прокуратурата е възложила проверката да бъде направена от дирекция \"Българско гражданство\" към правосъдното министерство.До момента от прокуратурата не дават отговор на въпроса дали сигнал за нередности в ДАБЧ е бил внесен в държавното обвинение по надлежния ред от вицепремиера Валери Сиемонов. От прокуратурата не са коментирали и дали има извършено закононарушение от страна на Симеонов, който обяви, че след получаване на сигнала за нередност първо е уведомил Красимир Каракачанов, а едва няколко месеца по-късно и \"компетентните служби\". По смисъла на НПК длъжностните лица имат задължение да предоставят веднага данни за престъпление, с които разполагат.", "date": "2018.11.07", "title": "От 2014 г. прокуратурата знаела за незаконно давано бг гражданство"}
{"url": "https://offnews.bg/izvan-terena/adat-se-otvori-za-izostavil-sinoptichka-1-na-meksiko-691486.html", "text": "Животът на американския геймър Мартин Дъглас, познат в киперспорта под псевдонима Censor, се преобърна на 180 градуса след раздялата му с атрактивната мексиканска водеща Янет Гарсия.Геймърът, който се изявява в играта Call of Duty, разкара популярната като дупе №1 мексиканския тв ефир синоптичка, за да се посвети на участието си на световното първенство по CoD.Той обаче така и не покри квалификациите и не попадна в отбора на Evil Geniuses. Разочарован, той обяви края на кариерата си в киберспорта.Нещастията за бившия киберспортист обаче не свършват дотук. В началото на месеца той разкри, че колата му е била ударена от самосвал. Ден по-късно и къщата му била запалена. В двора си пък той бил намерил и ято мъртви птици.Геймърът смята, че Янет му е направила вуду магия, като отмъщение за това, че е била изоставена.", "date": "2018.11.07", "title": "Адът се отвори за изоставил синоптичка №1 на Мексико"}
{"url": "https://offnews.bg/obshtestvo/shto-e-to-patuvasht-chovek-s-zhelanie-da-skliuchi-dogovor-za-turistic-691508.html", "text": "Какво е необходимо, за да има някой основанието да ви нарече \"пътуващ\" човек? Да пътувате, нали? Съвсем не. Според българския законотворец е напълно достатъчно просто да имате желание да сключите договор за туристически пакет или за туристически услуги, който да ви даде правото на удоволствието да попътувате.Неочакваното определение от тазгодишно изменение на Закона за туризма грабна две от наградите \"Златен пирон\", присъждани от \"Юридически барометър\".Антинаградите за най-лоши примери от българското законодателство бяха представени днес от професора по право и бивш образователен министър Даниел Вълчев и \"доктора на хумористичните науки\" Димитър Рачков в препълнената 272-ра аудитория в Ректората на Софийския университет.Жури на тазгодишното издание “Златен пирон 2018” бяха: доц. Анета Антонова, зам.-декан на Юридическия факултет на СУ, Кирил Вълчев, журналист, Веселин Тодоров, изпълнителен директор на издателство Сиела, Стамен Янев, изпълнителен директор на Българска агенция за инвестиции, Лилия Даскалова, зам.-председател на Студентския съвет на СУ.Ето и печелившите в традиционните категории, носещи имената на известни филми:1. „Догодина по същото време“ (най-често изменян и допълван закон) – победител е Кодексът за социално осигуряване, който средногодишно е изменян 7 пъти. 2. „Извън контрол“ (закон с най-много изменения преди влизането му в сила) – победител е Законът за концесиите: има едно допълнение преди влизането му в сила, изменен е още 2 пъти за първите 2 месеца след това.3. „Бързи и яростни“ (най-бързо приет закон) – победител е Законът за допълнение на Закона за противодействие на корупцията и за отнемане на незаконно придобитото имущество (ДВ, бр. 41/2018 г.) – приет за 24 часа (внесен на 10 май 2018 г., приет в зала на първо и второ четене на 11 май 2018 г.).4. „Лабиринтът на Фавна“ (закон, предвиждащ най-много подзаконови актове) – победител е Закон за отбраната и въоръжените сили на Република България – с около 93 основания за издаване на подзаконови нормативни актове (огромен брой актове са с неопределен вид от закона – казва се само „акт на…”).5. „Колкото - толкова” (закон с най-много легални дефиниции) - победител е Законът за устройство на територията с 82 легални дефиниции, между които:6. \"Изгубени в превода” (най-любопитна легална дефиниция) – печели дефиницията за “Пътуващ” определена в Закон за изменение и допълнение на Закона за туризма (ДВ, бр. 37/2018 г.): „Пътуващ” е всяко лице, което желае да сключи договор за туристически пакет или за свързани туристически услуги или което има право да пътува въз основа на такъв договор.7. „Фатално привличане“ (закони и законопроекти „intuitu personae” или заподозрени в лобизъм) - победител е Законът за изменение и допълнение на Закона за отбраната и въоръжените сили на Република България (ДВ, бр. 85/2017 г.). Той е достоен за анти наградата, защото причината е, че заемането на длъжността постоянен секретар на отбраната в Министерството на отбраната вече е обвързано със значително по-високи критерии. Кандидатите за позицията следва да имат професионален опит не по-малко от 8 години и четвърти старши ранг като държавен служител. Отпадна изискването кандидатът да има не по-малко от 4 години до придобиване право на пенсия за осигурителен стаж и възраст, за да изпълни мандата в пълен обем, съгласно предходната редакция на закона.8. „Баш майстора“ (най-лоша юридическа техника) - печели Законът за изменение и допълнение на Данъчно-осигурителния процесуален кодекс (ДВ, бр. 92/2017 г.), където Народното събрание гласува преместването на запетая.9. \"Зов за завръщане\" (най-архаична законодателна идея или лутане на законодателя между различни законодателни решения) – победител е Законът за противодействие на корупцията и за отнемане на незаконно придобитото имущество (ДВ, бр. 7/2018 г.). Неговият чл. 48., ал. 1 гласи:10. \"Зрителна измама\" (най-абсурдни мотиви на законопроект) – победител е Законът за изменение на Закона за собствеността (ДВ, бр. 7/2018 г.). С промените се удължава пореден път спирането на придобивната давност върху имоти – частна държавна и частна общинска собственост.11. \"Всичко, което винаги сте искали да знаете за секса, но сте се страхували да попитате\" (нормативни актове с неуместно дълго заглавие) – победител е Наредбата за критериите и реда за определяне наличието на основни интереси в случаите по чл. 13, ал. 1, т. 13, букви \"а\", \"е\" и \"ж\" и чл. 149, ал. 1, т. 2 от Закона за обществените поръчки, които трябва да бъдат защитени при сключване на договор за обществена поръчка или при провеждане на конкурс за проект. Съкращението е:НКРОНОИСЧ13А1Т13БАЕЖИЧ149А1Т2ЗОПКТДБЗПСНДЗОПИППНКЗП12. “Народът срещу Лари Флинт” (награда на публиката) – победител е легалната дефиниция на „пътуващ” – „Пътуващ” е всяко лице, което желае да сключи договор за туристически пакет или за свързани туристически услуги или което има право да пътува въз основа на такъв договор.Номинираните \"бисери\" от законодателството ни осветляват и по други въпроси - например, че сме граждани на “RID страна” () с уелнес центрове, в които \"използването на вода и естествени природни фактори не е задължително\" ().А също:„Складове” са сгради, помещения в сгради или специално обособени места в помещение на сгради.„Начало на цъфтеж” е появата на първите разтворени цветове при мъжките растения и поява на първите близалца при женските растения.„Край на цъфтеж” е изсъхване на 10% от цветовете на мъжките растения и втвърдяването или окапването от семената при женските растения. ()„Женски шилета/козички за разплод” са женски животни от рода на овцете/козите на възраст между 6 и 12 месеца. „Мъжки шилета/козлета за разплод” са мъжки животни от рода на овцете/козите на възраст между 6 и 12 месеца.„Площадка за игра” е обществено достъпна открита или закрита площ, предназначена за индивидуални или групови игри, с подходящо за целта устройство, настилка и съоръжения за игра в зависимост от определената възрастова група на ползвателите.„Труден филм” е филм, чиято единствена оригинална версия е на български език и е с бюджет, не по-голям от средностатистическия бюджет за съответния вид филм за предходната година.", "date": "2018.11.07", "title": "Що е то пътуващ? Човек с желание да сключи договор за туристически пакет: най-лошите примери в законодателството взеха антинагради"}
{"url": "https://offnews.bg/drugi/mizeria-posreshtnala-shahmatistite-ni-v-ispania-691515.html", "text": "При мизерни условия е бил настанен българският отбор на Световното първенство по шахмат за кадети в Сантяго де Компостела (Испания).За това алармира гросмайстор Александър Делчев, официален представител на родната делегация на форума. В шампионата, който се провежда от 4 до 15 ноември, участват 5 наши момичета и 7 момчета, които са настанени при изключително лоши условия, въпреки платените високи суми.“Никога, никога в моя шахматен живот не съм бил свидетел на такова тежко престъпление. Платихме по 68 евро на ден за пълен пансион в 4-звезден хотел, а какво получаваме срещу тази сума? Хотел, в който навсякъде мирише на препарати за унищожение на насекоми (което причинява главоболие), лоши санитарни условия, стари мебели, отвратителна храна, липса на интернет връзка (което не ни позволява да се готвим за партиите), студени стаи, направени от 2-местни на 3-местни с поставянето на допълнителен диван/легло. Това е дискриминация спрямо нашата делегация.Вместо да играем, трябва да се борим за храната и оцеляването си. Освен това бяхме принудени да платим за 13 дни, което е друго тежко престъпление. Хората, които допуснаха това, трябва да получат сурови наказания. Настоявам да бъдем преместени в друг хотел, съответстващ на 4 звезди или да ни бъде върната половината от заплатената сума”, се казва в протестна петиция, подписана от водачите на делегациите на България, Латвия, Украйна, Румъния, Монголия, Грузия, Австрия, Узбекистан и Малта.Гросмайстор Александър Делеч разказва и за други проблеми, свързани с участието на шампионата.“Организаторите спряха всякаква комуникация две седмици преди първенството и аз трябваще да търся телефонния им номер, за да се опитам да се свържа с тях - те обаче отказаха да говорят на английски. В игралната зала организацията също е ужасна - 1000 родители висят навън в дъжда. Не само че трябва да получим компенсация, но трябва да получим и официално извинение”, категоричен е гросмайстор Александър Далчев, цитиран от Sportal.bg.", "date": "2018.11.07", "title": "Мизерия посрещнала шахматистите ни в Испания"}
{"url": "https://offnews.bg/sviat/niama-nikakvi-perspektivi-za-normalizirane-na-otnosheniata-sas-sasht-691495.html", "text": "Няма никакви перспективи за нормализиране на отношенията с Вашингтон, които са в най-ниска точка от времето на студената война, обяви Кремъл, но посочи, че въпреки всичко е \"отворен за диалог\" със своя съперник след междинните избори в САЩ, довели до разцепление в Конгреса, предаде Франс прес, цитирана от БТА.\"Естествено, на хоризонта не се забелязват някакви бляскави перспективи за нормализиране на руско-американските отношения. Това обаче не означава, че не се стремим към диалог\", коментира пред журналисти говорителят на руския президент Владимир Путин Дмитрий Песков, цитиран от ТАСС.Москва смята за незаконни ограниченията, наложени от САЩ на Русия след отравянето на бившия руски шпионин Сергей Скрипал и ще се отнесе по същия начин към нови подобни стъпки, каза Песков в отговор на въпрос.Русия не е изпълнила условията, поставени от САЩ след отравянето на Скрипал в Обединеното кралство, и може да ѝ бъдат наложени нови американски санкции, съобщи вчера във Вашингтон говорителката на Държавния департамент Хедър Науърт.", "date": "2018.11.07", "title": "Няма никакви перспективи за нормализиране на отношенията със САЩ, обяви Москва"}
{"url": "https://offnews.bg/zdrave/hirurzi-ot-vma-izvadiha-18-kilogramov-tumor-ot-korema-na-zhena-691493.html", "text": "18-килограмов тумор от корема на 50-годишна жена отстраниха специалистите от Клиниката по Ендоскопска, ендокринна хирургия и колопроктология на ВМА.Операцията на пациентката с клинични и образни данни за гигантски интраперитонеален тумор е извършена от екипа на началника на ВМА бригаден генерал професор д-р Венцислав Мутафчийски, д.м.н., FACS.Туморната формация е с размери 45/40/15 см и общо тегло 18 кг. Това е рекорд на клиниката за големина на премахната туморна формация.За пациентката това е втора подобна оперативна интервенция, като предходната е била през 2009 г. Тогава е изваден тумор с тегло около 6,5 кг.За осъществяването на операцията в предоперативния период са били извършени обстойни изследвания и детайлна предоперативна подготовка от страна на хирургичния и анестезиологичния екип. С оглед запазване на бъбречната функция се е наложила и намесата на урологичния екип на професор Илия Салтиров.В момента пациентката е стабилна и под активно наблюдение в клиниката.", "date": "2018.11.07", "title": "Хирурзи от ВМА извадиха 18-килограмов тумор от корема на жена"}
{"url": "https://offnews.bg/futbol/treniorat-na-ludogoretc-otpisa-evropa-691498.html", "text": "Треньорът на Лудогорец Антони Здравков сподели, че победата над АЕК Ларнака в утрешния двубой от Група А на Лига Европа е задължителна. Здравков призна, че шансът за излизане от групите е малък, но въпреки това съществува.\"Победата утре е задължителна, тъй като играем на собствен терен. Колкото и да са малки шансовете за излизане от групата, трябва да спечелим. Така ще запазим интригата в групата. Направихме грешни стъпки, които ни попречиха да натрупаме повече точки и шансът ни да е по-голям.Възможността да излезем от групата сега не е голяма. Трябва да чакаме грешни стъпки на останалите отбори. Не съм съгласен, че Байер Леверкузен е случаен отбор. Не играем лошо в Европа, но до този момент нямаме късмет.Всеки един отбор може по време на мач да получи психологически срив и да търси друго развитие на мача. АЕК Ларнака определено е добър отбор, който разполага с добри футболисти. Не бива да пропускаме моментите, които ни дават възможност да затворим мача\", каза Здравков.Капитанът на \"злените\" Светослав Дяков пък е оптимист за двубоя с кипърския отбор.\"Нашият отбор е с доста опит в турнирите. В Лига Европа няма леки мачове. Ние обаче вярваме в нашите сили и възможности. Смятам, че имаме сили да победим. Лудогорец е готов за утрешния двубой.Ние винаги чакаме с нетърпение подобни срещи. Настроили сме се за победа, тъй като на нашия отбор не приляга подобен точков актив. Мачовете в Европа са с различен заряд от тези в България. Надявам се да не повтаряме грешките, а да се учим от тях.АЕК Ларнака е качествен тим, но ние сме по-добри. Ако трябва да съм честен, ги харесвам като отбор. Също като Лудогорец обичат да контролират топката. Утре ще покажем на терена, че сме по-добри\", каза Дяков.", "date": "2018.11.07", "title": "Треньорът на Лудогорец отписа Европа"}
{"url": "https://offnews.bg/obshtestvo/zov-za-pomosht-bolen-mazh-se-nuzhdae-ot-sredstva-za-borba-s-raka-691494.html", "text": "65-годишен мъж от пазарджишкото село Елшица се нуждае от помощ за борбата с рака.Стоян Рабаджийски е диагностициран с напреднала форма на рак на белия дроб, с разсейки.Възрастният мъж в момента е спрял лечението си, тъй като не може да си го позволи. Повече от 20 дни Стоян не може да си купи лекарства.Освен това мъжът страда от няколко различни заболявания, сред които глаукома, съдово-мозъчно заболяване, проблеми със ставите и простатата.Стоян живее сам. Работил е в продължение на 23 години в \"Панагюрски мини\" в село Елшица.Получава 220 лева инвалидна пенсия, която не може да покрие неговите разходи за храна и лекарства. Ако желаете да помогнете на Стоян, можете да се свържете с него на телефон 0884 670 713.Сметка:Стоян Пенков РабаджийскиПощенска банкаIBAN: BG74BPBI79304030143702BIC BPBIBGSF", "date": "2018.11.07", "title": "Зов за помощ - болен мъж се нуждае от средства за борба с ракa"}
{"url": "https://offnews.bg/ikonomika/digitalizirashtiat-se-sviat-e-svetat-v-kojto-zhiveem-691467.html", "text": "Защо „Делойт България“ подкрепя второто издание на конференцията на Международната данъчна асоциация, г-н Симеонов?С подкрепата си за организираната от Международната данъчна асоциация конференция целим да насърчим по-широк дебат по актуалните данъчни теми, както в рамките на България, така и в Европейския съюз. Конференцията предлага ползотворна платформа за дискусии по две горещи данъчни теми - бъдещите развития в сферата на ДДС и предизвикателствата, които виждаме при облагането на дигиталната икономика. В лицето на лекторите ще чуем мненията на експерти както от бизнеса, така и от съдебната система, Министерството на финансите, Европейската комисия, ОИСР и академичните среди, което е предпоставка за дебатиране по темите през перспективата на всички засегнати страни.Какво е бъдещето на ДДС?ДДС е основното перо с най-голяма тежест в приходната част на държавните бюджети на европейско ниво. ДДС като основен косвен данък става все по-актуален сега, когато около ефективността на прякото данъчно облагане има доста въпросителни. Към 2018 г. 122 държави в света са възприели в данъчните си системи ДДС или друга форма на косвен данък върху потреблението и тенденцията е те да се увеличават - най-актуалният пример е постепенното навлизане на ДДС в страните от Персийския залив, които виждат косвения данък като важна стъпка към изграждането на независим от приходите от петрола държавен бюджет.На европейско ниво бъдещето на ДДС е предмет на дебати в европейските институции, които паралелно изготвят т.нар. \"неотложни поправки\", целящи краткосрочна борба с ДДС измамите и административно облекчаване на бизнеса и предложения за въвеждане на т.нар. окончателна ДДС система.С развитието си в следващите години европейската ДДС система трябва, извън дискутираните промени, да остане в крак с дигитализацията на бизнеса и автоматизацията на данъчните процеси, каквито вече виждаме в много европейски държави с въвеждането на електронен oдит файл SAF-T или декларирането в реално време и премахването на традиционните ДДС декларации.Кои са спецификите на дигитална икономика, с които става задължително да се съобразяваме?Дигиталната икономика постави пред държавите предизвикателства, за които те не бяха подготвени от данъчна гледна точка. Скоростта на развитие на дигиталния бизнес остави традиционните данъчни системи далеч назад и се оказа, че те не са готови да осигурят данъчното му облагане по коректен начин. Традиционните системи се затрудняват в регистрирането на начините, по които се генерират приходите за дигитални услуги без физическото присъствие на бизнеса в определена държава. Като резултат се получава разминаване между мястото, където услугите са предоставени, и мястото, където бизнесът е обложен, и съответно некоректно разпределение на данъчната тежест в отделните държави. Неслучайно темата е основна в плана за действие на проекта BEPS на ОИСР. Спецификите и предизвикателствата на BEPS в сферата на дигиталния бизнес са свързани най-вече с правилата и фундаменталните концепции за начина на разпределение на правата и „справедливия дял“ за данъчно облагане между участващите страни.Освен прякото облагане и ДДС също има доста за наваксване спрямо постигането на справедливо облагане на модерния дигитален бизнес. Това е един от стремежите на европейско ниво с приемането на редица мерки, като например системата MOSS, която първоначално беше въведена за телекомуникационни и електронни услуги, но има предложения да бъде разширено приложението й и за други типове доставки.Кого според вас ще засегнат най-много промените в дигитализиращия се свят?Неправилно би било да говорим за дигитализиращия се свят като нещо, което съществува отделно и независимо. Дигитализиращият се свят е светът, в който живеем, и динамичните темпове, с които се развиват технологиите, засягат всеки от нас. Това важи в пълна степен за бизнеса, в неговия стремеж да задоволи потребителското търсене за все по-голяма дигитализация и иновация, както и да автоматизира във все по-голяма степен вътрешните си процеси и изпълнението на данъчните си задължения. Това важи в не по-малка степен за държавните администрации, които се стремят да регулират развиващия се бизнес и да останат в крак с него, както и да предоставят технологична платформа, която да намали административната тежест върху бизнеса. Не на последно място, засегнат е потребителят, който е движещата сила на развитието към дигитализация.Какво очаквате от предстоящото събитие?От конференцията очакваме интересни презентации, ползотворни дискусии, различни гледни точки и активно участие от всички записали се участници.", "date": "2018.11.07", "title": "Дигитализиращият се свят е светът, в който живеем"}
{"url": "https://offnews.bg/112/30-godishna-zhena-zagina-pri-katastrofa-vav-vidinsko-691461.html", "text": "30-годишна жена е загинала при катастрофа на главен път Е-79 край село Медовница. Това съобщиха от ОДМВР - Видин.Тежката катастрофа е станала след село Медовница в посока Видин. Сигналът е получен тази сутрин в 08.26 часа.Катастрофирал е лек автомобил „Пежо“ със софийска регистрация. Превозното средство е излязло извън пътя в дясно и се е блъснало в крайпътно дърво. В колата пътували четирима души, загинала е една от пътничките - на 30 години. Огледът на местопроизшествието продължава.Патрули на \"Пътна полиция\" регулират движението.", "date": "2018.11.07", "title": "30-годишна жена загина при катастрофа във Видинско"}
{"url": "https://offnews.bg/sviat/kitajski-sluzhiteli-prinudeni-da-piat-urina-i-da-iadat-hlebarki-ako-n-691490.html", "text": "Мениджъри от китайска компания бяха арестувани, защото принуждавали своите служители да пият урина и да ядат хлебарки, ако не постигнат поставените цели за нивото на продажбите, съобщава BBC.Китайските власти предприели действия след появило се клипче, което показва как бият работниците с колан и как ги карат да пият жълта течност. Oт постове в социалните мрежи се разбира също, че служителите са карани да ядат хлебарки, ако не постигнат заложените цели.След публикуването на клипчето в китайската социална мрежа Weibo трима мениджъри са задържани за 5 до 10 дни в ареста.Други служители от компания за обновяване на сгради в китайския град Гуейджоу също били забелязани да пият жълта течност в пластмасови чашки и да държат носовете си запушени. Различни форми на наказание за недостатъчно добри резултати били пиенето на вода от тоалетната, на оцет и обръсване на главите на служителите.Служителите не протестират от страх да не изгубят своите забавени от компанията заплати.Полицията в Дзуни, което се намира в северната част на Гуейджоу, вече е арестувала трима мениджъри, които са осъдени на затвор.Оказва се, че това не са първите случаи на агресия към китайски служители. В по-стари доклади пише за служителите, които получават шамари за мотивация или са принудени да целуват кошчета за боклук, когато резултатите им не са обещаващи.", "date": "2018.11.07", "title": "Китайски служители принудени да пият урина и да ядат хлебарки, ако не продават достатъчно"}
{"url": "https://offnews.bg/ikonomika/ginka-varbakova-vs-elena-joncheva-niamame-politicheski-protektcii-s-691487.html", "text": "Не сме политически обвързани, нямаме политически протекции и не сме съгласни да бъдем използвани като инструмент за водене на политически кампании. Това послание отправи  на Гинка Върбакова по повод предложеното влизане на нейни представители в надзорните органи на ЧЕЗ ден. Изявлението си  публикуваха ден, след като говорителят на парламентарната група на \"БСП за България\" , по подобие на влизането на Митко Каратиста там през 2009 г.Ето какво се казва дословно в позицията на :Вчера Йончева определи като \"скандално\" предложението Гинка Върбакова и част от нейния екип да влязат в управлението на ЧЕЗ България и посочи, че това може да се случи на извънредно събрание на 27 ноември.Какво има предвид Върбакова с уверението, че влизането ще се случи, \"след като сделката получи необходимите разрешения, които са предпоставки за нейното финализиране\", остава неясно, тъй като през октомври. Може би прогнозират какъв ще е изходът от обжалването им на отказа пред независимия български съд.", "date": "2018.11.07", "title": "Гинка Върбакова vs. Елена Йончева: Нямаме политически протекции! Ще влезем в надзора на ЧЕЗ, ако има сделка"}
{"url": "https://offnews.bg/ikonomika/tetc-ej-i-es-galabovo-e-gotov-za-eksploatatcia-prez-zimata-691460.html", "text": "ТЕЦ „ЕЙ И ЕС Гълъбово“ e в пълна готовност за експлоатация през предстоящия зимен сезон, съобщиха от компанията. Най-модерната въглищна централа в България има осигурени на склад 400 000 тона български лигнитни въглища при минимално регламентирано задължение от 280 000 тона.В настоящия момент запасите от варовик възлизат на 15 000 тона. Складовите наличности на въглища и варовик на 690-мегаватовата мощност са достатъчни за поне 20 дни експлоатация на централата без други доставки.ТЕЦ „ЕЙ И ЕС Гълъбово“ работи само с местен енергиен ресурс. Годишно централата използва около 5 млн. тона лигнитни въглища, което представлява между 23% и 27% от общото производство на „Мини Марица Изток“ за година. Така експлоатацията на централата осигурява работа за хиляди миньори.През есента на 2018 г. в най-високотехнологичната въглищна централа в България - ТЕЦ „ЕЙ И ЕС Гълъбово“, бяха завършени плановите ремонти на двата блока. Блок 1 е бил в планов ремонт общо 600 часа в периода от 17.08.2018 г. до 11.09.2018 г. Блок 2 е бил в планов ремонт общо 665 часа от 27.08.2018 г. до 24.09.2018 г. Планираните ремонтни дейности са извършени в предвидения обем и съгласно разработения график за ремонт. Инвестиционната програма за 2018 г. на ТЕЦ „ЕЙ И ЕС Гълъбово“ е изпълнена в пълен обем.ЕЙ И ЕС присъства от 2001 г. в България и е сред най-големите инвеститори за последните 25 години с вложения, надхвърлящи 1,6 млрд. евро. ЕЙ И ЕС България е собственик на най-новата и модерна топлоелектрическа централа в Югоизточна Европа – ТЕЦ „ЕЙ И ЕС Гълъбово”, на Съоръжението за депониране на отпадъци край село Обручище, както и мажоритарен собственик на ЕЙ И ЕС Гео Енерджи, която оперира най-големия в страната ветроенергиен парк – „Свети Никола”, край Каварна.", "date": "2018.11.07", "title": "ТЕЦ Ей И Ес Гълъбово е готов за експлоатация през зимата"}
{"url": "https://offnews.bg/futbol/pregovorite-za-nov-dogovor-mezhdu-levski-i-iablonski-buksuvat-691466.html", "text": "Преговорите между Левски и Давид Яблонски за подновяване на договора са още далеч от финализиране, пише \"Тема Спорт\".Защитникът е обвързан с контракт до лятото на следващата година. 26-кратните шампиони вече няколко пъти повториха, че искат да задържат Яблонски и за следващия сезон.Засега обаче няма подписано споразумение. Ако такова не бъде сключено до края на годината, то Давид ще има възможност да преговаря с други клубове. Желанието на играча обаче също е да продължи да носи синята фланелка.Левски подкрепи защитника, когато той бе осъден на 18 месеца условно за манипулиране на мачове в родината си. Яблонски ще обжалва санкцията.Той пристигна на \"Герена\" в началото на 2017 година. Оттогава досега има 51 мача в Първа лига, в които е реализирал 12 гола.Шефовете на клуба до момента подписаха нов договор със звездата Габриел Обертан. Преговори се водят още с Жерсон Кабрал и Милош Цветкович.Има и разговори за нов контракт на нападателя Станислав Костов, който през този сезон надхвърля очакванията и вече има 13 попадения на сметката си.", "date": "2018.11.07", "title": "Преговорите за нов договор между Левски и Яблонски буксуват"}
{"url": "https://offnews.bg/obshtestvo/nbu-imenuva-auditoria-na-dotc-kristian-takov-sled-kato-sofijskiat-un-691458.html", "text": "Нов български университет открива днес аудитория на името на доц. Кристиан Таков, след като Софийският университет отказа да направи това. В СУ юристът - борил се за пълноценна съдебна реформа, която да пресече корупционния модел в страната - преподаваше до кончината си. Доц. Таков почина на 11 юли 2017 г. Ако беше сред нас, днес той щеше да навърши 53 години.Аудитория на името на доц. Таков, един от стожерите на студентските протести от 2013 г., отприщени от премиера Пламен Орешарски с номинацията на Делян Пеевски за председател на ДАНС, поискаха над 4200 души в , инициирана от журналистката Татяна Ваксберг. За това настояваха и . \"Не\" първо каза Юридическият факултет на СУ, а след това - и . \"Как Кристиан Таков е живял сред тези хора\", възкликва Ваксберг, която присъства на заседанието на АС и впоследствие .Мотивите за отказа са, че имало много заслужили юристи, че искането натрапвало \"помпозност и показност\", с което се съсипвала паметта на Кристиан Таков, докато благородните преподаватели в Юридическия факултет искали да я опазят от посегателства. То, освен това, разделяло факултета и \"раздира душата\" на гласуващите, защото ги карало да избират между Кристиан и други юристи.\"Скъпи приятели, отсреща имаме хора, които наричат честността \"наивност\", ...които не разбират, че нещо може да се прави не за пари, а за идеал.\" Думите са от . Отправени през 2013 година, те звучат актуално и за събранието на Съвета, макар там да се събрани не толкова \"приятели\", колкото хора от онези, които стоят \"отсреща\".Аудитория \"Доц. Кристиан Таков\" се открива днес в 11 ч. на втория етаж в корпус 1 на НБУ. Досега е била просто аудитория №207.През месец май 2018 г. НБУ получи и архивните материали на доц. Таков, дарени им от дъщеря му Галя, майка ѝ Боряна Мусева и майката на Таков - Галя Йончева. Дареният архив съдържа документи от научната, преподавателската, служебната и обществената дейност на доц. Таков, илюстративни и аудио-визуални материали, книги от личната му библиотека. Книгите са близо 80 - различни издания на български закони, всички подпечатани с личния му екслибрис, а някои от тях – с бележки и допълнения, нанесени от ръката му. Нотната школа с избрани произведения на Й. С. Бах сред тези книги е малко доказателство за друго хоби на доц. Таков – музиката.За него Нов български университет пише още:", "date": "2018.11.07", "title": "НБУ именува аудитория на доц. Кристиан Таков, след като Софийският университет отказа"}
{"url": "https://offnews.bg/futbol/stojcho-mladenov-dariava-chast-ot-neustojkata-si-na-shkolata-na-tcska-691462.html", "text": "Легендата на ЦСКА Стойчо Младенов има намерение да се откаже от 10% от сумата, която му дължи клуба. На специалиста се полагат 240 620 лева, но той възнамерява да дари част от тях на школата на \"червените\".Младенов и друг път е правил компромиси с пари, които е имал да получава от \"армейците\", и сега няма да има изключение, напомня \"Тема Спорт\".Дарения ще направят и останалите от неговия щаб. Синът му Стойчо-младши, Анатоли Нанков и Тодор Янчев. Жест ще направи и бишвият капитан на ЦСКА Борис Галчев (43 717,49 лв.), който в годините неведнъж е отделял средства за хореография за агитката.Младенов в момента е старши треньор на казахстанския Кайсар. Договорът му изтича след броени дни.", "date": "2018.11.07", "title": "Стойчо Младенов дарява част от неустойката си на школата на ЦСКА"}
{"url": "https://offnews.bg/snukar/raketata-se-klasira-bezproblemno-za-polufinalite-v-kovantri-691468.html", "text": "Доминаторът в снукъра Рони О'Съливан победи с 6:3 фрейма Джон Хигинс в среща от Група 4 и се класира на полуфиналите на турнира \"Шампион на шампионите\" в английския град Ковънтри.Ракетата увеличи сметката си на 963 сенчъри брейка в кариерата, цели четири от тях реализирани срещу Вълшебника от Уишоу.В първия фрейм на Рони беше достатъчна и визита на стойност 57, за да излезе победител, като той спечели и осмата партия, а тя единствена бе без дори халф-сенчъри серия.Битката на победителите в събитията от ранкинг системата през последната година винаги е била сред любимите на Ракетата, който е двукратен шампион и два пъти е губил финала, но никога преди мача за трофея.О'Съливан ще се изправи срещу Шон Мърфи на полуфиналите в петък от 21:00 часа българско време.", "date": "2018.11.07", "title": "Ракетата се класира безпроблемно за полуфиналите в Ковънтри"}
{"url": "https://offnews.bg/112/mvr-otkri-27-kg-marihuana-po-mirizmata-ot-krajpatni-oranzherii-video-691469.html", "text": "Полицаи от Велики Преслав открили оранжерия с канабис, след като усетили мирис от крайпътни оранжерии. Работата по разкриване на престъплението започнала преди дни. При обход в малките населени места криминалисти от полицейското управление във Велики Преслав усетили мирис на марихуана от оранжерии край главния път Силистра – Шумен - Ямбол в участъка от Шумен- Велики Преслав край село Хан Крум.Полицейските служители наблюдавали обекта няколко дни. Те попаднали на мъж, който влязъл в имота и след като влезли с него открили в оранжериите канабисови растения, всички в различен стадий на растеж.Парниците били с изградена поливна система. Уведомен е дежурен прокурор от Окръжна прокуратура- Шумен.Местопроизшествието е посетено от директора на ОДМВР-Шумен ст. комисар Ялчън Расим и административния ръководител на окръжната прокуратура и окръжен прокурор на Шумен Маргарита Георгиева. Иззети са общо 551 растения. При претърсване в помещение, пригодено за сушилня са открити закачени за сушене 885 полусухи стебла листна маса и съцветия канабис.Още 414 сухи стръкa били намерени в три кашона. Общото им тегло е 27 кг.В хода на образуваното досъдебно производство за държане на наркотично вещество с цел разпространение било предприето претърсване в сграда на ул.“Цар Иван Александър“ в Шумен, обитавана от местния жител, на 43г. Открити са 339 боеприпаса, повечето от които патрони за гладкоцевно оръжие 12 калибър, 93 от тях били 9милиметрови, имало и 20 броя за нарезно оръжие - всички незаконно притежавани и без разрешителни.В хода на процесуалните действия, извършени под надзор на дежурен прокурор било изяснено, че 49-годишният има сключен дългогодишен договор за аренда на оранжериите край село Хан Крум, а 43-годишният - договор за ползване на имота, сключен с по-възрастния.За срок до 24 часа в РУ- Шумен е задържан 49-годишният за извършено престъпление по чл. 354 А ал. 1 от НК - държане на наркотично вещество с цел разпространение. Мъжът е криминално проявен. Осъждан е четири пъти за нанесена телесна повреда, за кражба, за управление на моторно превозно средство в срок на наложено административно наказание, през 2017 година е съден за шофиране в нетрезво състояние.43-годишният бил с наложено наказание „пробация“ през 2014 година за извършено престъпление по чл. 308 ал. 2 от НК- съставяне на неистински официални документи.За незаконно притежаваните боеприпаси е образувано производство за извършено престъпление по чл. 339 ал. 1 от НК. Работата по документиране на престъплението продължава. С постановление на прокурор 49-годишният е задържан за срок до 72 часа, привлечен е като обвиняем за отглеждане и засяване на високорискови наркотични вещества и за държане с цел разпространение на наркотично вещество.", "date": "2018.11.07", "title": "МВР откри 27 кг марихуана по миризмата от крайпътни оранжерии (видео)"}
{"url": "https://offnews.bg/sviat/v-kamerun-osvobodiha-79-uchenitci-vzeti-za-zalozhnitci-691464.html", "text": "79 ученици, отвлечени като заложници от общежитие в Камерун, са били освободени, съобщава Би Би Си, позовавайки се на местните власти.Децата, директорът на училището, шофьорът на училищния автобус и един учител са попаднали в плен в неделя. Общежитието им се намира близо до град Баменда и е на местно презвитерианско училище.Властите и сепаратистите в англоезичния регион си хвърлят взаимни обвинения за случилото се, добавя Би Би Си.В северозападната и югозападната част на страната в последната година се е активирало сепаратистко движение.Не се уточнява как са били освободени заложниците. Те ще бъдат разпитани преди да бъдат върнати на семействата им.", "date": "2018.11.07", "title": "В Камерун освободиха 79 ученици, взети за заложници"}
{"url": "https://offnews.bg/futbol/barsa-bez-mesi-izpusna-inter-tcarvena-zvezda-shokira-livarpul-video-691443.html", "text": "Интер и Барселона врътнаха зрелищно равенство 1:1 в двубой от Група В на Шампионската лига, игран на стадион \"Джузепе Меаца\".Пред погледа на легендарния мотоциклетист Валентино Роси, футболистите на треньора Ернесто Валверде постепенно поеха инициативата в мача, като Луис Суарес и Усман Дембеле не спираха да притесняват защитата на домакините, но първото полувреме завърши без голове.През втората част динамичното темпо на игра продължи и двата отбора се скъсаха от атрактивни пропуски пред вратите на Марк-Андре тер Стеген и Самир Ханданович. Влезлият като резерва Малком успя да даде аванс на гостите секунди, след като влезе в игра в в 83-ата минута, но малко след това Мауро Икарди изравни. Суперзвездата на гостите Лионел Меси пък очевидно не е възстановен на 100% от контузията си и не бе записан дори сред резервите.Така Барса вече гледа към 1/8-финалите на турнира, след като тимът остава на първото място с актив от 10 точки, с 3 повече от втория Интер. Тотнъм е с 4 пункта, а ПСВ е последен с 1.В друг интересен мач тази вечер Ливърпул допусна изненадваща загуба с 0:2 при гостуването си на Цървена Звезда в мач от група С на турнира и ще трябва да си осигури класирането напред в оставащите си два мача.Два гола в средата на първото полувреме дадоха аванс на сърбите, които след това удържаха съперника, макар и да имаха късмет в няколко ситуации.По този начин футболистите на мениджъра Юрген Клоп останаха с 6 точки в актива си, като в следващия кръг ще гостуват на ПСЖ, а след това ще приемат Наполи, като и двете срещи се очертават изключително важни.Звезда е с 4 точки и без съмнение записа една от най-големите победи в историята си, за да зарадва хилядите си фенове, които видяха вдъхновено представяне от своите любимци.", "date": "2018.11.07", "title": "Барса без Меси изпусна Интер, Цървена звезда шокира Ливърпул (видео)"}
{"url": "https://offnews.bg/tenis/treniorat-na-federer-toj-mozhe-da-igrae-do-2021-godina-691463.html", "text": "Треньорът на швейцарската легенда в мъжкия тенис Роджър Федерер - Северин Люти смята, че Маестрото може да остане на корта още няколко години.\"Не обичам да говоря за неговото отказване, а и той също, тъй като това сякаш приближава този момент. Смятам, че той може да играе поне между една и три години.Аз съм служител на Роджър, но за Купа \"Дейвис\" решенията са мои. Когато обсъждаме заплатата ми, винаги го правим лично с Роджър. Не се съгласявам с всичко. Най-важното е да си гъвкав и да стигаш до правилните решения.В крайна сметка Роджър взима решенията - за мен изминалите 11 години бяха много добри. Да вземем пример със Стан Вавринка, който също е част от отбора за Купа \"Дейвис\".Той се превърна в мой приятел. Можем да си говорим и за много неща извън работата. Няма предел. Роджър също ми е приятел, но си и остава и мой шеф\", каза Люти пред изданието \"Le Temps\".Междувременно станаха ясни групите за финалния турнир на АТР в Лондон. Новак Джокович ще трябва да мери сили с трима двуметрови гиганти - Александър Зверев, Марин Чилич и Джон Иснър.Другият водач на група - Федерер ще има наглед по-преодолими съперници. Интересното е, че ще видим представители на осем различни държави.Група \"Густаво Куертен\": Новак Джокович, Александър Зверев, Марин Чилич, Джон ИснърГрупа \"Лейтън Хюит\": Роджър Федерер Кевин Андерсън Доминик Тийм Кей Нишикори", "date": "2018.11.07", "title": "Треньорът на Федерер: Той може да играе до 2021 година"}
{"url": "https://offnews.bg/obshtestvo/nash-ekspert-v-londonsko-kmetstvo-ochakvajte-desetki-hiliadi-balgari-691484.html", "text": "Енфийлд, Северен Лондон. Едно от училищата в тази част на града, в което учат над шестдесет деца от България. Това и още шест други училища в тази част на британската столица се опитват отчаяно да намерят изход от ситуацията с българските родители. Всички опити за по-добра комуникация между тях до момента са били безуспешни. Поканен съм на среща, организирана от ръководството на училището с родителите от България. Разговарям с млада дама и момиче, което e с нея – на видима възраст не повече от 14-15 години.- Вие знаете, че образованието е задължително във Великобритания, защо децата Ви не посещават редовно учебните занятия? - задавам първия си въпрос.- Да, знам - отговаря плахо тя.- Имате ли постоянен адрес, National Insurance Number (документ, който задължително трябва да се притежава)?- Не - отговаря тя.- Работите ли? Знаете ли, че ако не можете да докажете постоянни доходи, ако нямате договор за наето жилище, трудов договор, най-вероятно няма да можете да останете във Великобритания след напускането ѝ на ЕС. – продължавам с въпросите.- Не, не знам - казва тя.- Колко човека живеете в това жилище? – задавам следващия си въпрос.- 10 човека - отговаря тя. - Моето семейство и брат ми с неговото семейство.- Получавате ли помощи от държавата, знаете ли, че имате възможност да учите безплатно английски, да повишите квалификацията си?- Не - отговаря тя.-На черно ли работите? - Настоявам с въпросите си. Отговор не последва.Тази среща с едно от хилядите семейства от България, живеещи в тази част на Лондон, обрисуват в голяма степен част от проблемите, с които институциите във Великобритания се сблъскват при работата си с българската общност в Обединеното кралство.Енфийлд е район в Северен Лондон, с голяма българска общност. Шест от училищата в тази част на Лондон изпитват трудности в комуникацията си с българските родители. Слабо или практически невладеене на английски език, културни различия, неразбиране на системата и практически отказ от страна на част от родителите да вземат участие във всякакъв род дейности и мероприятия, организирани от училищата, са част от проблемите на училищното ръководство. Също в тази част на Лондон, според информация, изнесена от полицията и отдела в локалното кметство за борба с антисоциално поведение, над 80 процента от секс работниците в тази част на Лондон са от български и румънски произход. Става въпрос за стотици млади момичета на възраст под 20 години.Преди около една година, когато българската общност в Лондон бе определена от екипа на кмета на Лондон, г-н Садик Кан, като hard-to-reach, т.е. изпитваща специфични проблеми в процеса на интеграция, това повдигна въпроса за бъдещето на българската общност във Великобритания след Брекзит и за трудностите, които ще възникнат пред много българи на Острова след март 2019 година, когато се очаква Великобритания да напусне ЕС и когато голяма част от българите във Великобритания ще кандидатстват за получаване на постоянен статут в Обединеното кралство. Според неофициални данни броят на нашите сънародници на Острова е 250 000. Определянето на българската общност от кмета на Лондон като една от шестте приоритетни за работа от неговия екип бе огромен шанс за българите в Лондон - не само поради възможността негативният имидж на българите да бъде променен, но и защото предостави възможности за достъп до образователни програми, финансиране, участие в работни групи по специфични проблеми и т.н, и като цяло за първи път постави проблемите на българската общност във Великобритания на толкова високо политическо ниво. За съжаление, това потвърди и фактът, че българската общност във Великобритания не участва пълноценно и активно в социалния, културния, политическия и икономическия живот в Обединеното кралство. Потвърди също и факта, че няма представителство на политическо ниво в местната власт в Лондон (за разлика от други емигрантски общности), както и това, че българската диаспора по-скоро е приоритет за Садик Кан, съответно за локалните кметства в Лондон, отколкото за българската политическа класа.Проблемите с интеграцията на българите във Великобритания, въпреки че са изключително комплексни, могат да бъдат обобщени най-общо в две групи:Първата се отнася до проблеми, които възникват вследствие недостатъчно ефективната система за интеграция във Великобритания и липсата на “support network” или мрежа от организации, които да оказват подкрепа на българската общност във Великобритания: непризнаване на дипломи, шофьорски книжки и документи, социална изолация, загуба на личностна идентичност, бедност, чувство на дезориентация, трудова заетост и приобщаване, липса на разбиране от институции, липса на информация, враждебно обществено мнение и медийна среда.Към втората група проблеми бих добавил тези, които възникват следствие липсата на ясна и адекватна политика и стратегия за работа с българските общности в чужбина от страна на България: непоставяне на проблемите на българите в чужбина, и в частност на проблемите на българите във Великобритания, във фокуса на институциите и политическия дебат в България, липса на представител на българите в чужбина в парламента, така както е в повечето държави в Европа. Липса на министерство за работа с българите в чужбина – такова има в Румъния, една от другите големи държави-донори на емигранти в Европа, което работи активно с румънската диаспора по света. Липса на ефективен обмен на информация между българските институции, българските общности в чужбина и институциите в съответните държави с големи български общности. Като специфична за България особеност бих добавил и политическата ленивост и неглижиране на проблемите на българите в чужбина – тези почти два милиона български граждани, гласоподаватели и данъкоплатци, живеещи в чужбина.В процеса на напускане на ЕС от страна на Великобритания стана ясно, че една огромна част от българите в Обединеното кралство няма да могат да придобият статут на постоянно пребиваващи. Преди няколко дни на среща, организирана от Home Office (британското Министерство на вътрешните работи) и Представителството на ЕК във Великобритания, с участието на представители на 27-те посолства на ЕС в Обединеното кралство и организации, подпомагащи гражданите от тези държави, най-често задаваният въпрос бе каква ще е съдбата на тези, които поради една или друга причина не могат да предоставят необходимите документи или да докажат техния престой във Великобритания. За съжаление, голяма част от българите на Острова попадат в тази категория. Сезонни работници, които работят в сивата икономика, детегледачки, болногледачи, работници в строителството, в селското стопанство, студенти, които работят на черно във Великобритания, пенсионери от България, които живеят с децата си и много други. Въпреки опростената процедура, езиковата бариера и невъзможността да се предоставят необходимите документи, както и да се заплати таксата за тази услуга, ще постави хиляди българи в изключително трудна ситуация с неясен край.Неминуемо една част от тези 250 000 българи на Острова ще се завърнат в България. Възниква въпросът, доколко България и социалната система на страната е готова да поеме вълна от завръщащи се? Представете си 10 000 българи, които ще се запишат за личен лекар или ще кандидатстват за социални помощи. Или 20 000? Или може би 50 000?Друг проблем са българчетата, родени във Великобритания. За голяма част от тях българският не е техният роден език и комуникацията на български е сведена до няколко часа дневно след училище. Една евентуално връщане в България ще постави тези деца в изключително трудна ситуация, в среда, която не е позната за тях, и език, който не владеят добре.Според официалната статистика, българите, които работят в чужбина, са най-големите инвеститори в икономиката на България. Според БНБ само за първите седем месеца на 2017 година те са изпратили над 1 милиард лева в България. Голяма част от тези средства са за погасяване на ежедневни разходи и на заеми. Основните парични трансфери на българите са от САЩ, Испания, Великобритания, Италия и Гърция. Намаляването на тези средства, които играят огромна роля върху потреблението и имат стабилизиращ фактор върху доходите на населението, ще има сериозен ефект върху стотици хиляди българи, които практически се издържат от тези средства.Има ли България план Б за тази кризисна ситуация? Какви мерки е предприела и подготвя ли се за евентуален сценарий за напускане на ЕС от страна на Великобритания без постигане на официална сделка и как ще бъдат защитени правата на гражданите на България във Великобритания в този случай? Има ли институция, агенция в България, която да работи по план за евентуално завръщане на хиляди българи?От отговорите на тези въпроси и решенията, които ще бъдат взети, ще проличи дали България има визията и капацитета да реагира адекватно и своевременно в една кризисна ситуация. “Think globally, act locally”, казва една популярна фраза. Мисли глобално, действай локално. Готова ли е България за това? Времето ще покаже.", "date": "2018.11.07", "title": "Наш експерт в лондонско кметство: Очаквайте десетки хиляди българи да се върнат след Брекзит"}
{"url": "https://offnews.bg/obshtestvo/bez-voda-na-shest-mesta-v-stolitcata-691420.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Реконструкция на уличен водопровод на ул. „Зорница“ в с. Волуяк налага спиране на водоподаването от 09:00 до 21:00 часа на ул. \"Зорница\" от ул. \"Малина \" до Гара Волуяк, ул. \"Минзухар\", ул. \"Свобода\" № 44, 46, 48, ул. 50, ул. 41, ул. \"Лозичка\", ул. \"Котешка стъпка\", ул. \"Детелина\", кв. Гара Волуяк.Подмяна на спирателен кран на бул. „Вардар“ в жк „Красна поляна-1“ налага спиране на водоподаването от 10:00 до 16:00 ч. по локално платно на бул. „Александър Стамболийски“ от ул. „Проф. Вайганд“ до бул. „Вардар“, бул. „Вардар“ от бул. „Александър Стамболийски“ до бл. 137Б и блок 137Б.Във връзка с подмяна на спирателни кранове и пожарен хидрант на ул. „Чавдар войвода“ в с. Световрачене се налага спиране на водоподаването от 9:30 до 19:30 ч. на ул. „3-ти март“, ул. „Миладин Цветков“, ул. „Поляната“, ул. „Черковна“, ул. „Чавдар войвода“.Реконструкция на уличен водопровод на ул. „Здравец“ в с. Кътина се налага спиране на водоподаването от 9:30 до 16:30 ч. на ул. \"Езеро“, ул. „Пирамидите“, ул. „Сини вир“. Заради подмяна на сградно водопроводно отклонение на ул. 202 във вилна зона „Малинова долина“ се налага спиране на водоподаването от 10:00 до 17:00 ч. на ул. 192, ул. 193, ул. 194, ул. 195, ул. 196, ул. 197 и ул. 198, ул. 201, ул. 202 и ул. 203.Строително-монтажни работи на бул. „Витоша“ налагат спиране на водоподаването от 10:30 до 15:30 ч. в района на бул. \"Витоша“ от ул. „Позитано“ до бул. „Тодор Александров“. ", "date": "2018.11.07", "title": "Без вода на шест места в столицата"}
{"url": "https://offnews.bg/sviat/tramp-opredeli-rezultatite-ot-mezhdinnite-izbori-kato-ogromen-uspeh-691448.html", "text": "Американският президент Доналд Тръмп нарече \"огромен успех\" резултатите от произведените вчера междинни избори, предадоха световните агенции.\"Огромен успех тази вечер. Благодаря на всички!\", написа в Туитър държавният глава, който хвърли много усилия в предизборната кампания на своята Републиканска партия.Според прогнозни резултати републиканците запазват контрола си в Сената, но губят мнозинството си в Камарата на представителите.Телевизия Си Ен Ен прогнозира, че републиканците могат да спечелят 21 губернаторски поста от общо 36 щата, в които се гласува вчера за губернатор.Демократическата партия ще установи контрол върху Камарата на представителите, а Републиканската партия ще запази контрола си върху Сената. Това прогнозират телевизиите Си Ен Ен, Фокс нюз и Ей Би Си след вчерашните междинни избори, възприемани като референдум за политиката на президента Доналд Тръмп, предадоха Франс прес и ДПА.Разпределението на силите в долната и горната камара на Конгреса ще стане ясно, когато приключи изборният ден в цялата страна. Калифорния, най-населеният щат в САЩ, все още гласува.", "date": "2018.11.07", "title": "Тръмп определи резултатите от междинните избори като огромен успех"}
{"url": "https://offnews.bg/politika/borisov-shte-bade-na-rabotno-poseshtenie-vav-finlandia-691471.html", "text": "Премиерът Бойко Борисов ще бъде на работно посещение във Финландия на 7 и 8 ноември. По време на визитата си българският министър-председател ще се срещне с премиера на Република Финландия Юха Сипила. Утре двамата ще обсъдят двустранните отношения и ще се фокусират върху още по-активното сътрудничество в рамките на ЕС.Част от темите на разговор ще бъдат въпроси от европейския дневен ред, както и резултатите от първото Българско председателство на Съвета на ЕС в контекста на предстоящото Финландско председателство, което ще се проведе през втората половина на 2019 г.Министър-председателите на България и Финландия ще обсъдят още европейската перспектива и свързаност на Западните Балкани, актуалните предизвикателства пред ЕС, възможностите за развитие на сътрудничеството между България и Финландия в контекста на Общата политика за сигурност и отбрана на ЕС.", "date": "2018.11.07", "title": "Борисов ще бъде на работно посещение във Финландия"}
{"url": "https://offnews.bg/obshtestvo/zhiteli-na-vazrazhdane-protestirat-sreshtu-zelenata-zona-691450.html", "text": "Жители на столичния район „Възраждане” протестират заради новата „зелена зона” там. Хората настояват в нея да не попадат междублоковите пространства, където паркират повечето от тях, съобщава bTV.Те са недоволни също и защото мястото е осеяно с дупки, няма и разчертани паркоместа.„Ако това пространство остане извън зоната, тук ще бъдат паркирани два пъти повече автомобили, тъй като ще дойдат приходящи водачи, които не живеят тук, но искат да паркират без заплащане”, каза Румяна Милова от дирекция „Паркиране и мобилност” в Центъра за градска мобилност. По думите ѝ така проблемът на живеещите в района ще стане още по-голям.„Основният призив на поддръжниците на „зелената зона” е: „Селяните да си ходят на село, за да имаме софиянци къде да паркираме”, каза един от протестиращите.Милова увери също, че ще започне ремонт на тротоари във „Възраждане”. От Центъра за градска мобилност пък се похвалиха във фейсбук колко улеснено е паркирането в новата зелена зона. ", "date": "2018.11.07", "title": "Жители на Възраждане протестират срещу зелената зона"}
{"url": "https://offnews.bg/obshtestvo/balgari-v-chuzhbina-iskat-zakrivane-na-dabch-691451.html", "text": "Българи, живеещи зад граница, поискаха от премиера Бойко Борисов закриване на Държавната агенция за българите в чужбина. Основният и аргумент е, че агенцията няма никакво отношение към живеещите зад граница сънародници, като голяма част от услугите, които ползват от българите, се предоставят от Министерството на външните работи, Министерството на културата, Министерството на образованието и МВР.Позицията е изразена от „Временните обществени съвети на българите в чужбина“, които представляват част от българите зад граница във Франция, Швейцария, Канада и Австралия. В отворено писмо от 06.11.2018 г. до министър-председателя те поставят искания за незабавно закриване на ДАБЧ, създаване на изборни Обществени съвети към дипломатическите и консулските представителства, както и на изборен Национален съвет на българите в чужбина, които да се избират от българските граждани, живеещи извън страната.Временните обществени съвети на българите в чужбина заявяват, че ДАБЧ е ненужна институция, която излишно натоварва държавния бюджет. \"Скандалните разкрития от последните седмици по издаването на удостоверения за български произход идват като пореден акт на дискредитиране на ДАБЧ, която още през 2013-2014 г. беше обект на разследване от страна на Върховната административна прокуратура. Днешният пореден скандал за пореден път хвърля светлина върху системния проблем, натрупван от години, на тази държавна структура\", се посочва още в писмото до Борисов.Основната функция на ДАБЧ, която мобилизира двадесетина държавни служителя, включително скъпо платени председател, зам.-председател, главен секретар, юрисконсулт, е да издава удостоверения за български произход.От друга страна, припомнят от ВОС, справка на страницата на Комисията по досиетата показва, че значителен брой от ръководствата на агенцията през годините са бивши агенти на Държавна сигурност, за които “невъзвръщенската” реторика показва неразбирането на проблемите на българите в чужбина за тяхното приобщаване към националния живот.На 23 юли 2014 г. МС на прие “Национална стратегия за българските граждани и историческите български общности по света”. От ВОС питат: Държавната агенция за българите в чужбина зае ли се с нейното изпълнение? Те констатират, че нито ресорният вицепремиер г-н Валери Симеонов или други отговорни български институции са запознати със съществуването на тази Национална стратегия, още по-малко работят по изпълнението ѝ.", "date": "2018.11.07", "title": "Българи в чужбина искат закриване на ДАБЧ"}
{"url": "https://offnews.bg/obshtestvo/vremeto-v-sriada-oblachno-s-temperaturi-do-18-691446.html", "text": "Времето в сряда ще се задържи почти без промяна. В равнините ще бъде мъгливо или с ниска слоеста облачност и на отделни места ще преръми.Над планинските райони ще бъде предимно слънчево. Ще духа слаб вятър от изток-североизток. Максимални температури между 13° и 18°, в София 16°-17°. Над Черноморието ще бъде с ниска облачност или мъгла и на места ще преръми. Ще духа слаб до умерен североизточен вятър. Максималните температури ще бъдат 14°-16°. Температурата на морската вода е 17°. Вълнението на морето ще бъде 3 бала.Над планините ще бъде предимно слънчево. Ще продължи да духа слаб до умерен вятър от изток-югоизток. Максималната температура на височина 1200 метра ще е около 12°, на 2000 метра – около 6°.", "date": "2018.11.07", "title": "Времето в сряда: Облачно с температури до 18°"}
{"url": "https://offnews.bg/sviat/republikantcite-razshiriha-pozitciite-si-v-senata-demokratite-poemat-691455.html", "text": "Демократите поемат контрола над Камарата на представителите, докато републиканците запазват мнозинство в Сената, сочат предварителните данни от изборите в САЩ. Резултатите позволяват и на двете страни да обявят частична победа, съобщава БНР.Демократите взеха контрола върху Камарата на представителите за пръв път от 8 години спорeд предварителните резултати от екзит пол, което може да означава сериозен неуспех в законодателната програма на президента Тръмп, но републиканците успяват да разширят своите позиции в Сената в решаващата нощ на изборите.Това означава, че републиканците запазват контрола над всички важни федерални съдебни назначения, включително номинациите за Върховния съд. Републиканците превзеха ключови позиции в Сената с победа на Джош Хоули в Мисури, Кевин Креймър в Северна Дакота и Майк Браун в Индиана.Президентът Доналд Тръмп реагира положително на резултатите, като написа в Туитър \"Страхотен успех тази вечер. Благодаря на всички!”.Това, че демократите печелят позиции в Конгреса, дава нова надежда на либералите, които искат да разследват и дори да провокират импийчмънт на президента.Тази ситуация може да означава блокиране на законодателната програма на Тръмп, включително и за финансирането за предложената от него гранична стена, новото данъчно облекчение за средната класа и много други.Макар че точните резултати за Камарата и Сената не са ясни, екзит половете вече дават индикации за изхода от гласуването.", "date": "2018.11.07", "title": "Републиканците разшириха позициите си в Сената, демократите поемат контрол над Камарата на представителите"}
{"url": "https://offnews.bg/kultura/preporachvame-vi-bogat-na-kasapnitcata-v-naroden-teatar-691435.html", "text": "Постановката \"Богът на касапницата\" се играе днес от 19.00 ч. на Камерна сцена в Народен театър \"Иван Вазов\".Пиесата е на популярната френска писателка и драматург Ясмина Реза и е носител на престижните награди \"Тони\" и \"Лорънс Оливие\".Сюжетът ще преведе зрителите през драматични обрати в срещата на две родителски двойки, които обсъждат разпрата между техните единайсетгодишни синове, при която едно от момчетата, наречено „доносник“, счупва с пръчка два зъба на другото.Постепенно, не без помощта на предложената от семейство Рей бутилка уиски, сдържаните и любезни отношения губят от блясъка си, а родителите заприличват все повече на децата си – безразсъдни, избухливи, нападателни. Бавно и застрашително иззад маската на благоприличието наднича Богът на касапницата.Владимир Карамазов, Юлиан Вергов, Александра Василева, Радена Вълканова са актьорите, които пресъздават метаморфозата, която всеки родител може да преживее. ", "date": "2018.11.07", "title": "Препоръчваме ви: \"Богът на касапницата\" в Народен театър"}
{"url": "https://offnews.bg/obshtestvo/puskat-parnoto-v-sofia-691447.html", "text": "Топлофикация-София започва да пуска парното в целия град заради прогнозата за трайно застудяване през следващите дни. Това ще става поетапно, като ще се започне от детските ясли и градини, училищата и болниците. Следват жилищните и административните сгради.Преди пускането на парното клиентите трябва да са приключили всички ремонти по вътрешната отоплителна мрежа и да са запълнили източените инсталации. В сградите, в които това условие не е изпълнено, няма да има техническата възможност отоплението да бъде пуснато. Необходимо е също вентилите на радиаторите да бъдат отворени на максимална степен, за да не се налага допълнително обезвъздушаване. Трябва да бъде проверено и дали електронните уреди за дялово разпределение работят. В случай, че дисплеят им е угаснал, абонатите трябва да се обърнат към топлинния си счетоводител. Тези, които не желаят парното им да бъде пуснато все още, трябва да подадат заявление в своя топлорайон заедно с подписано решение от общото събрание на етажната собственост.", "date": "2018.11.07", "title": "Пускат парното в София"}
{"url": "https://offnews.bg/obshtestvo/babh-otglezhdaneto-na-kokoshki-v-dvora-niama-da-se-kriminalizira-691459.html", "text": "Отглеждането на кокошки в двора за лични нужди няма да се криминализира.Това уточни експертът от БАБХ д-р Александра Митева по повод предложението на Агенцията по храните за криминализиране на отглеждането на животни в нерегистриран обект. Мотив за криминалзирането е превенцията на болести като птичия грип.В интервю за  д-р Митева посочи, че предложението е само за стопанствата, които развъждат и отглеждат животни и продават с търговска цел. По думите ѝ има изключително много примери с малки лични стопанства с по 500-600 птици. А например при кокошките в лично стопанство за собствени нужди могат да се отглеждат до 50 птици.Когато едно стопанство продава продукция, то трябва да бъде регламентирано и под официален контрол, защото това е риск от разпространението на заболявания, обяви д-р Митева.", "date": "2018.11.07", "title": "БАБХ: Отглеждането на кокошки в двора няма да се криминализира"}
{"url": "https://offnews.bg/politika/ek-otpuska-na-obshtinite-pari-za-bezplaten-bezzhichen-internet-691449.html", "text": "В 14:00 ч. българско време ще бъде отворен конкурсът по инициативата на Европейската комисия за безплатен публичен интернет.Общините могат да кандидатстват за ваучери в размер на 15 000 евро за осигуряване на безплатна, високоскоростна WiFi връзка на оживени обществени места.Инициативата на ЕК е с бюджет от 120 млн. евро до края на 2019 г. Средствата ще бъдат отпуснати директно на местните власти. Комисията ще избере проектите на принципа \"първи подал, първи получил\".В предстоящата обява първите 2800 общини ще получат ваучер, като всяка държава-членка има гарантиран брой ваучери.", "date": "2018.11.07", "title": "ЕК отпуска на общините пари за безплатен безжичен интернет"}
{"url": "https://offnews.bg/nauka/ruski-kompiutar-na-mezhdunarodnata-kosmicheska-stantcia-se-razvali-691445.html", "text": "Един от трите компютъра, управляващи руския сегмент на Международната космическа станция (МКС), се повреди. От Роскосмос уверяват, че неизправността няма да застраши работата на станцията, предаде руската служба на ВВС, съобщава .По-рано за проблема съобщиха руските медии, позовавайки се на неофициални източници.\"Изгуби се така наречената програмна готовност на един от трите компютъра на МКС, с други думи, програмата заби. За да се възстанови работоспособността на компютъра, трябва да се рестартира\", се казва в изявление на страницата на държавната корпорация.В същото време Роскосмос е уверен, че \"този провал няма да засегне работата на МКС\". Стандартната циклограма позволява да се лети безкрайно дълго само с два работни компютъра, се отбелязва в съобщението на Роскосмос.скачи с МКСЕдин от трите компютъра, управляващи руския сегмент на Международната космическа станция (МКС), се повреди. От Роскосмос уверяват, че неизправността няма да застраши работата на станцията, предаде руската служба на ВВС.По-рано за проблема съобщиха руските медии, позовавайки се на неофициални източници.\"Изгуби се така наречената програмна готовност на един от трите компютъра на МКС, с други думи, програмата заби. За да се възстанови работоспособността на компютъра, трябва да се рестартира\", се казва в изявление на страницата на държавната корпорация.В същото време Роскосмос е уверен, че \"този провал няма да засегне работата на МКС\". Стандартната циклограма позволява да се лети безкрайно дълго само с два работни компютъра, се отбелязва в съобщението на Роскосмос.\"За да бъдем сигурни в надеждността на скачването през ноември с кораба \"Прогрес\", ще го рестартираме на 8 ноември 2018 г.\", уточнва държавната корпорация. Няма нужда да се заменя компютъра\".Стартът на ракетата носител \"Союз-ФГ\" с космическия кораб \"Прогресс МС-10\" е насрочен за 16 ноември..", "date": "2018.11.07", "title": "Руски компютър на Международната космическа станция се развали"}
{"url": "https://offnews.bg/interviu/zlatimir-jochev-ot-bulgaria-on-air-zritelite-ni-izbirat-kogato-govor-691452.html", "text": "- Водещ на сутрешен блок е една от трудните форми на журналистика във време, когато понятието за професията продължава да се размива. Как се чувствате в тази роля? Какви са предизвикателствата?- За втори път работя в сутрешен блок и след последната една година мога да кажа, че става все по-съставна част от мен и живота ми. Чувствам се добре, усещам еднакво натрупванията, които съм правил до момента, и тези почти 12 телевизионни години опит, но също така има много голямо поле, на което да се развивам и доусъвършенствам. Динамиката и необходимостта всеки ден да си в перфектна кондиция, с максимална концентрация и подготовка, са предизвикателство, което ежедневно трябва да прескачаш в името на това зрителите да бъдат информирани и да получат всички гледни точки. Да си водещ на сутрешен блок има и много хубави страни. Контактите и богатата информация за любопитен човек като мен са безспорен плюс, който идва с всяка нова сутрин.- Какво показва пийпълметрията? Кои теми са в състояние да развълнуват хората най-силно рано сутрин?- Трудно е да се намери универсална тема, която да се хареса на абсолютно всички. Ако можехме да я разгадаем, сигурно щяхме да кръстосваме света с частни самолети и яхти. Но се стараем да усещаме пулса на това, което вълнува хората по различни канали, и да го претворяваме в полезен телевизионен продукт. Едно е сигурно: колкото по-близка е темата до бита и ежедневните нужди на хората, толкова по-значима за тях е тя. Заплати, пенсии, данъци, високи сметки и нови цени на продукти и услуги – това вълнува искрено хората. Но ще ви издам и една тайна – резултатите ни сочат, че зрителите избират Bulgaria ON AIR, когато заговорим за култура и покажем положителни новини. И, да, това много ме радва.- Кое е най-адреналинното издание на предаването, което сте водили?- Стремя се да ставам все по-добър и затова започвам всеки ефир с готовност, че предизвикателствата може да са повече от вчера. Не търся комфорта и затова не се страхувам, когато го изгубя. Иначе съм шампион по екстремни предавания, но това е нормално, защото в тези три часа редовно се случват много събития, независещи от нас. Хора губят животите си, правителства падат, деца се превръщат в олимпийски медалисти – и всичко това в рамките на минути, дори секунди. Тези събития обаче са също толкова непредсказуеми, колкото закъснението на дълго чакан гост или катастрофа на ключов събеседник на път към телевизията. Да, случвало се е. Добавяме към всички тези неизвестните и хората, които все пак стигат нашето студио – всеки със своите настроения, страхове и емоции. Ставам всяка сутрин с ясното съзнание, че единственото сигурно нещо е добрата подготовка. Затова често спя по-малко часове, отколкото прекарвам в ефир.- Кой беше най-трудният Ви гост? Кой въпрос Ви е било най-трудно да зададете?- Най-трудно е, когато срещу теб седи човек, който е паднал. Да надвиеш болката си, за да търсиш истината чрез телевизионния ефир, е смелост, на която не всеки би бил способен. Затова тези хора изискват не само уважение, но и много особено отношение. Понякога е трудно да приемеш, че трябва да си свършиш работата, докато някой страда. В такива случаи си повтарям, че журналистиката е професия за хората. И нечия мъка може да е нечие спасение. Тогава се чувстваш като посланик или посредник и трябва да питаш от името на тези, на които би могъл да помогнеш.- Как трябва да бъде воден разговорът пред камера, за да може гостът да Ви се довери и да бъде откровен докрай?- Камерата има невероятната способност да улавя и показва истинските лица на хората и дори скрити емоции. Трудно можеш да бъдеш неискрен и фалшив пред окото на зрителя, много бързо ще бъдеш разкрит. Предварително планираните въпроси и конструираните разговори не вещаят добър финал. Става заучено и скучно. Работата на водещия е да се подготви добре и да следи посоката на мисълта на госта, да задава човешки въпроси, да реагира. А какво ще реши и избере човекът насреща - никога не можеш да знаеш.- Кой е събеседникът, с когото бихте искали да разговаряте, но все още не сте имали възможност?- Не си създавам кумири и нямам специално отношение към хората, които ми гостуват или биха могли. Уважавам онези, които са заслужили, но и се опитвам да гледам професионално на всички разговори. Личните предпочитания мога да показвам на друго място, извън студиото. Ако трябва да спомена един човек, с когото съжалявам, че съм нямал възможност да говоря, а и няма да имам – то това е Тодор Колев.- Ако не трябваше да лягате рано и да ставате в 4 часа, какво бихте правили?- Не винаги съм лягал и ставал с подобен режим. Имаше период, когато лягах след 12 или 1 през нощта. Тогава свършвах работа (като водещ на „По света и у нас” по БНТ). Преди бях активен нощем, сега е обратното. Въпрос на пренастройка. По принцип обичам вечер да правя много неща: да гледам филми, да чета, да пиша или обработвам разни неща, но сега няма как да стане. Харесвам спокойствието и тишината на вечерните часове.- Преподавали сте на студенти журналисти. Какво е основното Ви послание към тях? - Да бъдат смели, да бъдат необременени и да гледат повече чужди медии. Има какво да научат и да видят като подход, като нови идеи и дори като поведение пред камера. Другото много важно нещо в тази професия е да не спираш да се развиваш, да учиш и надграждаш.- Станахте журналист, защото...?- Това беше моят начин да съм в полза на хората, като паралелно развивам себе си във всевъзможни посоки. Знаех, че никога няма да се задоволя с професия, в която краят и началото на предизвестени. Казват, че съм приказлив, любопитен и контактен. Мисля, че всичко горепосочено сработи. Никога не съм съжалявал, че съм избрал точно този път.- Кои са хората и медиите, от които се учите и сте се учили в професията?- Не са един или двама. Във всяка медия, в която съм работил, съм откривал опитни колеги, които съм слушал и гледал за пример. Не искам да откроявам никого, защото със сигурност ще пропусна някого. Ментор съм нямал, но съм се старал да се възползвам и от полезните съвети, и от критиката, която са ми отправяли. И продължавам да го правя.- Как според Вас се промени телевизията от времето, когато сте стартирали кариерата си, досега?- Със сигурност технологично се разви много. Традиционните медии все повече треперят за водещата си роля, защото хората вече четат това, което искат, тогава, когато искат. Освен това на медиите в новото време им се наложи да се настанят не толкова удобно в ерата на фалшивите новини. Жълтите печатни медии се трансформираха и си родиха електронни варианти. Медиите станаха много, качественото съдържание все по-малко. Битката тук е кой ще убеди зрителите/читателите, че все още може да им достави качество. Който издържи теста, ще си спечели истински вярна аудитория. Останалото, уви, е необратим процес.- Ако сега трябваше да избирате професия и образование, бихте ли тръгнал по друг път?- Не, пак бих избрал това. В първите години след завършването на университета не ми беше лесно. Но в нерадостната медийна среда, в която вирея, всеки ден си повтарям, че наистина има смисъл. Ако всички се откажем, няма как нещата да се променят. А и човек не се разделя лесно с нещо, което му носи такава тръпка и емоция.- Израснал сте в Либия. Кога за последно бяхте там?- През 1997 година аз и сестра ми се завърнахме в България, а по-късно и родителите ни. Никога повече не сме се връщали там. Много бих искал да покажа на децата си страната на моето детство. Съмнявам се обаче, че някога отново ще видя онази Либия. Това е болна тема, която доказва извращенията, на които е способна политиката.- Следващата Ви цел?- Посоката е ясна. А иначе утре отново съм навил алармата за 4 сутринта. Започваме точно в 6:30.", "date": "2018.11.07", "title": "Златимир Йочев от Bulgaria ON AIR: Зрителите ни избират, когато говорим за култура"}
{"url": "https://offnews.bg/temida/balgaria-shte-predlozhi-trima-kandidati-za-evropejski-prokuror-691474.html", "text": "Министерският съвет прие решение, с което възложи на министъра на правосъдието да създаде комисия по подбора на кандидатите за длъжността европейски прокурор от България.Комисията трябва да предложи три кандидатури в срок до 31 декември 2018 г. Държавите-членки сами определят начина, по който да направят подбор на техните трима кандидати за европейски прокурор.В комисията по подбора ще участват заместник-министър на правосъдието, по двама членове на прокурорската колегия и на съдийската колегия на Висшия съдебен съвет, директорът на Националния институт на правосъдието, и преподавател от Юридическия факултет на СУ „Св. Климент Охридски“.Задачата на комисията ще е да извърши подбора на кандидатите за европейски прокурор от България, съобразно условията на чл.16 на Регламента за установяване на засилено сътрудничество за създаване на Европейската прокуратура (ЕРРО), Регламент No31 (ЕИО), 11 (ЕОАЕ) относно Правилника за длъжностните лица и условията за работа на други служители на Европейската икономическа общност и на Европейската общност за атомна енергия, и критериите и изискванията за избор на европейски прокурори, изготвени от Европейската комисия.След извършване на подбора, министърът на правосъдието ще внесе посочените от Комисията кандидатури за одобрение от Министерския съвет в срок до 15 януари 2019 г.", "date": "2018.11.07", "title": "България ще предложи трима кандидати за европейски прокурор"}
{"url": "https://offnews.bg/sviat/kak-glasuvaha-37-amerikanski-shtata-v-referendumi-za-abortite-marihua-691470.html", "text": "Избирателите в САЩ определиха не само нови членове в двете камари на парламента, но и дадоха своят вот в десетки местни референдуми - по темата за абортите, медицинската марихуана, минималната надница и др. Общо 37 щати заявиха волята си по социални и политически въпроси. Ето по-интересните от тях:АбортитеВ три щата - Алабама, Западна Вирджиния и Орегон, избирателите трябваше да заявят мнението си за достъпа и финансирането на абортите. Алабама и Западна Вирджиния гласуваха \"за\" да променят законодателството си и то вече да не защитава правото на аборт, както и да не се осигурява финансиране на такива процедури. В допълнение, Вирджиния гласува срещу покриването на разходите за аборти чрез програмата Medicaid - здравна програма, която подпомага хора с ограничени доходи да покрият част от разходите за здравни услуги.В щата Орегон гласоподавателите отхвърлиха предложението парите на данъкоплатците да не могат да се ползват за плащане за аборти чрез публично финансирани здравноосигурителни програми.ПравосъдиеШест щата - Флорида, Джорджия, Кентъки, Невада, Северна Каролина и Оклахома, гласуваха за нови правозащитни мерки, наричани общо \"законът на Марси\". Те предлагат допълнителна защита на жертвите на престъпления: да бъдат информирани за изслушванията, за освобождаването на обвиняемите, ограничителни мерки, правото да откажат отложат изслушване, ако то е по искане на обвиняемия.Щатът Вашингтон ще промени законовия стандарт за това кога полицията има право да открие огън. Това би принудило униформените по-рядко да прибягват до употреба на огнестрелно оръжие. Те освен това ще минават на обучение за намаляване на насилието. Ще бъдат тренирани и как да се справят с хора с психически проблеми и как да оказват първа помощ.Избирателни праваФлорида одобри поправка, която дава право на осъдени с вече излежани присъди (вкл. условни и пробации) да възстановят избирателните си права. Поправката ще даде права на около 1,5 милиона души.Арканзас и Северна Каролина одобриха изискването гласоподавателите да показват личен документ със снимка, за да гласуват в секциите.МарихуанаВ четири щата на гласуване бяха подложени шест мерки, свързано с марихуаната.В Мичиган бе одобрено хората над 21-годишна възраст да могат да ползват марихуана.Щатът Мисури гласува за легализирането ѝ с медицински цели, като избирателите трябваше да решат измежду три варианта за данъка върху нея и как да бъдат похарчени постъпленията от продажните. При единия вариант се предлагаше приходите да са за ветерани, лечение на наркозависими, образование и правоохранителните органи, а данъкът да е 2%. Във втория вариант данъкът е 15%, а постъпленията са за биомедицински изследвания. В третото предложение данъкът е 4 на сто, а приходите са за здравното осигуряване на ветераните.НаднициВ Арканзас гласуваха за увеличаване на минималното почасово заплащане до 11 долара на час, като това трябва да се случи до 2021 г. Мисури гласува за увеличение до $12 на час в сила най-късно до 2023 г.ЗдравеЩатите Айдахо, Юта и Небраска гласуваха да увеличат пакета за здравно осигуряване на бедните (Medicaid), каквото бе предложението на президента Обама, и за неговото финансиране. ТранссексуалниЩатът Масачузетс избра да запази закона си, който закриля от дискриминация на публични места транссексуалните хора.Във Флорида забраниха гонките с кучета и хрътки. Забраната трябва да влезе в сила до 2020 г.В Алабама над 70 на сто от гласувалите одобриха да бъде разрешено в сградите общинска и държавна собственост да могат да бъдат разлепени Десетте Божи заповеди.", "date": "2018.11.07", "title": "Как гласуваха 37 американски щата в референдуми за абортите, марихуаната и Десетте Божи заповеди"}
{"url": "https://offnews.bg/ikonomika/ministarat-na-energetikata-opredelia-pravila-za-izbora-na-investitor-z-691473.html", "text": "В изпълнение на решение на Народното събрание от 7 юни 2018 г. за възобновяване действията по търсенето на възможности за изграждане на АЕЦ „Белене“, в срок до 31 октомври 2018 г. в Министерството на енергетиката бе разработена процедура за избор на инвеститор. В рамките на днешното заседание на Министерския съвет министърът на енергетиката Теменужка Петкова представи изготвения документ.АЕЦ „Белене“ следва да се осъществи на пазарен принцип (без сключване на договори за задължително изкупуване на енергията от българската държава, без предоставяне от българската държава на преференциални цени за изкупуване на електрическата енергия, без сключването на договори за разлика от българската държава, без предоставяне от българската държава на корпоративни гаранции и/или други непазарни механизми за гарантиране на инвестицията) и без предоставяне на държавна гаранция.Изграждането трябва да се реализира с наличното оборудване и активи, на лицензираната за целта площадка. Процедурата за избор на стратегически инвеститор/ри за изграждането на АЕЦ „Белене“ съдържа и възможност за включването с миноритарно участие на големи индустриални и други консуматори на електрическа енергия в реализацията на проекта посредством участие в капитала на проектната компания и/или чрез договори за изкупуване на електрическа енергия. Тази възможност ще даде сигурност, стабилност и предвидимост на приходите, ще гарантира финансиране от кредитни институции при по-благоприятни условия.В процедурата са заложени редица условия, така че да се защитят в максимална степен имуществените и финансови интереси на българската страна, да се осигури енергийната сигурност на България, както и да се гарантира безопасното използване на ядрената енергия. Първият етап за избор на стратегически инвеститор предвижда покана за заявяване на участие в процедурата за избор на стратегически инвеститор за изграждането на АЕЦ „Белене“ и покана за заявяване на интерес за придобиване на миноритарно участие в бъдещата проектна компания. Следва подаване на заявления от заинтересованите страни за участие в процедурата, обвързващи оферти и провеждане на преговори. По отношение на възможностите за структуриране на проекта, в документа се отбелязва, че обособяването на активите в отделна проектна компания би могло да се реализира преди, по време или след осъществяването на преговорите с потенциалните инвеститори, респективно избор на стратегически инвеститор/ри.Министерският съвет одобри представения от Теменужка Петкова доклад и възложи на министъра на енергетиката да представи разработената процедура за избор на стратегически инвеститор за проекта „Белене“ в Народното събрание.", "date": "2018.11.07", "title": "Министърът на енергетиката определя правила за избора на инвеститор за Белене"}
{"url": "https://offnews.bg/ikonomika/andrej-delchev-tcenite-na-gorivata-rastiaha-dokato-rasteshe-i-tcenat-691456.html", "text": "Председателят на Българската петролна и газова асоциация  обясни в интервю за сутрешния блок на Нова телевизия как се формират цените по бензиностанциите и защо цените у нас се повишиха.„Цените растяха, докато растеше и цената на суровия петрол. Сортът Брент проби връх от 85 долара за барел, а вчера беше на 82 долара за барел, съответно и цената падна”, коментира Делчев.По думите ми цените по бензиностанциите се определят главно от конкуренцията.„Основното, когато се определят цените на бензиностанция, е конкурентната среда. Не е без значение дали имате 1 бензиностанция в населеното място или в радиус от няколко километра имате няколко. На второ място – по-големите обеми водят до възможност за по-ниски маржове”, обяви той. „Държавата налага все нови и нови изисквания към търговците на горива, които имат остойностен анализ в цената на горивата”, добави Делчев. „Акцизът от 2008-2009 година се повиши до сегашните нива. Акцизът и ДДС са около 50% от цената на горивата. Във всеки литър държавата участва с близо 50%”.Протести срещу високите цени на горивата, които традиционно скачат през летния сезон, но тази година не паднаха и след него, се проведоха в няколко града в страната. Такива предстоят отново. В същото време КЗК обяви, че започва анализ на сектора.", "date": "2018.11.07", "title": "Андрей Делчев: Цените на горивата растяха, докато растеше и цената на суровия петрол"}
{"url": "https://offnews.bg/futbol/ludogoretc-tcska-e-derbito-na-1-4-finalite-za-kupata-na-balgaria-691472.html", "text": "Дербито от 1/4-финалите за Купата на България ще бъде между Лудогорец и ЦСКА, отреди тегленият днес жребий за турнира в Националната футболна база \"Бояна\" в София.Другият интересен сблъсък в надпреварата е срещата между Ботев Пловдив и Черно море. В предишната фаза \"канарчетата\" елиминираха Берое след изпълнение на дузпи, а \"моряците\" изритаха Левски отново след рулетката на дузпите.Победителите ще се определят в една среща, като при равенство в редовното време следват продължения и евентуално дузпи.Двубоите ще се играят през април. През последните години 1/4-финалите се провеждаха в края на декември, но сега настъпва промяна.Ботев Пловдив - Черно мореСтрумска слава - СептемвриЛудогорец - ЦСКАЕтър - Локомотив Пловдив", "date": "2018.11.07", "title": "Лудогорец - ЦСКА е дербито на 1/4-финалите за Купата на България"}
{"url": "https://offnews.bg/politika/borisov-rakovodi-grupata-na-gerb-na-kongresa-na-enp-v-helzinki-691453.html", "text": "Премиерът Бойко Борисов ще ръководи групата на ГЕРБ на Конгреса на ЕНП, който ще се проведе днес и утре в Хелзики.На него ще се избере водещия кандидат на ЕНП за евроизборите догодина. Двамата кандидати са - председателят на групата на ЕНП в парламента Манфред Вебер и зам.-председателят на Европейската инвестиционна банка Александър Стуб.Очаква се в четвъртък Борисов да направи обръщение към делегатите на Конгреса.", "date": "2018.11.07", "title": "Борисов ръководи групата на ГЕРБ на Конгреса на ЕНП в Хелзинки"}
{"url": "https://offnews.bg/politika/okonchatelno-uvelichiha-danatcite-na-starite-koli-691457.html", "text": "Депутатите окончателно увеличиха данъка на старите коли по предложение на Министерския съвет. Това стана по време на окончателното приемане на Закона за корпоративното подоходно облагане. Увеличението на налога за колите беше заложено през преходните и заключителните разпоредби на проекта.Социалистите остро разкритикуваха предложението на управляващите и предупредиха:Не само БСП, но и \"Атака\", които са част от управляващата коалиция, бяха против. От партията на Волен Сидеров дори призоваха ГЕРБ да преосмислят решението си за вдигане на данъците. Павел Шопов от Атака дори поиска почивка, за да могат ГЕРБ да се консултират с \"висшето си ръководство\".ГЕРБ и НФСБ защитаваха тезата, че вдигат данъците на старите коли като мярка за по-чист въздух. \" Трябва да се подкрепят усилията ни въздухът в България да бъде по-чист и този, който замърсява, да плаща малко повече\", коментира депутатът от НФСБ Георги Колев.\"Обединените патриоти\" искаха колите с газови уредби да се ползват с 50% намаление на данъка. Идеята им обаче не беше приета. \"Патриотите обаче се ядосаха не на ГЕРБ, а на останалите партии. \"Хората бяха наказани от Марешки и ДПС\", коментира след отхвърлянето депутатът от \"Обединените патриоти\" Юлиан Ангелов. По думите му позицията на ГЕРБ е била ясна, Воля и ДПС да можели на подкрепят, както направиха от БСП.ДПС определиха идеята като лобистка и провокативна. Йордан Цонев обяви, че няма как да се знае кога колата е на газ и кога на бензин.Какво прие мнозинството в парламента?Данък за старите автомобили ще се увеличи с до 30%, а за по-екологичните автомобили - ще има бонус. За колите със сертификат ЕВРО 1, 2 и 3 ще има увеличение. Тези, които са с последна категория - Евро 6, ще получат намаление в данъка с около 10-20 %.Всяка община ще определя колко точно да бъде данъкът на колите, а в закона за заложени параметри до колко може да се повиши налогът. Увеличението ще засегне около 2,4 млн. коли.Как ще се определя колко точно ще бъде данъкът?Стойността на данъка ще се определя от два компонента - имуществен и екологичен. Годишният размер на налога ще се определя по формула, където двата компонента ще се умножават. Имущественият компонент ще се състои от две части - мощността на двигателя и годините на колата, които също се умножават.Границите, в които ще се определят дължимите пари за мощността са: - до 55 kW включително - от 0,34 до 1,20 лв. за 1 kW;- над 55 kW до 74 kW включително - от 0,54 до 1,62 лв. за 1 kW;- над 74 kW до 110 kW включително - от 1,10 до 3,30 лв. за 1 kW;- над 110 kW до 150 kW включително - от 1,23 до 3,69 лв. за 1 kW;- над 150 kW до 245 kW включително - от 1,60 до 4,80 лв. за 1 kW;- над 245 kW - от 2,10 до 6,30 лв. за 1 kW;При годините на колата стойностите, които участват в формирането на имуществения коефициент са:- Над 20 години - 1,1- Над 15 до 20 години включително - 1- Над 10 до 15 години включително - 1,3- Над 5 до 10 години включително - 1,5- До 5 години включително - 2,3 Екологичният коефициент се определя само то екологичната категория. - без екологична категория - 1,10-1,40-\"Евро 1\" и „Евро 2\" 1,10-1,40-\"Евро 3\" 1,00-1,10-\"Евро 4\" 0,80-1,00-\"Евро 5\" 0,60-0,80-\"Евро 6\" и \"ЕЕV\" 0,40-0,60.", "date": "2018.11.07", "title": "Окончателно: Увеличиха данъците на старите коли"}
{"url": "https://offnews.bg/futbol/dimitar-penev-ne-se-strahuvam-ot-ludogoretc-691480.html", "text": "Легендата на ЦСКА Димитър Пенев сподели, че лично той и отбора на \"червените\" не трябва да се страхуват от Лудогорец. Двата тима ще се изправят един срещу друг на 1/4-финалите за Купата на България, а двубоите са напролет.\"Лудогорец има тежка програма. Играят още международните си срещи. До мача предстоят много промени на футболисти, кадрови и така нататък при нас. Не трябва да ги е страх футболистите ни. Знаете в историята сме играли с много големи. Всичко зависи от подготовката.Важното сега е в първенството да бъдат точни най-вече футболистите. Промени в школата ще има. Трябва да има над 50% кадри от школите.Време е вече в отбора ни да се заложи на големите юноши. И чужденците да се съобразят с това\", каза Пенев.", "date": "2018.11.07", "title": "Димитър Пенев: Не се страхувам от Лудогорец"}
{"url": "https://offnews.bg/ikonomika/pokupkata-na-star-avtomobil-ot-shofior-s-provinenia-shte-uvelichi-graz-691479.html", "text": "Застраховката \"Гражданска отговорност\" може да е по-скъпа за шофьорите, купили автомобил на старо от собственик с провинения на пътя. Това ще стане, ако бъде въведена системата \"бонус-малус\", според която размерът на задължителната застраховка ще варира според това колко изряден е шофьорът.\"С новата система „бонус-малус” ще трябва да внимаваме какви коли купуваме. Когато автомобилът втора ръка е бил управляван от водач с много провинения, това ще се отрази на размера на „Гражданската отговорност”, предупреди Владимир Савов от Комисията за финансов надзор в интервю за .„Идеята на тази система „бонус-малус” е купувачът да внимава, когато купува кола. Възможно е този автомобил да е бил на неизряден шофьор. Системата е смесена. Тоест, следи се както МПС-то, така и собственикът”, обясни заместник-председателят на КФН. Купувачите щели да имат възможност да направят справка за автомобила през системата на Гаранционния фонд. Очаква се тази система да промени пазара на колите, поясни той. Освен това, ако например различни шофьори от една и съща фирма карат един автомобил, те трябва да са особено внимателни, защото системата ще действа за всичките водачи на колата.Ако новият собственик кара отговорно в продължение на една година, цената на „Гражданската отговорност” ще падне с 30%, а нарушителите на пътя ще плащат до 4 пъти по-скъпа застраховка, предвиждат промените.", "date": "2018.11.07", "title": "Покупката на стар автомобил от шофьор с провинения ще увеличи Гражданската"}
{"url": "https://offnews.bg/tehnologii/viva-smart-novata-3-v-1-platforma-za-umni-reshenia-na-vivacom-691499.html", "text": " Иновативните решения на VIVACOM в областта на Интернет на нещата (IoT) вече са обединени в единна и изцяло нова платформа – VIVA SMART. Чрез нея телекомът ще предлага „умни“ услуги в три направления, в които компанията вече има богат опит: умен град, дейта хъб и умно образование.За първи път на живо, възможностите на новата платформа бяха демонстрирани на специално събитие от Мирослав Петров – главен директор Продажби в телекома. Той представи трите направления, в които вече работи VIVA SMART.VIVA Smart City е иновативна платформа за управление, мониторинг и анализ на градска среда, която предлага както софтуер за съответната община, така и мобилно приложение за всички нейни жители и гости. Системата, наречена INVIPO, вече работи успешно в редица градове по цял свят като Дубай, Измир, Дъблин и други. Тя има 13 различни модула, разпределени в следните жизнено важни за всеки град области: мобилност, околна среда, енергия, безопасност, управление.В сферата на мобилността системата позволява наблюдение и контрол на трафик, градски транспорт, паркиране, наем на велосипеди и други. За мониторинг на околната среда са предвидени измерване на водите и отпадъците, както и метеорологична станция. В подменюто за енергия фигурират модули за интелигентни сгради, интелигентни измерватели, улично осветление, електромобили, инфраструктура. За безопасността на града се грижат функции за видеонаблюдение, трафик нарушения, нарушители и аварийни системи. С особен акцент върху удовлетвореността на гражданите е отделната секция управление, която включва обществени услуги. INVIPO системата има и мобилно приложение за крайни потребители, с лесен интерфейс и различни опции за проверка на всичко най-важно за всеки жител или посетител на даден град.Второто направление на VIVA SMART e Smart Data Hub – единна платформа за цялостно съхранение, пренос, обработка и използване на данни. Тя обединява всичките 11 дейта центъра на VIVACOM в страната и създава условия за развитие на успешен дигитален бизнес на клиентите на телекома, като едновременно с това оптимизира оперативните им разходи. Всички центрове осигуряват висока степен на сигурност, надеждност и достъпност на данните. Те отговарят на международните стандарти за електрозахранване, охладителна система, резервираност и интернет свързаност за такъв тип обекти. Чрез тях компанията предлага облачни услуги и ко-локация на ИТ оборудване.Третият елемент на VIVA SMART e умното образование. През последните години компанията инвестира в редица инициативи, насочени към развитие на българското образование. През 2018 г. стартира и най-голямата й кампания за дигитализация на образователната система у нас - „Образование 4.0“. Тя се реализира съвместно с в. „24 часа“, Министерство на образованието и науката, Столична община, Регионален инспекторат по образованието София и Дигитална национална коалиция. Нейната цел е да промени нагласите и да създаде рамка за дигитализация на българското образование. Фокусирана е в три основни направления: образование на учители, създаване на дигитално съдържание и дигитализация на класните стаи и училищната среда. До момента телекомът е изградил дигитални класни стаи в над 200 училища и повече от 80 детски градини в цялата страна, а с помощта на партньори са обучени и над 6000 преподаватели. Телекомът планира да стартират пилотни лаборатории за обучение на учители и ученици в 5 града.Други значими проекти на VIVACOM в областта на образованието са VIVA History – видео платформа с над 300 безплатни дигитални уроци по история и родолюбие, създадени от сдружение Българска история, и Viva Cognita - платформа за дигитално самообучение по математика.Предстои да бъде отворена и VIVA Tech Lab – цялостно оборудвано пространство за технологична и бизнес подкрепа на стартъп проекти.", "date": "2018.11.07", "title": "VIVA SMART – новата 3 в 1 платформа за умни решения на VIVACOM"}
{"url": "https://offnews.bg/futbol/kiril-despodov-si-poluchi-nagrada-za-nomer-1-prez-avgust-691503.html", "text": "Нападателят на ЦСКА Кирил Десподов получи с известно закъснение наградата си за Футболист №1, която той спечели за месец август в учредената от Асоциацията на българските футболисти и компанията за футболни анализи и статистика ИНСТАТ нова класация „Футболист на месеца“.Поради заетост националът на България нямаше възможност да вземе наградата си по-рано, но сега тя му бе връчена лично от генералния секретар на Асоциацията на българските футболисти Георги Бойчев.Припомняме, че в класацията участват всички футболисти от Първа професионална лига, а победителят се определя според Индекса на ИНСТАТ чрез компютърни изчисления на голове, асистенции, точни подавания, единоборства и други обективни показатели.Кирил Десподов бе първият победител в класацията „Футболист на месеца“, а след него приза за септември спечели Марселиньо от Лудогорец. Скоро предстои да бъде обявен и победителят за октомври.", "date": "2018.11.07", "title": "Кирил Десподов си получи награда за номер 1 през август"}
{"url": "https://offnews.bg/futbol/krasen-kralev-komentira-greshkite-na-sadiite-691506.html", "text": "Министърът на младежта и спорта Красен Кралев коментира темата за фуболното съдийство след тегленето на жребия за Купата на България, на който участва. Конкретният повод станаха обвиненията между Левски и Черно море, след отпадането на \"сините\" за Купата на България.\"Полемики за съдийството имаше и за предишните мачове между Черно море и Левски, но в другата посока. Не бива да се спекулира с тази тема. Съдиите грешат, но аз не вярвам да е било тенденциозно, нито в полза на Левски за предните мачове, нито в полза на Черно море за последния.Грешки се допускат, но се надявам този път да няма такива. Има много мачове, които протичат безпроблемно, въпреки че в тях има голям заряд, битка, спорни положения. Надявам се предстоящият да е един от тях.Не бих се ангажирал с твърдения, че в срещите между двата отбора през последните 5-6 месеца е имало тенденция в съдийството“, допълни министърът. Красен Кралев отговори и на журналистически въпрос за публичните нападки между ръководителите на водещите ни клубове.От повече от 20 години съм близо до футбола и такива винаги е имало. Това не е новина. Хубаво е обаче да внимават какво говорят, защото да хвърляш така в пространството някакви тези и обвинения, които не са доказани, прилича по-скоро на запалянковщина, отколкото на професионализъм.А тези хора все пак са собственици на клубове, президенти, изпълнителни директори и това нещо влияе. Влияе на съдиите, на журналистите, на феновете. Едно е да отиваш на мач предубеден, че еди-кой си съдия имал някаква обремененост и история в мачовете с някой от отборите, друго е да знаеш, че дори да бъркат съдиите, няма тенденция“, заяви Кралев. Спортният министър подчерта, че грешки се случват и в Шампионската лига, на Европейски и Световни първенства.„Там никой не говори за тенденция, а тук сами си го правим, сами хората във футбола започват да говорят за тенденции, да обвиняват съдиите, които се притесняват и бъркат. Да, отсъжданията на реферите не са на висота тази година, но грешки се допускат и в другите големи първенства“, каза Кралев.Министърът заяви, че с него не са водени разговори относно твърденията на Председателя на Съдийската комисия на БФС Йордан Сталев, че от началото на сезона четирима съдии са подали сигнал за заплахи от хора, свързани с определени клубове. Той обаче подчерта, че е готов да съдейства при защита правата на реферите.", "date": "2018.11.07", "title": "Красен Кралев коментира грешките на съдиите"}
{"url": "https://offnews.bg/politika/otpuskat-se-nad-2-mln-leva-za-tri-natcionalni-programi-za-razvitie-na-691475.html", "text": "Правителството отпусна средства в размер на 2 179 285 лв. за финансово осигуряване на дейности по националните програми (НП) „Развитие на системата на предучилищното образование“, „Заедно за всяко дете“ и „Без свободен час“, одобрени през 2018 г.По НП „Развитие на системата на предучилищното образование“ средствата са 523 709 лв. и са за изплащане на цялата стойност на одобрените проекти на 282 общински детски градини и училища. Целта на програмата е повишаване на качеството на предучилищното образование и осигуряването на равен старт преди постъпване в училище чрез използването на съвременни дидактични материали и насърчаване участието на родителите.По НП „Заедно за всяко дете“, модул „Добри практики за взаимодействие на образователните институции с родителите“ са одобрени 154 939 лв. за изплащане на цялата стойност на одобрените проекти на 43 общински детски градини и училища. Целта на модула е повишаване на ефективността в работата на институциите по обхващане и задържане в образователната система на деца и ученици в задължителна предучилищна и училищна възраст.По НП „Без свободен час“ се предоставят 1 500 637 лв. за изплащане на реално взети учебни часове от учители, които са замествали отсъстващи от работа колеги в задължителното предучилищно и училищно образование и в трета и четвърта подготвителна възрастова група за периода 01.11.2017 г. - 30.04.2018 г.Необходимите средства за изпълнение на националните програми за 2018 г. се осигуряват от бюджета на МОН.", "date": "2018.11.07", "title": "Отпускат се над 2 млн. лева за три национални програми за развитие на образованието"}
{"url": "https://offnews.bg/ikonomika/zashto-obezshteteniata-pri-smart-na-patia-triabva-da-se-ogranichat-ot-691497.html", "text": "В УС на АЗБ влизат:Светла Несторова - председател на УС на АБЗ и председател на УС и главен изпълнителен директор на ЗEАД \"БУЛСТРАД ЖИВОТ ВИЕНА ИНШУРЪНС ГРУП\" EАД;Константин Велев - зам.-председател на УС на АБЗ и изпълнителен директор на „ЗАД Армеец“ АД;Андрей Александров - член на УС на АБЗ и главен оперативен директор на \"Алианц България Холдинг\" АД;Кирил Бошов - член на УС на АБЗ, изпълнителен директор на \"Евроинс Иншурънс Груп\" АД и председател на УС на \"Еврохолд България\" АД;Юри Копач - член на УС на АБЗ, изпълнителен директор \"Търговска мрежа и продажби\", член на УС на „Дженерали Застраховане“ АД;Коста Чолаков - член на УС на АБЗ и председател на УС и главен изпълнителен директор на “ДЗИ Животозастраховане” ЕАД и на “ДЗИ-Общо застраховане” ЕАД;Николай Генчев - член на УС на АБЗ и главен изпълнителен директор ЗК \"УНИКА\" АД, изпълнителен директор на ЗК “УНИКА Живот“ АД;Нина Колчакова - генерален секретар.", "date": "2018.11.07", "title": "Защо обезщетенията при смърт на пътя трябва да се ограничат? Отговорът на застрахователите"}
{"url": "https://offnews.bg/politika/parlamentat-prodalzhava-obsazhdaneto-na-biudzheta-za-2019-g-691444.html", "text": "Очаква се парламентът да продължи работа по обсъждането на проектобюджета на държавата за догодина.Преди това на второ четене ще се гледа Законът за корпоративното подоходно облагане. Той регламентира новият начин за изчисляване на данъка върху автомобилите, в който е включен и екологичен компонент.След това ще бъде и първото гласуване на държавния бюджет. Именно в този документ е заложено 20-процентното увеличение на заплатите на учителите и 10-процентия ръст на възнагражденията на заетите в бюджетната сфера.На председателски съвет  първо да се приемат данъчните закони, а след да се разгледа законът за бюджета.Вчера депутатите одобриха на първо четене бюджетите на здравната каса и на държавното обществено осигуряване.", "date": "2018.11.07", "title": "Парламентът продължава обсъждането на бюджета за 2019 г."}
{"url": "https://offnews.bg/dw/balgaria-i-drugite-dohodniat-biznes-s-evropejski-pasporti-691522.html", "text": "В България те бяха разкрити: корумпирани служители от мрежа за даване на българско гражданство срещу пари. България обаче не е единствената страна в Европа, търгуваща с паспорти. В някои това дори е официална политика.Гражданството на страна-членка на ЕС или безсрочните разрешителни за постоянно пребиваване в общността са сред най-търсените, но същевременно и едни от най-трудните за получаване официални документи. Засиленото им търсене през последните години създаде един пазар, на който корумпирани служители в много европейски страни печелят чрез фалшифициране на документи. И не само това: много европейски държави също са решили да печелят от това и въртят търговия с раздаването на гражданство и разрешителни за пребиваване с тъй наречените \"златни визи\".Най-пресният случай за това е от България. В началото на миналата седмица там временно бяха арестувани десетки служители, които години наред нелегално са издавали удостоверения за български произход на граждани на Македония, Молдова и Украйна - срещу пари.Съгласно българското законодателство, всеки, който притежава такова удостоверение за български произход, може да получи българско гражданство. Отговорна за издаването на подобни удостоверeния е Държавната агенция за българите в чужбина (ДАБЧ). Уволненият в понеделник неин шеф Петър Харалампиев също е сред задържаните. Той е бил мозъкът на корупционната мрежа.Вътрешни битки за властВсъщност случаят е известен отдавна. Още през 2012 година българската редакция на Дойче веле беше сред първите медии, съобщили за злоупотреби с издаването на удостоверения за произход. Бившата ръководителка на отдела за българско гражданство в Министерството на правосъдието Катя Матева още от 2013 година многократно е информирала преките ис началници в правителството, а през 2014 -та бившият зам.-министър на правосъдието Петко Петков сигнализира служебния министър-председател Георги Близнашки. Нищо обаче не се случва.За ДВ Катя Матева казва, че години наред е била подложена на политически натиск, довел в крайна сметка до пълната ѝ изолация в Министерството на правосъдието. А през септември 2017 година е била уволнена. Петко Петков пък е наричан родоизменник от негови колеги в политиката. И двамата - и Матева, и Петков - твърдят пред ДВ, че досега очевидно е липсвала политическа воля за прекратяване на корупционния бизнес с българското гражданство.А това, че този път все пак се стигна до задържането на отговорни лица, може да си обясним с вътрешните политически борби за власт сред българското правителство - между ГЕРБ на премиера Борисов и десните националисти от \"Обединени патриоти\", от една страна, и между самите обединени патриоти, от друга. Наблюдатели предполагат, че с арестите на служители на ДАБЧ, контролирана от Обединените патриоти, премиерът Борисов изпраща предупредителен сигнал към своите коалиционни партньори.Примерът Румъния и УнгарияЗасега не е ясно, дали скандалът ще прекрати търговията с удостоверения за български произход, и дали ще бъде потърсена съдебна отговорност от отговорните лица. При това България далеч не е единствената страна с подобна практика.В Румъния и Унгария удостоверението за произход също дава право за придобиване на гражданство. В Румъния за този документ кандидатстват много молдовци - 2/3 от гражданите на Молдова са от румънски произход. В Украйна също живеят големи румънски и унгарски малцинства. Журналистически разследвания показват, че в Румъния и Унгария също се издават фалшиви удостоверения за произход - хиляди украинци и руснаци са се сдобили по този начин с румънско или унгарско гражданство, твърдят разследващите журналисти.Подобни са измеренията и на официално практикуваната търговия с гражданство и разрешителни за престой под мотото \"златна виза\". В този случай граждани на трети страни могат да получат европейско гражданство или право за постоянно пребиваване в страна от ЕС срещу заплащане или значителни инвестиции. Половината от страните-членки на ЕС предлагат такива програми, сред които и България, Гърция, Великобритания, Латвия, Малта, Австрия, Португалия, Испания, Унгария, Кипър.Бизнес за 25 милиарда евроПрез последните десет години по този начин са били продадени най-малко 6 000 европейски паспорти и 100 000 разрешителни за постоянно пребиваване, твърдят от неправителствените организации \"Трансперънси интернешънъл\" и Global Witness. Общите приходи от тези програми възлизат на най-малко 25 милиарда евро. Правозащитниците твърдят, че по този начин се стимулира прането на пари и се дава убежище на престъпни бизнесмени. В тази връзка двете организации призовават ЕС спешно да преустанови тази практика.Един от най-ярките случаи е унгарската програма \"златна виза\", която беше в сила до 2017 година, и за която няма почти никакви официални данни. Журналистите от унгарския Център за разследваща журналистика \"Директ36\" разкриха, че сред възползвалите се от тази програма между другото има и руски политици, близки до високопоставени служители на тайните служби, както и приближени лица на сирийския диктатор Асад. Също и починалият през 2017 година саудитски бизнесмен, издирван от САЩ за банкови измами и пране на пари, Гаит Фараон е получил право на постоянен престой в Унгария и е кандидатствал също и за гражданство.\"Тази бизнес-практика застрашава сигурността не само на Унгария, но и на целия ЕС\", казва журналистът от \"Директ36\" Андраш Петьо в разговор с ДВ. \"При това има и едно интересно противоречие. От една страна унгарското правителство борбено се противопоставя на миграцията. А с програмата \"златна виза\" допуска масово в страната хора от трети страни, които обикновено никой не проверява\", казва той.", "date": "2018.11.07", "title": "България и другите: доходният бизнес с европейски паспорти"}
{"url": "https://offnews.bg/protesti/majkite-na-detca-s-uvrezhdania-blokiraha-za-kratko-dvizhenieto-okolo-p-691521.html", "text": "Майки на деца с увреждания протестираха и тази вечер с искане за оставката на вицепремиера Валери Симеонов. Шествието тръгна от Министерския съвет и се насочи към паметника на Васил Левски в София, където за кратко блокираха движението. Протестът след това се върна пред Министерския съвет. Демонстрацията е по повод изказването на Симеонов за \"кресливи жени\" с \"уж болни деца\" по адрес на протестиращите майки.Симеонов по-късно се извини за думите си, макар че твърдеше, че не е разбран правилно. Майките обаче отхвърлиха извинението му и настояват той да напусне поста си. Те се заканиха отново протестите да не спират, докато Симеонов не подаде оставка. В петък се очаква протестът да е под формата на автошествие из столицата.", "date": "2018.11.07", "title": "Майките на деца с увреждания блокираха за кратко движението около паметника на Левски"}
{"url": "https://offnews.bg/obshtestvo/babh-spira-ot-pazara-spanak-primesen-s-tatul-691502.html", "text": "Българската агенция за безопасност на храните спря от разпространение в търговската мрежа спанак със съмнение, че е примесен с листа от татул.Агенцията направила проверка след постъпили два сигнала за закупен спанак от верига магазини в Костинброд и хипермаркет в Търговище. Листата от спанак са опаковани в пакети по 500 г , сорт Горила, произведен в област Пловдив.Сигналът от Търговище се отнася за двама души, консумирали храна приготвена с посочения спанак. Те са получили неразположение и са диагностицирани от медиците в града с признаци на атропиново отравяне. От Констинброд е постъпил сигнал от гражданин, който е приложил снимки със същата марка спанак, на които се виждат стръкове, различни от тези на спанак и наподобяващи татул.При проверка в хипермаркета в Търговище в опаковките със спанак са открити и единични стръкове от растение с форма и мирис, различни от спанак (предполагаеми единични растения татул).Проверка на производителя е установила, че спанакът се почиства и пакетира в нерегламентиран обект, който не е регистриран по чл. 12 от Закона за храните. На отговорното лице е съставен Акт за установяване на административно нарушение.Количеството спанак, намерено в производствения обект, е спряно от продажба. Фирмата е уведомила търговците, до които е доставяла продукцията си и е задействала процедура за изтегляне от пазара на опасната храна. Общото количество на произведения спанак е 1775 кг.Магазините в Търговище и Костинбрид, за които са подадени сигнали, спират продажбата на опасната храна и я изтеглят от обектите си. Проверка е показала, че този спанак се доставя и в други големи търговски вериги в страната. Те също са проверени и са им издадени предписания за спиране разпространението на посочения спанак.Действията по изтегляне на опасната храна и обобщаването на наличните количества продължава.БАБХ призовава всички граждани, закупили пакетирани листа от спанак от по 500 г , сорт Горила, произведен в област Пловдив, да не го консумират и да го върнат в търговския обект, от който са го закупили.", "date": "2018.11.07", "title": "БАБХ спира от пазара спанак, примесен с татул"}
{"url": "https://offnews.bg/112/tezhka-katastrofa-kraj-varna-vze-dve-zhertvi-691489.html", "text": " 61-годишна жена и спътникът ѝ загинаха в катастрофа край Варна, още двамата души са ранени.Днес, около 12:30 часа, на пътя между с. Рояк и с. Сава край Варна е възникнало тежко ПТП, съобщава ОДМВР - Варна.Водачът на лек автомобил \"Нисан\" губи контрол над автомобила по време на движение, навлиза в лентата за насрещно движение и се блъска в друг автомобил \"Пежо\". След сблъсъка между двата автомобила е загинал спътникът на водачката, а по-късно е починала и тя по пътя към болничното заведение. При инцидента са пострадали и двама мъже на възраст 58 и 62 години, които са били в другия автомобил. Двамата мъже са отведени в болнично заведение.На мястото на инцидента текат действия по разследвания.  ", "date": "2018.11.07", "title": "Тежка катастрофа край Варна взе две жертви"}
{"url": "https://offnews.bg/obshtestvo/es-pita-iskame-li-etiketi-po-hranite-za-vegetariantci-i-vegani-691501.html", "text": "Европейската комисия взе решение да регистрира европейска гражданска инициатива (допитване) за това дали върху опаковките на храните трябва да се изписва подходящи ли са за вегани и вегетарианци. Инициативата е озаглавена „Задължително етикетиране на храните като подходящи за невегетарианци/вегетарианци/вегани“.Причината за искането на нови разделени етикети по храните е, че вегетарианците и веганите в ЕС се затрудняват да избират и да закупуват подходящата за тях храна, в която може да се съдържа неясни съставки от растителен и животински произход.Организаторите на инициативата призовават Европейската комисия да предложи задължителни изображения върху етикетите на всички хранителни продукти, с които да се обозначи дали продуктите са невегетариански, вегетариански или вегански.Регистрацията на тази инициатива ще се осъществи на 12 ноември 2018 г. От този момент започва да тече едногодишен срок, в който организаторите могат да събират подписи в подкрепа на инициативата.Ако в рамките на една година инициативата получи един милион изявления за подкрепа от поддръжници от най-малко седем различни държави от ЕС, Комисията ще трябва да реагира в срок от три месеца. ", "date": "2018.11.07", "title": "ЕС пита искаме ли етикети по храните за вегетарианци и вегани"}
{"url": "https://offnews.bg/kultura/poklon-kam-velko-kanev-s-piesata-daskal-691492.html", "text": "Пиесата \"Даскал\" се завръща на сцената, за да почете големия български актьор Велко Кънев. Премиерата е на 10 ноември от 19:30 часа в Народен театър \"Иван Вазов\". Автор на монолога е именитият белгийски драматург Жан-Пиер Допан,\"Учителят е сред най-драматичните фигури на съвремието ни. Вдъхновен, депресиран, извисен, унизен, достоен, безпътен, авторитетен, нелеп… Какво ли не се пресича над главата му, какво ли не бушува в кожата му. Той по особен начин е основният „платец“ на катастрофи, които не подреждаме сред глобалните, но всъщност са такива. Учителят стои между различни култури, между различни поколения, между различни смисли на човешкия живот\" - синтезира образа режисьорът Юрий Дачев. Във влюбения в професията си, но доведен до крайност, литератор влиза актьорът Стоян Пепеланов.Преди 14 години самият Велко Кънев коментира постановката така: \"Това, което правим с екипа на спектакъла, е ужасно сериозно. През последните години в България започнаха да се случват трагични истории с деца. Напрежението между родителите и училището расте. В монолозите на героя става дума тъкмо за това - за разминаването между поколенията, за мисията на даскала. Въпросите са много - защо училището се превърна от място за познание в място за пребиваване, защо обществото допуска моралът в институцията да си отиде безвъзвратно, даскалите да са натикани в ъгъла? Темите са повече от \"горещи\". Рядко се отдава на актьор да защити социалната си позиция от сцената. Както казваше моят велик учител Апостол Карамитев, това е най-голямото щастие\". Тази година колосалният актьор щеше да навърши 70 г., а призивът му от сцената продължава да е все така актуален.", "date": "2018.11.07", "title": "Поклон към Велко Кънев с пиесата 'Даскал'"}
