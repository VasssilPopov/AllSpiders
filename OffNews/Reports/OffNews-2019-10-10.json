{"url": "https://offnews.bg/zdrave/organite-na-edin-donor-mogat-da-spasiat-do-8-zhivota-712883.html", "text": "„Данните сочат, че около 35% от пациентите в списъците на чакащите в Европа умират, докато чакат за органи. Други 35% от пациентите остават в списъка на чакащите, а само 30% са трансплантирани. Важно е хората да знаят, че органите на един донор могат да спасят до 8 живота. Ако се прибавят и тъканите на пациента, броят може да достигне до 10“, това заяви при откриването на изложбата \"Да дариш живот\", д-р Светослав Ценов, представител на фармацевтичния бизнес.По данни на Изпълнителна агенция „Медицински надзор“ близо 1 200 души чакат трансплантация на органи. От тях най-много са тези, които се нуждаят от бъбреци - 1 032 човека, 52 от нов черен дроб, 41 от сърце, 18 от бял дроб, 10 от панкреас. Общо 45 са трансплантациите на органи от трупни и живи донори за 2019 г. към този момент в България.„Една от основните причини за недостатъчното количество дарени органи е липсата на информация сред близките на хората, изпаднали в мозъчна смърт, за да дадат своевременно съгласието си те да станат донори. По тази причина за нас беше важно посланици на инициативата да бъдат младите хора, които да интерпретират идеята по въздействащ и креативен начин, така че да достигне до обществото и да предизвика размисъл по темата. Затова избрахме за партньори студентите и преподавателите от НБУ, които да се включат с изработването на художествени проекти“, отбеляза д-р Ценов.Изложбата \"Да дариш живот\" е експонирана до лятното кино на ДНК. Тя е част от информационната кампания в подкрепа на донорството, организирана от фармацевтична компания Астелас България в партньорство с Изпълнителна агенция „Медицински надзор“, Нов български университет (НБУ) и Българското дружество по нефрология. Инициативата се реализира по повод Европейския ден на донорството, който се отбелязва на 12 октомври.В изложбата са включени общо 26 проекта на студенти от бакалавърска програма „Визуални изкуства“, модул „Плакат и рекламен дизайн“ и модул „Графика и илюстрация“ в НБУ с преподаватели доц. д-р Калина Христова и асистент Дамян Дамянов. Най-добрите творби, спечелили първите три места в конкурса, посветен на темата за донорството, бяха обявени на тържествена церемония в литературен клуб „Перото“. Проектите на студентите могат да бъдат разгледани до 23 октомври в градинката до лятното кино на НДК.", "date": "2019.10.10", "title": "Органите на един донор могат да спасят до 8 живота"}
{"url": "https://offnews.bg/politika/abv-zastana-zad-vesela-lecheva-vav-veliko-tarnovo-712898.html", "text": "Велико Търново се нуждае от радикална промяна, защото от 6-7 г. градът няма кмет, а изпълнителен директор, заяви председателят на ПП АБВ Румен Петков, който беше в старата столица, за да подкрепи кандидата за кмет на Коалиция “БСП за България”, АБВ и “Движение 21” Весела Лечева. Той подчерта необходимостта от промяна за Велико Търново, с ново лице и авторитет.Председателят на ПП АБВ заяви категорично, че общината се стопанисва лошо и във вреда на гражданите. А лошото управление е факт и в НСОРБ, чийто председател е кметът на В. Търново Даниел Панов. “За щастие си отива най-безличният УС на НСОРБ и тук основната вина е на неговия председател Даниел Панов. Всички предишни ръководства са работили с правителствата и това е нормално, но такъв политически слугинаж и безгръбначие, такова обезличаване на местното самоуправление никога не е имало. Затова част от кметовете напуснаха сдружението и то е в колапс”, Петков посочи, че местната коалиция “БСП за България”, АБВ и “Движение 21” представя силна листа на съгражданите си с висок потенциал и перспектива. “Великотърновци трябва да гласуват за Весела Лечева, защото тя, в прекия и преносния смисъл, е точен човек. Тя е от хората, които могат да казват “не”, при това, аргументирано. Весела не е от хората, които страдат от илюзорното усещане, че знаят и могат всичко. Сутрин тя не се събужда с идеята да обещае всичко на всички. Весела е почтен човек и когато прави нещо, го прави със съзнанието, че то е полезно, а не да се обкичва след това с него. Весела е човек, за който “аз” върви след “ние””, заяви Петков. Весела Лечева коментира пред медиите, че посредственото години наред управление на община В. Търново води до занижени очаквания у гражданите и до пасивност и недоверие. А за хората на старопрестолната столица това не е характерно. Тя посочи, че общината все повече изостава, намира се на последните места по отношение на развитието си и това се дължи на липсата на каквато и да било стратегия в стопанисването на старата столица. А липсата на инвестиции води до спад в доходите на гражданите. Времето тече, то започва от вчера, време е за действие, каза в заключение Лечева.", "date": "2019.10.10", "title": "АБВ застана зад Весела Лечева във Велико Търново"}
{"url": "https://offnews.bg/tenis/naomi-osaka-izbra-iaponia-pred-sasht-712889.html", "text": "Звездата на женския тенис Наоми Осака реши да избере японско пред американско гражданство и е устремена към Игрите в Токио догодина, съобщи самата състезателка пред местната телевизия NHK.Осака, чиято майка е японка, а баща – хаитянин, сподели за NHK, че е завършила административната стъпка да се сдобие с японско гражданство преди рождения й ден следващата седмица. Според законите в азиатската страна японец с повече от една националност трябва да избере окончателно такава преди да навърши 22-годишна възраст.\"Това ми дава специално чувство да участвам на Олимпиадата и да представям Япония\", каза двукратната шампионка от Шлема в интервюто, цитирано от БГНЕС.\"Мисля, че ще мога да вложа повече емоции в това като играя за честта на страната“, допълни тя според статията, публикувана на японски в официалния сайт на NHK.Осака каза още, че иска да спечели златен медал на Игрите, въпреки че не изключи напрежението от високите очаквания към себе си. Младата сензация в тениса е изключително популярно име в Япония, където всяко нейно действие се следи зорко от местните медии, особено когато тя е в страната, където е родена майка й.Тя е лице на редица водещи японски марки, включително ANA, и бе основната атракция на изминалия домашен турнир в Осака, където триумфира с титлата.", "date": "2019.10.10", "title": "Наоми Осака избра Япония пред САЩ"}
{"url": "https://offnews.bg/futbol/bobi-mihajlov-poritcava-anglichanite-i-sautgejt-712895.html", "text": "Президентът на Българския футболен съюз Борислав Михайлов изпрати официално писмо до генералния секретар на УЕФА Теодор Теодоридис с копие до директора \"Национални асоциации\" Зоран Лакович и директора \"Турнири\" на УЕФА Джорджо Маркети, в което строго порицава поредните тенденциозни коментари от страна на футболисти на английския национален отбор в навечерието на двубоя между двете страни в понеделник, 14 октомври.Ето и пълния текст на обръщението:  \"Уважаеми г-н Теодоридис,С огромно чувство на разочарование се обръщам към Вас по повод тема, която смятах за разрешена още в края на миналия месец. За пръв път си позволих да Ви обърна внимание към настоящия казус след коментарите на мениджъра на Англия Гарет Саутгейт за евентуални расистки обиди по време на предстоящата визита на тима му в София на 14 октомври; коментари, които Българският футболен съюз, българската общественост и лично аз намираме за обидни заради несправедливото нарочване на българската публика като дискриминативно настроена.В последвалата комуникация с президента на английската футболна асоциация Грег Кларк бях информиран, че притесненията на г-н Саутгейт са основно свързани с факта, че България е санкционирана от УЕФА за расистки лозунги по време на предишен мач между двата отбора през 2011-а – и макар изказаните реплики да зачеркват с лека ръка всичко, което БФС е свършил в рамките на тези осем години, действително вярвах че мигновената реакция на федерацията ни ще доведе до по-конструктивни действия що се отнася до публични и медийни изяви в навечерието на двубоя в понеделник.Г-н Теодоридис, Приложени ще откриете референции към статии в международни медийни платформи, в които няколко на брой футболисти на английския отбор открито дискутират възможността да нарушат процедурите и протоколите на УЕФА и да напуснат терена в случай на дискриминационно отношение в предстоящите си гостувания в Чехия и конкретно в България – идея, чиято реализация би била строго наказуема според Дисциплинарния правилник на УЕФА.Ние от Българския футболен съюз смятаме, че тази фиксация върху евентуални инциденти по време на мача в София е изключително несправедлива спрямо българските привърженици, българското общество и спрямо огромните усилия на БФС да осигури безпрепятственото провеждане на двубоя, който всички разглеждаме като дългоочакван празник.Нещо повече – убедени сме, че подобно поведение е в категоричен разрез с идеята на настоящата кампания #FootballPeople, благородна кауза на УЕФА, в която българският национален отбор и Българският футболен съюз вземат активно участие.Макар да сме наясно с пресните проблеми с расистко поведение на всички нива в английския клубен футбол и с продължаващата битка с хулиганството в Англия и макар да аплодираме инициативата на местната асоциация за по-голяма публична отговорност сред собствените й фенове, сме наистина шокирани от опитите българските запалянковци да бъдат сочени с пръст като потенциални нарушители на реда и правилата.Енергията на Българския футболен съюз в борбата с расизма в последното десетилетие има огромен ефект, демонстриран от факта, че на мачовете на националния отбор в близкото минало няма нито един регистриран инцидент, включващ дискриминация на базата на цвят на кожата, раса, религия или политически възгледи.Чувствам се длъжен да изразя опасенията си от факта, че българските фенове биват несправедливо превърнати в обект на публично порицание и настоявам това поведение да спре, за да не се нагнетява напрежението преди мача на 14 октомври.Г-н Теодоридис, Българската публика отдавна очаква визитата на Англия с най-голямо уважение към гостуващия тим, един от най-популярните чуждестранни отбори в страната ни. Българската публика също така по никакъв начин не е съгрешила, та да бъде включвана в стереотипа „расистка“ или „враждебно настроена“ – и съм убеден, че и Вие ще се съгласите че подобни нападки са тенденциозни и последователни опити за разстройване на атмосферата преди този футболен мач.Аз, от позицията си на президент на Българския футболен съюз, не мога да позволя подобни уронващи престижа на страната и народа ми твърдения да продължат да бъдат хвърляни в публичното пространство и силно призовавам администрацията на УЕФА да вземе необходимите мерки срещу нагнетяването на обстановката в седмицата, посветена на равенството и на празника, наречен футбол.  Искрено ваш,Борислав МихайловПрезидент на БФС\".", "date": "2019.10.10", "title": "Боби Михайлов порицава англичаните и Саутгейт"}
{"url": "https://offnews.bg/drugi/darzhavata-se-angazhira-da-vazrodi-sportnata-gimnastika-712891.html", "text": "Министърът на младежта и спорта Красен Кралев се срещна със състезателите от отбора по спортна гимнастика Дейвид Хъдълстоун и Йордан Александров.Двамата се завърнаха от Щутгарт, Германия след участието им на Световното първенство.На шампионата на планетата 19-годишният Хъдълстоун изигра и шестте си съчетания без грешка и с обща оценка от 80,533 т. се нареди 28-ми в многобоя. По този начин той спечели квота за Олимпийските игри в Токио през 2020 г.Това беше и голямата цел пред гимнастиците ни преди шампионата. Легендата Йордан Йовчев изказа увереността си, че Хъдълстоун и Александров могат да бъдат основата на силен български отбор в този спорт.Генералният секретар на федерацията сподели, че двамата са били отлично подготвени за Световното първенство и не е имал съмнения, че България ще има представител в Токио догодина. В надпреварата по спортната гимнастика нямаше българско участие в Рио де Жанейро през 2016 г. Министър Кралев поздрави лично Хъдълстоун за пробива сред най- добрите и му пожела успешна подготовка до Токио.По време на срещата Йордан Йовчев, който има зад гърба си участие на шест поредни Олимпийски игри обяви, че заедно със старши треньор на националния отбор Милко Танкушев, започват работа по план за подготовка на Дейвид Хъдълстоун.От своя страна министър Кралев се ангажира ММС да обезпечи тренировъчния процес на двамата ни най-добри състезатели, които според него имат силите да възродят традициите на България в този спорт.В олимпийската година Варна отново ще бъде домакин на състезание от Световната купа по спортна гимнастика, което ще се проведе в Двореца на културата и спорта от 13 до 17 май.", "date": "2019.10.10", "title": "Държавата се ангажира да възроди спортната гимнастика"}
{"url": "https://offnews.bg/obshtestvo/mtsp-s-predlozhenie-poveche-roditeli-da-vzemat-detski-712901.html", "text": "Министерството на труда и социалната политика настоява пред Министерството на финансите от 2020 година да се вдигне подоходният критерий за месечните помощи за отглеждане на деца, като се увеличи от 400 лева на 450 лева за първия праг, и съответно от 500 на 550 за втория праг, съобщава \"Дарик\".В момента месечната помощ за семейство с едно дете е 40 лева, за две - 90 лева, за близнаци - 75 лева. Това е при месечен доход от 400 лева на член от семейство. При доход от 400 лв. до 500 лева се изплаща 80 процента от размера на помощта.По думите на министъра вдигането на подоходния критерий не е правено от три години, което води до стесняване на броя на семействата, които получават тази месечна подкрепа. \"За нас е важно да се увеличи, съответстващо на ръста на доходите и на ръста на минималната работна заплата\", каза Бисер Петков.\"Ръстът на пенсиите от юли догодина ще е с 6, 6 на сто\", каза още министър Бисер Петков. По думите му за това има яснота в проектобюджета на ДОО за 2020. \"Проектът обаче все още не е готов\", уточни министърът.", "date": "2019.10.10", "title": "МТСП с предложение повече родители да вземат детски"}
{"url": "https://offnews.bg/kultura/izlozhbata-dimitar-dimov-v-pisma-i-spomeni-be-otkrita-v-narodnoto-sa-712900.html", "text": "Изложбата „Димитър Димов в писма и спомени“ бе открита в Народното събрание. Експозицията е посветена на 110-ата годишнина от рождението на писателя и в нея са представени ръкописи, вещи и снимки от фонда на къща-музей „Димитър Димов“. На 16 пана са представени и моменти от живота на автора на романите „Тютюн“ и „Осъдени души“, свързани с неговото семейство, професионален път, приятелства, обществена дейност и кореспонденция.Заместник-председателят на парламентарната Комисия по културата и медиите Диана Саватева отбеляза, че изложбата показва по-малко известни факти, свързани с житейския път на бележития учен и творец.Димитър Димов е един от най-скромните и моралните български писатели, който през целия си живот налага висока ценностна система, подчерта директорът на Националния литературен музей Атанас Капралов. По думите му Димитър Димов е автор на изключително силни, дълбоки и психологизирани творби, превърнали се в еталон.Автор на експозицията е д-р Милена Катошева, а художественото оформление е дело на Ивелина Велинова. Богатият и внимателно подбран архивен материал дава възможност всеки сам да изгради собствените си впечатления за един преди всичко талантлив човек.По повод годишнината от рождението на Димитър Димов бе представен и юбилеен вестник, издаден от Националния литературен музей.", "date": "2019.10.10", "title": "Изложбата 'Димитър Димов в писма и спомени' бе открита в Народното събрание"}
{"url": "https://offnews.bg/temida/tcatcarov-ima-danni-za-prestaplenie-v-bnr-chakat-se-razpechatki-ot-r-712896.html", "text": "Данни за престъпление по разследването за БНР има, е заключението на наблюдаващия прокурор от Софийската районна прокуратура. Предстои образуване на досъдебно производство по сигнала за принуда чрез злоупотреба с власт от и върху генералния директор на Радиото.Това обяви главният прокурор Сотир Цацаров пред временната анкетна парламентарна комисия за кризата в БНР.Като ключови доказателства разследващите ще разгледат разпечатките от разговори на генералния директор Светослав Костов, техническия директор Пламен Костов, журналистката Силвия Великова и др. Има съдебно разрешение те са бъдат изискани от мобилните оператори, но прокуратурата още не ги е получила, стана ясно от изложението на обвинител номер 1.Членовете на комисията изслушаха Цацаров за хода на двете основни разследвания за скандала в радиото - по повод спирането на сигнала на \"Хоризонт\" на 13 септември и за евентуален натиск за свалянето на Силвия Великова от ефир.Има две основни версии в разследването за спирането на сигнала на Програма \"хоризонт\" на 13 септември и те взаимно си противоречат, информира Цацаров и описа фактологията пред депутатите.Със сигурност е установено, че техническа причина за профилактика или спиране не е имало и радиото е могло да излъчва програмата си. Затова на 17 септември СРП е образувала досъдебно производство, като е изискала документи, служебна кореспонденция и данни от компютърно-деловодната система на радиото, разпитани са свидетели.Според първата версия - тази на директора на дирекция \"Техника\" Пламен Костов - на 11 септември 2019 г. генералният директор си дошъл от командировка в чужбина ден по-рано. Обадил му се в 17:51 ч и му казал на 13 септември да спре излъчването на \"Хоризонт\". Пламен Костов реагирал, че това е пълно безумие. Отговорът гласял: \"Изпълнявай!\"Тъй като искането било крайно необичайно, от НУРТС (дружеството, което отговаря за разпръскването на радиосигнала) поискали писмено потвърждение на нареждането. Светослав Костов наредил \"Изпращай, каквото трябва.\" Това станало в нов разговор около 18 ч.Последвал друг телефонен разговор на Пламен Костов със Светослав Костов - в 15 ч на следващия ден. Нареждането било: \"Продължавай и дръж НУРТС на стендбай.\"По думите на техническия директор Пламен Костов уведомлението за спиране на програмата, което носи резолюция \"да\" и подпис от генералния директор, е заведено в деловодството на Радиото на 11 септември (тук има разминаване с посочената от Св. Костов дата - б.р.).След като сигналът бил спрян в 6 ч на 13 септември, в същия ден, в 10:20 ч Пламен Костов получил ново обаждане от генералния директор, който му наредил да пуска ефира. Изненадани от новата промяна в разпореждането, от НУРТС отново поискали писмено потвърждение на тази заповед. Ако тази версия бъде потвърдена, то би означавало, че със знанието на Светослав Костов и при подправени служебни нареждания е бил спрян \"Хоризонт\".Втората версия е на Светослав Костов.Пред прокуратурата той заявява, че няма спомен за дата и час за обаждането към техническия директор след завръщането си в страната и че не е давал цитирането от Пламен Костов нареждане.За следващото обаждане по-късно същия ден също нямал спомен, а това на следващия ден отрича да е провел. С разпечатки от мобилните оператори разговорите ще бъдат проверени, а между двамата ще има очна ставка, информира Цацаров.В другото голямо разследване - за натиск в работата на радиото - също се оформят две основни версии, показва проверката на прокуратурата. Тук основният сюжет се върти около разговор между Силвия Великова и Светослав Костов в Борисовата градина, за който журналистката твърди, че се е състоял, а Костов отрича. По думите на съдебната репортерка именно на тази среща Костов ѝ споделил, че над него има натиск да я свали от ефир и да я отстрани от ресора, в противен случай на радиото ще се случи нещо лошо, а \"децата му ще гладуват\". Генералният директор, казва Великова, се оплакал, че е получил обаждания от 4-ма души, които натискали за отстраняване на журналистката. Не назовал кои са те, а при въпрос дали да звъннат на премиера, той отрекъл натискът да идва от Борисов.И по този сигнал прокуратурата очаква разпечатки от мобилни оператори, за да свери версиите. Снети са показания на Силвия Великова, Даниела Късовска, Ивайло Савов, Николай Кръстев (всички те работещи в \"Хоризонт\" в онзи момент), на Светослав Костов, на ръководителя на Радио \"Стара Загора\" Любомир Чешмеджиеви др. Пенсионираният шеф на \"Хоризонт\" Ивайло Савов е посочил пред разследващите, че във Viber от служебния му мобилен телефон, който върнал след пенсионирането си, са водени част от цитираните пред прокурорите разговори. Телефонът е изискан от прокуратурата, но съдържанието на разговорите още не й е известно. Изискани са и записи от камери на входа на сградата на БНР, които евентуално да потвърдят имало ли е среща в Борисовата градина между Великова и Костов. Свидетел на срещата станала тяхна колежка на име Радослава, която е в отпуск по майчинство. Според Костов той само минал покрай двете жени и ги поздравил, без да проведе разговор с Великова. Според съдебната репортерка колежката ѝ Радослава, след като се поздравила и с генералния директор, казала, че ще ги остави насаме, защото очевидно имат среща, и си тръгнала.\"Не съм искал от никого да бъде заменяна Силвия Великова\", твърди Костов пред разследващите.Много е вероятно двете разследвания да бъдат обединени, посочи още Цацаров. Той изрази недоумение как е възможно с един имейл да бъде спрян сигналът на БНР в цялата страна.Главният прокурор най-вероятно ще бъде изслушан още веднъж в комисията преди тя да приключи работата си. Това трябва да стане преди края на декември.", "date": "2019.10.10", "title": "Цацаров: Има данни за престъпление в БНР. Чакат се разпечатки от разговори (видео)"}
{"url": "https://offnews.bg/sviat/evroparlamentat-ruskata-propaganda-e-s-osobeno-opasen-harakter-712897.html", "text": "Европейският парламент определи като особено опасен характера на руската пропаганда и призова изпълнителните органи на ЕС да разработят ефективна и детайлна стратегия за противодействие на руските стратегии за дезинформация.В приетата днес резолюция „За чуждата намеса в националните и европейските демократични процеси“ ЕП отбелязва, че броят на случаите на дезинформация от руски източници и документираните от групата за стратегически комуникации „Изток“ за година са се увеличили над 2 пъти. От януари до момента са регистрирани 998 случая, при 434 през същия период на 2018 г.Посочва се, че случаите на чужда намеса постоянно се фиксират в навечерието на всички големи национални и общоевропейски избори. При това тази намеса е насочена предимно към подкрепа на кандидатите, които са против ЕС.Намесата се осъществява от „екстремистки и популистки позиции, ориентирани към специфичните малцинства и уязвимите групи с цел подриване на привлекателността на демократичните и равноправните общества“, се посочва в резолюцията.Дори там, където законите на ЕС ограничават източниците на политическото финансиране, организациите и лицата, стоящи зад намесата, намират начини да заобиколят правилата и предлагат подкрепата си на своите съюзници по пътя на предоставяне на заеми от чуждестранни банки, както и чрез сключване на договори за покупко-продажба и съдействие при финансови операции, пише в документа на ЕП.В него е подчертано, че правната основа за борбата с хибридните заплахи, в това число кибератаките и дезинформацията, следва да се разработва както на нивото на ЕС, така и на международно равнище, за да се гарантира надежден отговор от страна на ЕС.ЕП акцентира на необходимостта от подкрепа и поощряване на отговорната журналистика и редакторската отговорност както в традиционните, така и в новите медии, с цел противопоставяне на непроверената или едностранната и тенденциозна информация, която ерозира доверието на гражданите към независимите средства за масова информация.Освен това, Европарламентът призовава за преобразуване на целевата група на ЕС по стратегическите комуникации „Изток“ в постоянна структура в рамките на Европейската външно-политическа служба, както и за значително увеличаване на финансирането и щатовете й.В резолюцията се припомня, че ЕС отделя около 4, 2 млн.евро за подкрепа на свободата на медиите и разследващата журналистика, включително и за механизма за реакция на нарушенията на медийната свобода, и за материална защита на журналистите.В края на септември т.г. Оксфордският интернет-институт съобщи, че кампании за разпространението на дезинформация се провеждат в минимум 70 страни по света. В доклада е посочено, че този показател е скочил 2 пъти в сравнение с предходната година – през 2018 г. подобни опити са засечени в 48 държави, докато през 2017 г. те са били установени в 28 страни.В списъка на страните, където са регистрирани манипулации в социалните мрежи, попадат Армения, Германия, Иран, Израел, Китай, Русия, Украйна, САЩ, Великобритания.Според доклада, разпространението на дезинформация в социалните мрежи е със засилена активност след президентските избори в САЩ през 2016 г. и след референдума във Великобритания за излизането от ЕС.Ръководителят на изследователския център в Оксфордския университет Филип Хауърд отбелязва , че манипулациите на общественото мнение чрез социалните мрежи остава като сериозна заплаха за демокрацията.", "date": "2019.10.10", "title": "Европарламентът: Руската пропаганда е с особено опасен характер"}
{"url": "https://offnews.bg/futbol/petar-zhekov-na-75-dnes-shtiah-da-vkarvam-mnogo-poveche-golove-712893.html", "text": "Един от най-великите голмайстори на българския футбол Петър Жеков празнува днес своя 75-и рожден ден. Легендарният нападател все още е рекордьор по голове в елитния ни футбол с 253 попадения с отборите на Химик (8), Берое (101) и ЦСКА (144). Най-близо до постижението му е Мартин Камбуров, който все още е активен футболист.\"Чувствам се все едно съм на 50. Много добре се чувствам. Ако играех в съвременния футбол, нямаше да има проблеми да вкарам и много повече голове. Те сега не знаят как да се пласират, не са научени ли, толкова ли знаят. Е, 1000 гола…сега не мога да достигам Пеле, но щях да вкарам поне 350-450 гола\", казва легендата на ЦСКА пред БНР.Жеков не се притеснява, че Камбуров може да подобри рекордното му постижение и изтъква своите аргументи.\"Той е изиграл много повече мачове, на много повече години е. Аз съм играл до 30 години, а той е вече на 38. Така че, ако може да ме минава, да ме минава. Но се съмнявам, че ще може да вкара толкова много голове. Защото футболът сега не е като преди. Тук сега трябва да има много сила, бързина. А не само да чакаш и да вкарваш. Но дано – нека ме стигне и да ме мине“, каза още 75-годишната легенда.Жеков посочи и едно от любимите си попадения в кариерата.\"Няма да забравя гола, който вкарах на Лев Яшин, когато играх за сборния отбор на Европа. Влезнах в последните 20 минути и изоставахме с 1:2 на Спартак (Москва), а аз вкарах изравнителния гол. Играх с много големи футболисти. Райко Митич ме пусна в игра и му се отблагодарих с гол. Това впрочем е най-хубавият ми гол. Той е най-запомнящ се, защото все пак беше една голяма чест за мен да ме викнат в този европейски отбор. Всички голове обаче няма как да ги помня“, върна се назад в годините Жеков и заговори за липсата на качествени нападатели.\"Липсват централни нападатели, не само у нас, но и в цял свят. Истината е, че рядко се раждат такива централни нападатели. Не мисля, че липсата на пари пречи на изграждането на такива нападатели. Може би и слабите треньори. Качествената работа в школите също\", анализира Петър Жеков.А каква е рецептата за изграждането на един качествен централен нападател: „Първо трябва да имате талант. След това идва упоритият труд. Като положите този труд, двете неща се съединяват и става страшно“.", "date": "2019.10.10", "title": "Петър Жеков на 75: Днес щях да вкарвам много повече голове"}
{"url": "https://offnews.bg/temida/kpkonpi-ustanovi-konflikt-na-interesi-pri-aleksandar-manolev-i-go-glob-712905.html", "text": "Комисията за противодействие на корупцията и за отнемане на незаконно придобитото имущество установи конфликт на интереси при Александър Манолев: в качеството му на заместник-министър на икономиката и като такъв - член на Управителния съвет на Държавен фонд „Земеделие“.Манолев е оказал влияние на други органи и лица в частен интерес на свързано с него лице - във връзка с мониторинга по изпълнение на договора за отпускане на финансова помощ, свързан с функционирането на обект „Жилищна сграда – къща за гости“ в Сандански, става ясно от решението на КПКОНПИ.Антикорупционната комисия налага на Манолев глоба в размер на 10 000 лева.Преди дни прокуратурата внесе в съда обвинителен акт срещу бившия зам.-министър на икономиката.", "date": "2019.10.10", "title": "КПКОНПИ установи конфликт на интереси при Александър Манолев и го глоби с 10 000 лева"}
{"url": "https://offnews.bg/politika/pencho-milkov-sled-4-godini-horata-shte-vizhdat-ruse-kato-severnata-s-712909.html", "text": "\"При срещите си с русенци разбрах, че всички копнеят за промяната, но много не вярват, че можем да я постигнем. Промяната зависи от всички нас. Гласът и на богатия, и на бедния, стария и младия има еднаква тежест - затова заедно можем да направим промяната, но тя изисква мобилизация. Изцяло съм свързан с Русе. Израснах тук, тук пораснаха и трите ми деца и вярвам, че след четири години хората ще виждат Русе като северната столица на България\". Това заяви кандидатът за кмет на община Русе от \"БСП за България\" Пенчо Милков пред Нова телевизия.Той добави, че в работата си ще спазва принципите на единение, компетентност, прозрачност и почтеност.\"Вярвам, че с усърдието и таланта ни можем да превърнем Русе в град, който другите българи да сочат за пример\", каза Милков.Той е на мнение, че за да стане това, е необходимо да преминем над партийните ежби и да осъзнаем силата си:\"Важна е личността, която вие ще изберете за кмет - деен, компетентен и с личен мотив за да развива града.\"\"Чистотата на въздуха в Русе е проблем от З0 години. Като дете носех маска в училище и за жалост миналата година видяхме същия феномен. Това, което ще направя още първите дни, когато стана кмет, ще бъде да дам цялата информация на гражданите\", каза още Пенчо Милков.Той добави, че ще пита русенци дали искат да се закупи мобилна станция за измерване на качеството на въздуха, за да го следят постоянно.\"Ще чистим редовно улиците, ще садим и дървета, защото чистотата на въздуха не е свързана само с промишлените замърсители. Ще направим така, че хората да имат възможност да заменят отоплителните си уреди\" - заяви кандидатът за кмет.Той припомни, че след негови въпроси в парламента, свързани с качеството на въздуха, три мобилни станции са дошли в Русе и веднага са констатирани нарушения и е наложена глоба на един инвеститор в размер на 400 000 лв.\"Това, което кметът трябва да направи веднага, е да задейства държавната машина, защото досега за управляващите думата \"мигновено\" не съществуваше\", категоричен е Пенчо Милков.", "date": "2019.10.10", "title": "Пенчо Милков: След 4 години хората ще виждат Русе като северната столица на България"}
{"url": "https://offnews.bg/kultura/dramatichnite-teatri-v-gabrovo-i-ukrainskia-grad-nikolaev-stavat-partn-712888.html", "text": "Габровският театър ще участва за първи път в XI-я Открит театрален фестивал „Хомо луденс“ в украинския град Николаев, който се провежда от 9 до 12 октомври 2019 г. Участието е по покана на Николаевския академичен художествен руски драматичен театър, който чества 85 години от създаването си.По време на визитата директорите на Габровския и Николаевския театър – Петко Койчев и Артьом Свистун, ще подпишат споразумение за партньорство. Споразумението ще регламентира бъдещи участия по фестивали, организирани от партньорите, обмяна на опит за актьори и режисьори, изготвянето на съвместни проекти и гостувания със спектакли на сцените на двата театъра.На голямата сцена на Николаевския театър габровската трупа ще представи най-новата си постановка „Свекърва“ на режисьора Петринел Гочев, която беше селектирана от организаторите на фестивала. Представлението ще бъде на 10 октомври от 19.00 часа, а датата съвпада с рождения ден на ДТ „Рачо Стоянов“ и отбелязването на 74-та му годишнина.За първи път и по изключение театърът ще отбележи личния си празник на две сцени в два града на две държави едновременно. В Габрово ще открият две изложби от театрални плакати на постановки от репертоара на ДТ „Рачо Стоянов“ и детски рисунки на театрални плакати. В Николаев (Украйна) актьорите Надежда Петкова, Велислава Маринкова, Тони Христова, Адриана Димова, Димо Димов, Стоян Руменин, Ангел Калев и Петко Петков ще понесат публиката във вихъра на тангото, семейните раздори и борби за надмощие между стари и млади.Темите, които засяга пиесата на Антон Страшимиров и въпросите, които повдига, преосмислени през погледа на режисьора Петринел Гочев, остават универсални не само за българската публика, но и за чуждестранните зрители. Чрез похвата на комедията в спектакъла са представени разминаването в поколенията, жаждата за надмощие и междуличностните престрелки, човешката алчност и измамна доверчивост, търсенето на изгода на всяка цена и от всяка ситуация. Плът на водовъртежа от емоции и борби дават себераздаващата се майсторска игра на габровските актьори, сценографията и костюмите на художничката Даниела Николчова, музиката на Ян Руменин и хореографията на Светлана Цвяткова.За българската общност в Николаев гостуването на Габровския театър с класическата комедия „Свекърва“ ще бъде повече от празник. Досегът с българска култура може би не е от най-честите, но с този спектакъл ще бъде един от най-истинските.", "date": "2019.10.10", "title": "Драматичните театри в Габрово и украинския град Николаев стават партньори"}
{"url": "https://offnews.bg/izbori/intelektualtci-podkrepiha-maia-manolova-za-kmet-na-sofia-712903.html", "text": "Гражданският кандидат за кмет на София Мая Манолова се срещна днес с представители на интелектуалния елит в столичния хотел \"Анел\", за да чуе идеите им как културната среда в столицата би могла да се промени в по-положителна посока.Известният скулптор Валентин Старчев отбеляза необходимостта от нова политика в развитието на градската среда и парковете. Според него много от монументите в столицата не са на мястото си и нямат композиционна логика.Според него в момента е ясно кои са добрите в битката за кмет на София по това, че те са яростно атакувани от властта.В подкрепа на Мая Манолова се изказаха проф. Андрей Пантев, журналистите Виза Недялкова и Лили Маринкова, режисьорът Борис Панкин.", "date": "2019.10.10", "title": "Интелектуалци подкрепиха Мая Манолова за кмет на София"}
{"url": "https://offnews.bg/bojni/habibmania-trese-fenovete-na-mma-v-moskva-712892.html", "text": "Истинска мания по актуалната звезда на смесените бойни изкуства Хабиб Нурмагомедов тресе феновете на този спорт в Русия.Роденият в Дагестан боец е станал толкова популярен, че млади двойки вече кръщават децата си на негово име без да са свързани с Дагестан.Само в столицата Москва от началото на 2019 година са били записани 26 бебета с името Хабиб. Все пак мнозинството от родителите се спират на по-традиционни имена, като най-популярно е Александър за момчета и София за момичета.Те са съответно 2,2 и 2,4 хиляди от новородените. Хабиб обаче не е най-екзотичното име. Сред момчетата се срещат записани като Огнеслав, Цезар, Александър Пол и Ричърд Лъв.При момичетата се срещат такива като Виктория Луна, Адел-Илария, Радомира, Капитолина и други.", "date": "2019.10.10", "title": "Хабибмания тресе феновете на ММА в Москва"}
{"url": "https://offnews.bg/zdrave/v-sofia-se-otkriva-13-simpozium-po-reproduktivna-meditcina-712869.html", "text": "Едни от най-утвърдените международни специалисти по репродуктивно здраве се събират в София на 11 и 12 октомври в НДК. Те ще бъдат лектори на XIII Софийски симпозиум по репродуктивна медицина, който тази година събира над 400 делегати.В програмата на тазгодишното издание са включени теми, свързани с последните медицински достижения от света на асистираните репродуктивни техники, акушерството и гинекологията, феталната медицина, както и на най-добрите практики от онкопрофилактиката и ендоскопската гинекологична хирургия.Сред международните лектори на събитието са изявеният специалист по репродуктивна медицина проф. Рой Хомбург и колегата му проф. Инг Чонг. От Великобритания ще пристигнат и преподавателят по репродуктивна медицина д-р Майкъл Карол, който поставя въпроса за начина на живот и влиянието му върху качеството на спермата, както и д-р Джилиан Локууд, медицински директор на клиниката Midland Fertility Services, в която се правят повече от 900 инвитро и ИКСИ процедури годишно.Съвременното лечение на маточните фиброиди ще бъде застъпено от проф. Жак Донне, водещ специалист по оперативна гинекология. И още – за инвитро лечението при пациентки на и над 41-годишна възраст ще говори проф. Ошрид Лейбовац от Израел.Модулът по пренатална и фетална медицина ще бъде с участието на представители на школата на проф. Кипрос Николаидес, сред които са д-р Белен Сантакруз и д-р Мая Брик и Фондацията по фетална медицина (FMF).Тази година делегатите и гостите на най-престижното медицинско събитие в България ще имат възможността да видят на живо сложни процедури от инвитро лабораторията на Медицински комплекс “Д-р Щерев”, насочени към съвременните методи на АРТ, представени от ембриолога Ирена Антонова, както и уъркшоп по криопрезервация на ембриони и яйцеклетки, който ще бъде проведен от ръководителя на IVF лабораторията д-р Таня Милачич. Модулът по фетална медицина, ще бъде модериран от един от пионерите в областта у нас д-р Петя Чавеева. Засилено международно участие в сегмента има в лицето на д-р Мая Брик и д-р Белен Сантакруз, делегатите и гостите на Симпозиума ще могат да видят на живо ултразвукова фетална диагностика.", "date": "2019.10.10", "title": "В София се открива 13 симпозиум по репродуктивна медицина"}
{"url": "https://offnews.bg/kultura/plovdiv-dzhaz-fest-palna-programa-712885.html", "text": "Между 31 октомври и 02 ноември Пловдив се превръща в столица на джаза. Световни музикални звезди се събират в Европейската столица на културата за Пловдив джаз фест.Билетите вече са продажба в мрежата на . за целия фестивал са на стойност 120 лв. Всички концерти се провеждат в Градски дом на културата „Борис Христов, а началният им час 20:00 ч.Вижте пълната програма на Пловдив джаз фест:31 октомври | 20:00 ч. Пловдив Джаз Фест открива своето пето издание с два концерта, които със сигурност ще се наредят сред значимите музикални събития на годината. Началото ще постави една от най-забележителни джаз певици в света – португалката Мария Жоао. Експресивна и ексцентрична, тя превръща концертите си в истински вокален спектакъл. Мария Жоао започва да се занимава с музика едва на 20 години и така и не получава музикално образование. Днес в биографията ѝ стоят 23 албума, множество награди и участия във всички престижни световни джаз фестивали, а своята широка известност добива с впечатляващите си вокални възможности, чрез които често вплита фолклор, авангард и електронна музика. Тя гостува в България заедно със своя дългогодишен сценичен партньор – пианистът Марио Лажиня. Ден след концерта (01 ноември) от 11 ч. в Bee Bop Café, двамата ще проведат специален уъркшоп, посветен на вокалното изкуство и пианото в джаза. Уъркшопът е безплатен и не изисква предварително записване.Вторият концерт от същата вечер ще бъде на бас китаристка, контрабасистка и композиторка – Линда Мей Хан О, която през последните десет години се превръща в истинска звезда. Днес тя е една от най-признатите и търсени басисти на своето поколение, част е от настоящия квартет на Пат Матини, била е в групите на Дейв Дъглас и Джо Ловано. Родена в Малайзия, Линда Мей Хан О израства в Австралия, а в момента живее в Ню Йорк, където развива музикалната и изпълнителската си кариера, но също преподава в Manhattan School of Music, води редица майсторски класове и серия обучителни курсове из САЩ, пише музика за кино и за други музиканти. Линда Мей Хан О е носител на множество музикални награди и има четири издадени албума, от които последният излезе само преди няколко месеца и считан за истински шедьовър.01 ноември | 20:00 ч.Втората вечер на фестивала може спокойно да се нарече вечерта на китаристите. Тя ще започне с американския китарист и композитор Кърт Розенуинкъл. Независимо дали в концертните зали, в джаз клубове по време на джемсешъни в малките часове, в залите на консерватории или в ефира на радиостанции, отличителният глас на Кърт Розенуинкъл има безспорно влияние върху музиката на 21-ви век. Всеки един от 11-те му албума е вдъхновен от множество млади и по-възрастни музиканти от целия свят. Естетическият и многожанровият му мироглед водят до съвместна работа и с някои от най-важните съвременни музикални звезди като Ерик Клептън, Гари Бъртън, Джо Хендерсън, Брад Мелдау и много др. В The Jazz Book Розенуинкъл е наречен визионер – „композитор с безкрайно прецизен начин на наслояване на електронни звуци, интелигентно манипулиращ ембиънт, дъб и дръм енд бейс“.Веднага след него на сцената на Пловдив Джаз Фест ще се качат двамата Грами носители: легендарният китарист Джон Скофийлд и един от най-интересните певци и пианисти в историята на съвременния блус Джон Клиъри. Двамата дългогодишни приятели, започват да свирят заедно едва през 2008 г., а чак през 2015 г. са първите им концерти като дует. Тази година те правят лимитирано турне в Европа и САЩ, чийто маршрут минава през Пловдив Джаз Фест. Необичайни музикални партньори – единият виртуоз в съвременния джаз, а другият ненадминат владетел на нюорлеанската музика, Джон Скофийл и Джон Клиъри създават впечатляваща и плътна концертна програма, която съдържа в себе си по малко от двата свята: от нюорлеанска музика, през атрактивен ритъм енд блус до наелектризиращ джаз.02 ноември | 20:00 ч.Заключителната вечер на фестивала е посветена изцяло на българския джаз. Тя ще започне с концерта „Виждам птица да лети“, замислен като своеобразен трибют към големия пианист и композитор Румен Тосков-Рупето – едно най-важните и обичани имена в българския джаз. Сред участниците в него ще бъдат пианистът Антони Дончев, бас китаристът и контрабасист Веселин Веселинов-Еко, тромпетистът Росен Захариев, виолистът Валентин Геров и барабанистът Мартин Хафизи.Официалната програма ще закрие известният контрабасист Петър Славов младши. Единствено в рамките на Пловдив Джаз Фест, той ще представи своя първи самостоятелен албум – Little Stories. От 2006 г. джаз музикантът, композитор и преподавател живее в Ню Йорк. Петър Славов е работил с някои от най-значимите имена в музиката като Куинси Джоунс, Джо Ловано, Алфредо Родригес, Чучо Валдес и много други. Свирил е на най-престижните сцени и фестивали в над 40 държави на 5 континента. Той е член на класическия квартет на носителя на „Грами“ Джо Ловано, както и на неговата банда Us Five. Петър Славов-младши е свирил още в Global Gumbo Project на легендарния продуцент и композитор Куинси Джонс. Той е сред музикантите в албума на кубинския пианист Алфредо Родригес, номиниран за „Грами“ през 2014 г. и продуциран от Куинси Джонс.Паралелна програмаОще 6 събития съпътстват основната програма на Пловдив Джаз Фест. Традиционно, всяка фестивална вечер завършва с клубен концерт и джем сешън в Bee Bop Café. Тази година клубните концерти са два: Funkallero и Next Step Project ще представят своите нови албуми.Групата Funkallero е създадена през 2011 г. от пианиста и композитор Васил Спасов, възпитаник на музикалния колеж „Бъркли“. Той събира в един бутиков проект някои от най-интересните импровизатори, като Димитър Льолев, Мирослав Иванов, Радослав Славчев-Ривърмен и Георги Марков. Името на състава е заимствано от едноименната композиция на Бил Евънс и е знак на почит към наследството му. През 2019 г. излиза техният втори албум – Sci-funk, разчитащ на масивния груув, модерен хармоничен език и импровизации. Funkallero гостува на Пловдив Джаз Фест на 31 октомври от 23:00 ч. в Bee Bop Café.Next Step Project е създаден през 2016 г. по идея на барабаниста Христо Йоцов, който кани Мирослав Турийски и Николай Карагеоргиев. След множество концерти в страната през 2019 г. те реализират своя първи албум – Next Step. Специален гост ще бъде саксофонистът Димитър Льолев. Стилът на групата може да се определи като фюжън в много широки граници, а импровизацията е същинският двигател на тяхната работа. Композитори на музиката са Мирослав Турийски и Христо Йоцов. Next Step Project гостува на Пловдив Джаз Фест на 01 октомври от 23:00 ч. в Bee Bop Café.Същинският финал на Пловдив Джаз Фест ще постави минифестивалът Jazztronica, чието първо издание ще се осъществи на 02 ноември от 23:00 ч. в U Park Gallery. Jazztronica e концепция, която иска да разшири представите и общоприетите нагласи към съвременната електронна музика. Събитието е и поглед през призмата на вече класически музикални стилове, преминали метаморфозите на времето и еволюцията на музикалната естетика през последните десетилетия. Jazztronica ще представи най-новия проект на Mr. Moon и Mey, както и видеото им към първия им сингъл – Timelapse. Със своя дебютен албум Tich Toch ще участва и варненското трио Jazzprofilactika (DJ Jijo, Нейко Бодуров, Цветан Момчилов). Jazztronica е създаден по идея на Младен Димитров (DJ Mr Moon). *Билетите за Jazztronica се купуват на място и не са част от фестивалния Гранд пас.Литературната програма тази година включва първото публично представяне на дългоочакваната книга на издателство ICU – „Истории от 90-те“. Това е финалната част от вече култовата поредица от тематични антологии на издателството. След Куфарът на брат ми и Бащите не си отиват тази нова книга с лични истории ще прерови спомените и ще ни върне към онова толкова динамично, всепоглъщащо и екстремно десетилетие. Сборникът е съставен от преводачката и издателка Невена Дишлиева-Кръстева и ще бъде представен на 01 ноември от 18:00 ч. в Bee Bop Café.На 02 ноември в 14:30 ч. в клуб „Фарго“ пък ще бъде едно особено интересно представяне на книгата „Огледало на въображението: психоанализа на филмовото преживяване“ от д-р Светлозар Василев. Тя е плод на 10-годишния му опит от обсъждания на филми през призмата на несъзнаваното. Нейното представяне ще бъде придружено от прожекция на филма „Около полунощ“ на Бертран Таверние. За него Хърби Хенкок печели Оскар за музиката, а номинацията на Декстър Гордън е първият случай в историята, при който музикант е предложен за награда на Академията заради играта си като актьор. Събитията са обединени под заглавието „Психоанализа и джаз“. Специалното участие в него ще вземат още психолозите Марина Ангелова и Надя Кожухарова от екипа на „Психоанализа и кино“, които заедно с д-р Василев ще демонстрират своя метод на филмова анализа.И тази година Пловдив Джаз Фест ще проведе Конкурса за млади джаз изпълнители на възраст между 16 и 27 години. За да се включат в него, участниците трябва да изпратят любителски аудио- или видеозапис със свое изпълнение на имейл адрес konkurs@plovdivjazzfest.com. Срокът за изпращане на записите е 26 октомври. Трите категории, в които ще се състезават са: „Най-добро комплексно изпълнение“, „Най-добра композиция/аранжимент“ и „Най-добър солист“.На 02 ноември от 17:30 ч., в Bee Bop Café избраните финалисти ще изнесат концерт пред журито и публиката на фестивала, по време на който ще станат ясни победителите в конкурса. В тазгодишното жури участват Сибила Лилова (музикална журналистка в БНР), Александър Леков (джаз музикант, композитор и преподавател), Таня Иванова (журналистка и водеща в Джаз ФМ радио).", "date": "2019.10.10", "title": "Пловдив Джаз Фест: пълна програма"}
{"url": "https://offnews.bg/politika/stefan-sabrutev-ako-stana-kmet-na-smolian-shte-varna-kmetskite-names-712875.html", "text": "Ще върнем кметските наместници в малките населени места, за да бъдем по-близко до хората. Нека не забравяме, че дори едно малко селце има нужда от човек, на който жителите да се опрат във всеки труден момент. Това заяви кандидатът за кмет на Смолян от \"БСП за България\" Стефан Сабрутев. Той продължи своите срещи с гражданите на община Смолян – с жителите на селата Чокманово, Кошница, Арда и Могилица, които посрещнаха с радост кандидата. От посетените села единствено село Могилица ще имат избор на кмет. Липсата на кметски наместници в селата Кошница, Арда и Чокманово напълно лишава населението от диалог с управляващите.Хората споделиха проблемите си – Чокманово е едино от малкото села, в което няма детска площадка. Има извършен ремонт от страна на ВиК, но след отстраняването на проблема, асфалт не е положен до този момент. Присъстващите изказа своята благодарност към Стефан Сабрутев, че винаги се е отзовавал, както и за дарението на църква „Свети Архангел Михаил“. В село Кошница хората също са изгубили доверие към управляващите. От 7 години имат проблем с шкарпа, която е в състояние на разпад и застрашава живота им. В Арда от тази година нямат право да избират кмет, тъй като населението е намаляло наполовина. Хората са лишени от достъп до здравни услуги и се налага да пътуват до Смолян. Жителите на Арда споделиха, че през тази година училището им е защитено, но това не е сигурно за следващата година и все по-малко семейства остават да живеят в селището, защото няма условия за отглеждане на малко дете – за осем години няма нито едно извършено подобрение.Жителите на Могилица повдигнаха и въпроса за туризма в района и споделиха, че искат да участват в развитието му.Гореща бе и темата за земеделието – всички жители на селата потвърдиха, че искат да върнат този отрасъл, стига да получат нужната подкрепа на общината. При проведените срещи Сабрутев получи силна подкрепа от хората – в населените места той се приема като човек, който помага и се отзовава на всяка една молба – жителите на Чокманово отново му благодариха за изграждането на параклиса в селото, макар в този момент да не е бил управляващ. От село Могилица кандидатът за кмет получи грамота, връчена от пенсионерския клуб за оказаната подкрепа и съдействие през годините.", "date": "2019.10.10", "title": "Стефан Сабрутев: Ако стана кмет на Смолян, ще върна кметските наместници в селата"}
{"url": "https://offnews.bg/futbol/oshte-edin-nash-natcional-otpadna-zaradi-kontuzia-712871.html", "text": "Още един футболист от българския национален отбор отпадна от сметките преди евроквалификациите с Черна гора и Англия.След като от групата вече отпаднаха контузените Страхил Попов и Васил Божиков, днес преди заминаването на \"трикольорите\" за Подгорица, стана ясно, че с тима няма да пътува и Симеон Славчев.Юношата на Литекс и настоящ халф на Карабах е болен и селекционерът Красимир Балъков е предпочел да го остави в София.Отборите на България и Черна гора ще се изправят един срещу друг утре на градския стадион в \"Подгорица\". Срещата ще започне в 21:45 часа наше време.Двата отбора в дъното на класирането, с когото имат по две точки и на практика никакви шансове за класиране на една от първите две позиции.Само три кръга остават до края, а разликата с втория Чехия е седем точки, но дори и при пълен провал на Чехия до края там стои и отборът на Косово с шест точки пред българи и черногорци.", "date": "2019.10.10", "title": "Още един наш национал отпадна заради контузия"}
{"url": "https://offnews.bg/interviu/prof-minekov-fandakova-ia-ochakva-unizitelen-krah-viarvam-na-maia-m-712880.html", "text": "- Проф. Минеков, присъствието Ви на това събитие подкрепа за кандидатурата на Мая Манолова ли е?- И за нея. Естествено, аз като десен човек първо подкрепям дясното. Но искам промяна в общината и се надявам. Вероятно на изборите в София ще има балотаж и на балотажа ще гласувам за този, който е опозиция на Фандъкова. Ще вложа всички сили и дори ще агитирам, защото това е много важно. Не става въпрос само за избор на кмет, а това е важна крачка към завръщане на откраднатата ни държавата и към завръщането на демокрацията, която беше унищожена.- Говорите за една много тежка дилема пред десния човек.- Не ще и дума. Голяма е дилемата. Голяма е защото това признаване е трудно. Откровено казано - имало е период, в който г-жа Манолова никак не ми е била симпатична. Досещате се за какво време говоря.- Имате предвид протестите срещу избора на Делян Пеевски за шеф на ДАНС и подкрепата на г-жа Манолова за правителството на Пламен Орешарски тогава.- Да, тези хора не заслужаваха тази подкрепа, но Манолова постъпи достойно, отчитайки, че това е било нейна голяма грешка. Вярвам на думите ѝ. Мисля, че тя е почтена. Вярвам в нейната почтеност. Аз имах честта да се запозная с нея преди три месеца. За съжаление тогава бях в много тежка ситуация. Потърсих нейната помощ. Тя беше адекватна, прие ме, изслуша ме, даде ми кураж и мога да кажа, че съм ѝ задължен и изключително благодарен.- За палежа на колата Ви ли говорите?- Няма да коментирам, но това беше една серия от акции, които бяха насочени срещу моята гражданска съвест. Възнамерявам да се срещна на един сериозен разговор и с кандидата на Демократична България Борислав Игнатов, и с кандидата на Спаси София Борис Бонев. Искам да споделя с тях това, което мисля за общината. Това, което определям като нищета, грабеж, унищожаването на културното ни наследство. На всяка цена държа да има промяна в Столична община. На всяка цена. Защото това ще е ново начало. И когато говорим за бъдещи намерения, трябва да се сетим и да направим проверка на това, което се е случило в миналото. Защото там има много ужасии, които се вършеха за пари.Нека да ви припомня моите странни и загубени битки по отношение на паметника на Цар Освободител, по отношение на бутафорията, известна като Ларгото, по отношение на обекти, които са паметници на културата в София и които бяха унищожавани постепенно. Искам това да спре, защото съсипаха визията на града ни. Ние сме недостойни за туризъм. В България вече има далеч по-интересни градове, отколкото София. Далеч по-чисти, далеч по-красиви. Да не говорим за другите фактори като парковата среда, като въздуха, който дишаме. Нещастието е отвсякъде.- София ли е началото на промяната?- Абсолютно.- От каква друга промяна се нуждае София?- По отношение на градската среда София не може да се сравнява с никоя европейска столица, дори и с провинциален град в Германия, Чехия, ако щете и в Унгария. Просто няма визия. Визията е как да се откраднат едни пари от общината. Това е единственото. Когато се краде, средствата, които остават за тази градска среда, са мизерни и нищожни, симулация на действие. Струва ми се, че корупцията наистина е огромна. Общината през последните години беше фабрика за милионери. Представете си колко имена там направиха огромни средства и натъпкаха джобовете си. Колко народ се издигна само с леко присъствие в общинските съвети. - Онзи ден премиерът Борисов, знам, че много го обичате, в интервю за бТВ заяви, че ако Фандъкова загуби изборите, това ще се пише на сметката на софиянци.- Така ли? (смее се). Това е положителна сметка. Това е добрата сметка, защото няма да сме на сметката, от която губим толкова години наред. Този път сметката ще се нарича печалба и аз ще съм щастлив и доволен, ако се случи. Аз съм имал срещи с г-жа Фандъкова. За съжаление бях разочарован още по време на случая с паметника на Арналдо Цоки. Тогава тя ми сподели, че ще направи комисия, тъй като аз не видях нито съгласуван проект от Паметници на културата, нито решения за действие, които бяха странни. Там реставрационен проект дори не е бил предлаган. Не мога да си обясня защо беше цялото това унищожение на този паметник. Беше накалъпен и пребоядисан в името на парите. Фандъкова не направи комисия. След протестите за бутафорното Ларго също обеща да направи комисия - нямаше такава.Вижте какво се случи с ул. \"Граф Игнатиев\" и \"Свети Седмочисленици\"! Там тя създаде някаква комисия, а след това трябваше да се прави нова комисия, която да прегледа работата на първата комисия. Нито едната, нито другата излязоха с някакво ясно решение. Бедата е в естетиката. Управлявайки ни прости хора, те не са естети. Те са с примитивен мозък, не знаят какво е красиво. Не знаят какво е достойно и величаво в този град. Единствените им интереси са финансови. С цялата си мизерна мозъчна дейност, те унищожават и малкото, което имаме. Не само парковата среда, те унищожават улиците ни, бъдещето ни с това свръхзастрояване. Унищожиха миналото ни с унищожаването на паметниците на културата.- Защо дясното в България винаги се спъва в един и същи камък? Сега на избори едни и същи избиратели ще се чудят кого да подкрепят  - Борислав Игнатов, Борис Бонев или Мая Манолова, която също е подкрепена от десни партии. Отсреща ГЕРБ е само с Фандъкова.- Това разединение ме дразни, но единната кандидатура на Фандъкова не е единна. Тя е кандидат на падишаха и се явява там по негова заповед. За съжаление вече сме виждали такъв крах, както стана с \"майката на нацията\", г-жа Цецка Цачева. Спомняте си, че тя беше насилена от премиера да се кандидатира за президент, което беше абсурд в това противоборство. Аз не познавам човек, на който да не му е било ясно каква ще е загубата. Дори г-н премиерът я определи като глупава. Това пък е толкова обидно. Аз не знам тя как изобщо си позволи да остане в тази партия и на тези постове, които имаше, след подобна обида. В момента гледаме същата ситуация. Мисля, че в един момент г-жа Фандъкова беше силно разколебана. Тя до последния момент не желаеше да заяви своите намерения да бъде още веднъж кмет на София. Единствената подкрепа, която тя получи, бе от този същия премиер. Предполагам, че нейният крах на предстоящите избори ще бъде едно действително унизително дело. Съжалявам за това.- Бяхте на последния протест срещу избора на Иван Гешев за главен прокурор, организиран от инициативата \"Правосъдие за всеки\". Хората, които се събират сега, са много по-малко от тези на протестите срещу кабинета на Пламен Орешарски. Може би много хора не разбират какъв е големият проблем. Вие как бихте го формулирали?- Имаме една унищожена гражданска активност и една смляна гражданска съвест. Всичко това е следствие от управляващата ни диктатура. Много хора не смеят да участват в такова нещо. Много мои колеги, приятели се чувстват заплашени - напълно ги разбирам. Ако времената се сменят, ако демокрацията се завърне, протестиращите няма да бъдат толкова малко.Другото е, че тези кандидат-кметове, които изброих (Игнатов, Бонев, Манолова), трябва да участват по някакъв начин във всеки един протест - независимо дали е срещу Гешев, или в подкрепа на медицинските сестри. Те трябва да добият смелост да се явяват и да стоят в защита на тези наши идеали. Ако утре, това което се очаква, наистина се случи в прокуратурата, ако утре имаме нов кмет, то новият кмет много бързо може да намери в косите си белязани банкноти и да бъде окован, както се случи с кметицата на \"Младост\" Иванчева. Това е опасно дело. Те не знаят за това и не го очакват, но диктатурата е страшно нещо. А се задава тежка диктатура при един подобен избор.   - Като гледате какво се случва в Радиото, мислите ли, че можем да сме по-несвободни?- Разбира се. Държавата е оплячкосана дори по отношение на медиите. Знаете къде е основната част на медийното пространство. Повече от 90 процента от медиите работят в подкрепа на управляващите. Това е комично. Медиите са коректив, те не са инструмент за хвалебствия. Хвалебствията могат да се пишат в грамотите и некролозите. Нищо повече! Но медията е основен фактор за информиране на населението. Когато медиите бъдат потиснати, тогава демокрацията изчезва. Казал го е Милош Форман. Спомнете се тези думи.- Значи голямата опасност е да загубим и последните 10 процента.- Може да се случи в съвсем скоро време. Зависи от изборите в София и от избора на главен прокурор.", "date": "2019.10.10", "title": "Проф. Минеков: Фандъкова я очаква унизителен крах, вярвам на Мая Манолова"}
{"url": "https://offnews.bg/futbol/zavarshi-polaganeto-na-novoto-trevno-pokritie-na-teren-2-na-gerena-712876.html", "text": "Завършено бе полагането на новото тревно покритие на терен 2 на стадион \"Виваком Арена - Георги Аспарухов\", собщиха в сайта на Левски.Игрището е основното поле за провеждането на тренировките на първия отбор, както и терен за двубоите на юношеските формации на \"синята\" академия от елитните групи и бе включен в цялостния процес по подобряване и модернизиране на инфраструктурата на \"Герена\".Редом с това клубът продължава да подобрява условията за работа и тренировки в детско-юношеската школа.По-рано днес пък треньорът на Левски Петър Хубчев определи група от 22-ма футболисти за подготвителния лагер в Добринище.\"Сините\" подновиха тренировки след тридневна почивка на стадион \"Виваком Арена - Георги Аспарухов\" и отпътуваха за планинския курорт, където ще останат до 13 октомври, неделя.В групата за подготвителния лагер попаднаха седем момчета от Детско-юношеската школа на клуба. Вратарят Цветомир Ставрев, Кирил Киров и Васил Сапунджиев са представители на Левски U19, Владимир Сиромахов и Симоне Игнатов на U18, а Александър Георгиев и Марин Петков на U17.На 12 октомври, събота Левски ще изиграе контролна среща с Пирин Разлог. Двубоят е от 15.30 часа на стадион \"Септември\" в Разлог.Петър Иванов, Цветомир Ставрев, Янис Каргас, Нуно Рейш, Живко Миланов, Холмар Ейолфсон, Александър Георгиев, Васил Сапунджиев, Владимир Сиромахов, Симоне Игнатов, Хали Тиам, Мартин Райнов, Франко Мазурек, Асен Чандъров, Филипе Нашименто, Кирил Киров, Насиру Мохамед, Здравко Димитров, Паулиньо, Дени Алар, Найджъл Робърта и Марин Петков.", "date": "2019.10.10", "title": "Завърши полагането на новото тревно покритие на терен 2 на Герена"}
{"url": "https://offnews.bg/temida/zaloviha-dvama-iznasiali-prosiatci-za-frantcia-i-shvetcia-712873.html", "text": "Специализираната прокуратура и ГДБОП пресякоха трафик на хора с цел просия във Франция и Швеция. Специализираната прокуратура привлече към наказателна отговорност две лица за участие в престъпен сговор за трафик на хора във Франция и Швеция с цел набиране, транспортиране и склоняване към просия. Двамата са задържани вчера във Видин. При извършените претърсвания жилища и автомобили, както и лични обиски, са намерени и иззети 700 евро, 2000 шведски крони, бележки от преводи на различни суми, касови бележки на френски и шведски език, талони на автомобили, договори и пълномощни, тетрадки със записки на имена и суми в евро и други документи, доказващи престъпната дейност. Трафикантите набирали кандидати с обещания за работа на Запад сред малоимотни и малограмотни хора. Транспортирали ги във Франция и Швеция, осигурявали им мизерни квартири и храна, склонявали ги да просят иприбирали по-голямата част от „приходите“. Установени и разпитани като свидетели са множество жертви на трафика, експлоатирани от двамата видинчани.С постановления на прокурор от Специализираната прокуратура на всеки от тях е наложено задържане до 72 часа. На 11 октомври 2019 г. в Специализирания наказателен съд ще бъдат весени и искания за определяне нанай-тежката мярка за неотклонение „Задържане под стража“. ", "date": "2019.10.10", "title": "Заловиха двама, изнасяли просяци за Франция и Швеция"}
{"url": "https://offnews.bg/temida/vss-predreche-oskapiavane-na-delata-zaradi-otkaza-ot-sakrateno-proizvo-712870.html", "text": "Чувствително оскъпяване на делата предвиди ВСС, след като парламентът реши с промени в НПК, че съкратено производство няма да има за умишлено убийство.„Статистиката сочи, че през последните 4 г. една четвърт от 600 дела за убийство са минали по ускорено производство\", отчете правосъдния министър Данаил Кирилов пред пленума на ВСС. Според него, ако тези 25% от делата минат по общия ред на разглеждане, може да се очаква „забавяне във времето“ и „акумулация на по-големи разходи“.ВСС разгледа и отчета за изпълнението на бюджета на съдебната власт към края на август 2019 г. От данните се разбира, че за отчетения период приходите от дейността на органите на съдебната власт намаляват чувствително. По план за годината са заложени приходи от 116 000 000 лв., а за първите осем месеца те е трябвало да бъдат 77 333 000 лв. Събраните суми са 72 753 000 лв., което е с около 4 500 000 лв. по-малко.Разликата се дължи основно на намаления размер на приходите от съдебни такси.За първите осем месеца на годината съдебната власт е предвидила разходи от 471 604 000 лв., а реално е похарчила 445 937 000 лв. За заплати на магистратите са отишли 275 284 000 лв.", "date": "2019.10.10", "title": "ВСС предрече оскъпяване на делата заради отказа от съкратено производство за убийство"}
{"url": "https://offnews.bg/evropa/predsedateliat-na-ek-othvarli-i-vtoria-kandidat-za-evrokomisar-ot-ruma-712874.html", "text": "Председателят на бъдещата Европейска комисия Урсула фон дер Лайен отхвърли второто предложение на Румъния за еврокомисар – това е евродепутатът социалист Дан Ника, съобщи говорителят на ЕК Мина Андреева пред местната телевизия Digi24.Ника е разследван за корупция и дясноцентристката опозиция в Румъния бе против него от самото начало заради риска да бъде отхвърлен.\"Мога да потвърдя, че румънското правителство изпрати писмо вчера (7 октомври – бел.ред.). Това писмо включваше името на кандидат, който вече бе интервюиран от избраната за председател на Комисията и не бе приет\", обяснява Андреева. Екипът на Фон дер Лайен продължава да поддържа контакт с правителствата на Румъния и Унгария, чиито кандидати за еврокомисари бяха отхвърлени от правната комисия на Европейския парламент заради конфликт на интереси.Премиер на Румъния Виорика Дънчила е провела телефонен разговор с Фон дер Лайен след отхвърлянето на първия кандидат - Рована Плумб, и я е информирала, че иска да предложи Дан Ника за еврокомисар, но Фон дер Лайен й казала, че предпочита кандидатът да е жена. ", "date": "2019.10.10", "title": "Председателят на ЕК отхвърли и втория кандидат за еврокомисар от Румъния"}
{"url": "https://offnews.bg/evropa/ek-shte-sadi-polsha-za-da-zashtiti-sadiite-ot-politicheski-kontrol-712872.html", "text": "Европейската комисия реши да предяви иск срещу Полша пред Съда на ЕС с искане за ускорена процедура относно новия режим за дисциплинарните производства срещу полските съдии, съобщиха от представителството на комисията у нас. На 3 април 2019 г. ЕК даде началото на това производство за установяване на нарушение на основание, че новият режим на дисциплинарните производства нарушава независимостта на съдебната власт на полските съдии и не осигурява необходимите гаранции за защита на съдиите от политически контрол, както се изисква от Съда на ЕС. Предвид потенциалното отражение на дисциплинарния режим върху независимостта на съдебната власт бе отправено искане за ускорена процедура с цел постигане на окончателно решение във възможно най-кратък срок, посочват от комисията. Повод за иска стана промяна в полското законодателство, което позволява съдиите в обикновените съдилища да бъдатподложени на дисциплинарни разследвания, процедури и санкции въз основа на съдържанието на техните съдебни решения, включително въз основа упражняването на техните права съгласно член 267 от Договора за функционирането на Европейския съюз (ДФЕС) да поискат преюдициални заключения от Съда на Европейския съюз. Освен това новият режим на дисциплинарните производства не гарантира независимостта и безпристрастността на дисциплинарния състав на Върховния съд, състоящ се само от съдии, избрани от Националния съдебен съвет, който от своя страна се назначава политически от полския парламент (Сейм).Освен това новият режим на дисциплинарните производства не гарантира, че съд, „създаден със закон“, ще взема решенията на първа инстанция по дисциплинарни производства срещу съдиите в обикновените съдилища. Вместо това той оправомощава председателя на дисциплинарния състав да определя въз основа на всеки конкретен случай и с почти неограничено право на преценка дисциплинарния съд на първа инстанция, който да разглежда дадено дело срещу съдиите в обикновените съдилища. С новия режим вече не се гарантира, че делата се решават в разумни срокове, което позволява на министъра на правосъдието да не приключва делата по дисциплинарни производства срещу съдии в обикновените съдилища посредством назначени от него длъжностни лица, отговарящи за дисциплинарни производства. Новият режим засяга също правото на защита на съдиите в обикновените съдилища, мотиворат се още от комисията. Накратко съдиите не са предпазени спрямо наличието на политически контрол и поради това е нарушена независимостта на съдебната власт.", "date": "2019.10.10", "title": "ЕК ще съди Полша, за да защити съдиите от политически контрол"}
{"url": "https://offnews.bg/kultura/nobelovi-nagradi-za-literatura-se-prisazhdat-na-olga-tokarchuk-i-peter-712877.html", "text": "След като наградата беше отложена миналата година, заради скандал, днес бяха връчени двe Нобелови награди за литература. Носителите на най-престижното отличие са Олга Токарчук (2018) и Петер Хандке (2019). Олга Токарчук е родена през 1962 година в град Сулехов, Любушко войводство. Автор е на романи, книги с разкази, новели, есета, сборник с поеми. Става популярна с отличителния си „митичен“ тон на писане. Най-успешната ѝ книга безспорно е романът „Правек и други времена“ (1996). „Правек и други времена“ е носител на наградата на фондация „Кошчелски“, Наградата на читателите НИКЕ, наградата „Паспорт“ на сп. „Политика“. Този роман донася на Олга Токарчук световно признание и славата на един от най-важните представители на съвременната полска литература. Романът е отличен пример за новата полска литература след 1989 г., противопоставяйки се на моралната преценка и показва забележителен дар на въображението с висока степен на художествена изтънченост.Петер Хандке е роден на 16 декември 1942 г. в Грифен, в южната австрийска провинция Каринтия, която тогава е част от германския Трети райх. През 1948 г. постъпва в грифенското Народно училище, а през 1954 г. учи в католическата хуманитарна гимназия в Танценберг. В училищното списание „Факел“ публикува първите си литературни текстове. През 1959 г. се премества в Клагенфурт, за да продължи обучението си в местната хуманитарна гимназия, а през 1961 г., започва да следва право в университета в Грац. Петер Хандке е смятан за един от най-ярките представители на съвременната австрийска литература. Наред с изявите си в различни жанрове той създава и множество белетристични произведения, които му спечелват име на необикновен разказвач. Още през 1966 г. двадесет и четири годишният автор на романа „Стършелите“ привлича върху себе си вниманието на читателите и критиката. Следват повестите и романите „Страхът на вратаря при дузпа“ (1970), „Кратко писмо за дълга раздяла“ (1972), „Нещастие без ропот“, „Когато желанието още помагаше“, „Часът на истинското усещане“ и сред тях особено значимата повест „Левачката“.", "date": "2019.10.10", "title": "Нобелови награди за литература се присъждат на Олга Токарчук и Петер Хандке"}
{"url": "https://offnews.bg/futbol/natcionalite-veche-sa-v-podgoritca-712884.html", "text": "Футболистите от националния отбор пристигнаха в Подгорица. Те се готвят за сблъсъка с Черна гора от група \"А\" на квалификациите за Евро 2020. Полетът продължи 40 минути, а температура от 24 градуса посрещна \"лъвовете\".Утре те ще излязат за първа победа под ръководството на Красимир Балъков.Междувременно стана ясно, че под надзора на администрацията на УЕФА, участниците в евроквалификациите трябва да организират контроли на датите, на които не играят квалификационни двубои.България все още няма организирана приятелска среща за 14 ноември и по всяка вероятност ще получи назначен от Европейската футболна централа съперник.\"Лъвовете\" трябва задължително да играят контрола.Българският футболен съюз опитва да организира възможно най-удачна проверка спрямо изискванията на селекционера Красимир Балъков и плановете за подготовка, насочени към месец март, когато ще са плейофите в Лигата на нациите - последна надежда за България да се класира за Евро 2020.", "date": "2019.10.10", "title": "Националите вече са в Подгорица"}
{"url": "https://offnews.bg/evropa/pravitelstvoto-na-rumania-padna-712886.html", "text": "Румънският парламент успешно гласува вот на недоверие срещу социалдемократическото правителство на страната, водено от премиера Виорика Данчила, съобщи агенция \"Фокус\".Общо 238 депутати и сенатори се изказаха в подкрепа за оставката на кабинета на съвместно заседание на двете камари на парламента в Букурещ.Заседанието беше излъчено на живо от основните румънски телевизионни канали. За да се освободи правителството, бяха необходими минимум 233 гласа.Така опозиционните партии ще трябва да сформират нов кабинет, начело с премиер, който ще бъде назначен от президента Клаус Йоханис.", "date": "2019.10.10", "title": "Правителството на Румъния падна"}
{"url": "https://offnews.bg/112/obraha-tri-kafe-mashini-v-bolnitca-712850.html", "text": "Три кафе-машини са били обрани в рамките на по-малко от ден в болнично заведение в Благоевград, съобщиха от местната полиция.Обирите са извършени между 21:00 на 8 октомври и 13:50 на 9 октомври. Приблизителната стойност на нанесената щета е около 500 лева.За случая е уведомена РП-Благоевград. Образувано е досъдебно производство.", "date": "2019.10.10", "title": "Обраха три кафе-машини в болница"}
{"url": "https://offnews.bg/politika/kandidat-za-kmet-na-lozenetc-shte-pravi-kamping-v-sofia-712868.html", "text": "Караваните и кемперите отново са на мода. След бума на къмпирането през 60-те и 70-те години на миналия век, в момента отново се наблюдава възход на този начин на прекарване на свободното време. Освен забавление за западните пенсионери, къмпирането набира популярност и след младите семейства. Все повече млади хора прекарват свободното си време сред природата, а къмпирането в собствено превозно средство им дава свободата да посещават различни места без предварително планиране и то извън пределите на собствената им държава. Това заяви Георги Славчев, кандидат за общински съветник и кмет на район Лозенец в София на ПП МИР.Според данни на Европейската федерация на караваните през 2018 година в Европа има над 2 милиона кемпера и над 4 милиона каравани като се наблюдава постоянен ръст на регистрацията на нови ваканционни возила. Освен това, се увеличава и броя на къмпингите и кемпер стоповете в Европа. В момента той надвишава цифрата 30000. Като пример, в Австрия са над 3000, а само около Виена са десетки. Част от тях, освен цялата нужна инфраструктура, имат и непосредствен достъп до метро станция. През последните години се наблюдава сериозна заинтересованост от страна на чуждестранни туристи да посещават България с цел почивка чрез къмпиране. „Това е нормално, тъй като притежаваме уникални природни дадености. Стоим върху „златна жила“ в сферата на туризма - няма друга европейска столица с непосредствен ски курорт и освен това с възможност за достъпност чрез метро линия?“, заяви Георги Славчев. Като любител и поддръжник на фристайл почивката Георги Славчев подчертава, че пасивното отношение на управляващите към развиването на къмпинг – туризма граничи с престъпление.„Бързо проучване в интернет пространството показва, че в България общият брой къмпинги и кемпер стопове възлиза на 65, от които повече от половината не бих нарекъл къмпинги, а по-скоро - охраняеми паркинги На територията на София има един къмпинг и два кемпер стопа. Излишно е да казвам, че на територията на Витоша броят е нулев“, категоричен е кандидатът за кмет на Лозенец Славчев.Той обеща, че като общински съветник ще впрегне цялата си енергия и експертиза в каузата за достъпна Витоша и създаването на модерни европейски къмпинги на територията на Столична община.", "date": "2019.10.10", "title": "Кандидат за кмет на Лозенец ще прави къмпинг в София"}
{"url": "https://offnews.bg/futbol/mesi-razkri-koe-spored-nego-e-naj-dobroto-mu-popadenie-video-712844.html", "text": "Към момента суперзвездата на Барселона Лионел Меси разполага с 672 гола на сметката си във всички турнири за Барселона и националния отбор на Аржентина.Нападателят определено има огромен избор за любим гол. От статични положения, през далечни удари, до възхитителни дрибли.Донякъде изненадващо, Меси избра попадението във вратата на Манчестър Юнайтед на стадион \"Олимпико\" в Рим на финала на Шампионска лига през 2009 година като своя най-добър гол.В началото на май тази година аржентинецът вкара своето юбилейно попадение номер 600 за Барса и призова феновете си да изберат кой от тях е номер 1.", "date": "2019.10.10", "title": "Меси разкри кое според него е най-доброто му попадение (видео)"}
{"url": "https://offnews.bg/sviat/napadateliat-ot-hale-izlachval-nazhivo-atakata-712853.html", "text": "Извършителят на нападението срещу синагога и турска закусвалня в германския град Хале, при което бяха убити двама души, е записал действията си на видео, излъчено на живо в интернет в продължение на 35 минути, съобщиха световните агенции.Видеото било излъчвано през платформата на \"Амазон\" за видеоигри Туич (Twitch) и било видяно от петима души, но след това негов запис бил гледан от близо 2200 души в продължение на половин час преди да бъде премахнат, информира БТА.Според Туич акаунтът, от който бил излъчено видеото, бил създаден преди около два месеца. \"Ние действахме възможно най-бързо, за да изтеглим това съдържание и ще блокираме всички акаунти, които споделят кадри от този отвратителен акт\", заяви говорителят на Туич.Мъжът, извършил нападението в Хале, е 27-годишен германец с крайнодесни убеждения, който е задържан, съобщи ДПА, като се позовава на източници от силите за сигурност. Първоначално полицията съобщи за няколко нападатели, но вътрешният министър Хорст Зеехофер заяви, че антисемитският атентат бил извършен от един човек.", "date": "2019.10.10", "title": "Нападателят от Хале излъчвал наживо атаката"}
{"url": "https://offnews.bg/obshtestvo/fondatcia-konkordia-balgaria-otkri-nov-dneven-tcentar-za-detca-i-sem-712881.html", "text": "Председателят на държавната агенция за закрила на детето (ДАЗД) – д-р Елеонора Лилова, бе официален гост на тържественото откриване на новия Дневен център за деца и семейства на Фондация „Конкордия България“, находящ се в столичния квартал „Орландовци“. На събитието присъстваха още: Бисер Петков – министър на труда и социалната политика, Деница Сачева – зам.-министър на образованието и науката, Йорданка Фандъкова – кмет на град София, Тодор Кръстев – кмет на район „Сердика“ и др.Д-р Лилова поздрави изпълнителния директор на „Конкордия“ – Стела Гачевска, както и целия екип на организацията, за дългогодишната им неуморна работа по реализирането на проекта и пожела попътен вятър в начинанията им по сбъдването на стотици детски усмивки.Председателят на Държавната агенция подари на новия Дневен център полезна детско-юношеска художествена литература и книжки с Конвенцията на ООН за правата на детето. Детските книги са собственоръчно надписани от учениците от пловдивското училище „Екзарх Антим I“ с мили пожелания за децата в неравностойно положение.Екипът на организацията вече над 10 години работи с най-уязвимите общности в София, като подкрепя деца, младежи и семейства в критична бедност. Новият дневен център целенасочено е построен до най-голямото училище в тази част на града, за да работи за връзката на децата с образованието и да дава на тях и семействата им възможност за по-добро бъдеще.В услугите за деца ще се осъществява и активна работа с родители: консултиране по различни въпроси, административна помощ, битова подкрепа, съдействие за медицинска грижа, менторство по отношение на родителстването и подобряване на връзката с децата.", "date": "2019.10.10", "title": "Фондация 'Конкордия България' откри нов Дневен център за деца и семейства"}
{"url": "https://offnews.bg/futbol/treniorat-na-tcska-ima-redoven-litcenz-pro-712838.html", "text": "Няма никакви проблеми пред сърбина Милош Крушчич да води ЦСКА, информира \"24 часа\", позовавайки се на източници от западната ни съседка.Досега имаше неяснота дали доскорошният помощник на Люпко Петрович разполага с такъв лиценз, но тя беше преодоляна от футболния съюз на Сърбия. Преди време ЦСКА отнесе глоба от БФС заради присъствието на треньора на пейката в роля, за която не е регистриран.Оказа се, че това е било по вина на клуба, а не заради липса на лиценз. В същото време самият Крушчич потвърди, че договорът му с \"армейците\" е до Нова година.Той пристигна в ЦСКА в ролята на анализатор в екипа на Люпко Петрович, който си тръгна внезапно по собствено желание.Така Крушчич се озова в ролята на старши треньор. Той вече е бил начело на два сръбски отбора, като и двата му престоя са били за по около шест месеца средно.", "date": "2019.10.10", "title": "Треньорът на ЦСКА има редовен лиценз \"Про\""}
{"url": "https://offnews.bg/izvan-terena/fen-skandalno-pusna-raka-na-futbolistka-712856.html", "text": "Ужасен инцидент се случи по време на приятелски футболен мач между женските отбори на Тигрес и Хюстън в САЩ.След срещата един от феновете на стадиона помоли футболистката на Тигрес София Уерта да си направят селфи. Дамата се съгласи любезно, но получи насреща грозно отношение.Докато тя снимаше, мъжът я сграбчи за гърдите. София Уерта запази самообладание, но след това се оплака от това секссистко отношение.\"Почувствах се унизена\", споделила тя.От клуба реагираха светкавично като забраниха на мъжа да посещава мачовете на отбора.", "date": "2019.10.10", "title": "Фен скандално пусна ръка на футболистка"}
{"url": "https://offnews.bg/politika/kaloian-pargov-normalno-li-e-noviat-kmet-na-sofia-da-zapochne-mandata-712854.html", "text": "Нормално ли е новият кмет на София да започне мандата с плащане на 1,7 милиона лева глоба? Това попита лидерът на БСП - София и водач на листата на социалистите за общински съветници Калоян Паргов при гостуването си в сутрешния блок на телевизия Bulgaria ON AIR. Той визира загубеното от Столична община дело срещу наложена от Министерството на регионалното развитие и благоустройството (МРРБ) санкция в размер на над 1,7 милиона лева за допуснати напушения при провеждане на поръчка за ремонт на 26 училища и детски градини по ОП \"Региони в растеж\".\"Административният съд потвърждава глоба, наложена от МРРБ заради проблем в методиката за класиране на участниците и условията на обществените поръчки, обясни Калоян Паргов. - Очаква се същото да се случи и с проекта за Западен парк, чийто ремонт пак е с европейски средства. За промяна точно на този модел на управление на Столична община говорим ние, от БСП\".Калоян Паргов припомни думи, казани от премиера преди няколко седмици, че кампанията ще е \"кална\". Според лидера на БСП - София, с това може да бъде обяснено използването от страна на ГЕРБ на всякакъв арсенал от номера с цел да убедят гласоподавателите, че точно те са правилният избор на предстоящия местен вот.\"Повече от очевидно е, че цялото правителство използва всички актуални проблеми, за да извади дивидент за предстоящия вот, въпреки постоянните твърдения, че не участва в кампанията, коментира той. - А тя навлиза в решителна фаза и обиколките на някои хора ще се засилят, дебатите между кандидатите ще станат по-остри. Всички виждаме, че тези избори ще бъдат много оспорвани, затова и напрежението ескалира. Най-важното обаче е да запазим добрия тон. И да не си служат някои хора с фалшиви новини. Всички виждаме, че в арсенала на управляващите има богат набор от номера, които прилагат. Но е разбираемо - страхът да не загубят позиции е много голям. Очевидно е, че вървят точно в тази посока\".Според Калоян Паргов, гражданският кандидат за кмет на София Мая Манолова върви убедително към победа. Той беше категоричен, че успехът в надпреварата за столичен градоначалник е важен, но от не по-малко значение е и мнозинството в Столичния общински съвет, което ще стои зад него.\"Затова всеки, който подкрепя Мая Манолова, трябва да даде максимума от себе си. Така ще може да формираме онова мнозинство в СОС, за което към този момент някои се чудят какво ще бъде. На тях ще кажа да изчакат още малко и ще видят\", коментира лидерът на БСП - София.Водачът на листата на социалистите за общински съветници добави, че конструираната по този начин кампания на БСП в София е част от плана им за промяна на модела на управление в града. \"За пореден път ще кажа, че за БСП София е трудна територия вече 30 години, каза Калоян Паргов. - Конструкцията на кампанията, която наблюдавате в момента, е с цел БСП най-накрая да се справи в София. Ясно е, че имаме нужда от съюзници. 30 години това е стратегически въпрос за нашата партия, който все не намираше решение. Хората в града отчитат какво е свършено до момента, виждат и всички проблеми и очакват нещо по-различно. Това е ясно изразена тенденция, която се вижда. А БСП иска по-различен подход за справяне с проблемите от този на управляващите досега\".", "date": "2019.10.10", "title": "Калоян Паргов: Нормално ли е новият кмет на София да започне мандата си с глоба"}
{"url": "https://offnews.bg/politika/pochti-kato-duel-siderov-pokani-dzhambazki-na-boj-712852.html", "text": "Предизборната надпревара за националистическите гласоподаватели в столицата постигна нови висоти! Лидерът на Атака и кандидат за кмет Волен Сидеров покани на бой конкурента си за поста Ангел Джамбазки.Офертата към бившия партньор от коалицията Обединени патриоти бе отправена от фейсбук профила на Сидеров.Ето какво написа той в социалната мрежа снощи:А под публикацията заваляха коментари, някои от които доста остроумни. Като този:Предизборните закачки между Сидеров и Джамбазки ексалират с всеки изминат ден. Всичко започна в В отговор Джамбазки поиска всички кандидати за кметове в столицата да се подложат на тест за наркотици, явно намеквайки за склонности на Сидеров. Атакистът обаче реконтрира с друга оферта - всички кандидати за кметове на София от мъжки пол да се подложат на медицинско изследване, което да докаже, че не са хомосексуалисти.\"Относно искането на един от кандидатите за кмет на София, всички кандидат-кметове да се подложат на изследване за наркотици, съм готов още утре да се изследвам. Поставям обаче и изискване към всички кандидати за кметския стол на столицата от мъжки пол да се подложат и на медицинско изследване на сфинктера, което да докаже дали са хомосексуални или бисексуални, и ако са такива, да го обявят публично, за да не стават жертва на рекет и изнудване\", обясни Сидеров.", "date": "2019.10.10", "title": "Почти като дуел: Сидеров покани Джамбазки на бой"}
{"url": "https://offnews.bg/kultura/nobelovata-nagrada-za-literatura-se-zavrashta-712847.html", "text": "Нобеловата награда за литература ще бъде обявена малко по-късно днес.Тази година призът ще бъде присъден на двама носители, тъй като наградата не е присъждана 2018 г. заради скандал за сексуално посегателство, свързан със съпруга на един от членовете на академията.Според Би Би Си сред номинираните са канадката Маргарет Атууд (автор на \"Приказката на слугинята\"), канадката Ан Карсън и руската романистка Людмила Улицка.След скандала от 2018 Жан-Пол Арно - съпруг на члена на Академията Катарина Фростенсон, бе осъден на две години затвор. Фростенсон се оттегли от участието си в журито.Как се печели Нобелова награда за литература?Алфред Нобел оставя завещание, в което, наградата се присъжда на автора, който се смята, че е написал „най-забележителното произведение в идеална посока“.Постоянният секретар на Шведската академия Сара Даниус заяви: \"Нобеловата награда за литература се присъжда на някой, който е свършил изключителна работа в идеалистична посока, която добавя най-голяма полза за човечеството. Като националността не е от значение.\"Победителят се определя от членове на Шведската академия, но процесът на вземане на решения се пази в тайна цели 50 години.Членът на академията Андерс Олсон заяви, че тази година са търсили по-разнообразен списък, като се отдалечават от по-„ориентираната към мъжете“ и „евроцентричната перспектива на литературата“.Сред предишните победители на престижната награда са Боб Дилън (2016), Алис Мунро (2013), Орхан Памук (2006), Тони Морисън (2003) и Габриел Гарсия Маркес (1982).Писателят, на когото се присъди наградата, получава девет милиона шведски крони (740 000 британски лири), както и медал и грамота.", "date": "2019.10.10", "title": "Нобеловата награда за литература се завръща"}
{"url": "https://offnews.bg/politika/anketnata-komisia-za-bnr-izslushva-tcatcarov-za-natiska-i-spiraneto-na-712867.html", "text": "Временната анкетна комисия за БНР ще изслуша днес следобед в парламента главния прокурор Сотир Цацаров.OFFNews ще излъчи наживо заседанието в 14:30 ч на .Членовете на комисията го поканиха да ги информира за хода на разследването на кризата в БНР. Конкретните отговори, които се очаква да даде обвинител номер 1, са защо бе спряна Програма \"Хоризонт\" на 13 септември и оказан ли е натиск за това върху генералния директор.Работата на анкетната комисия ще продължи до коледните празници.Тя бе създадена по повод на управленската криза в БНР.", "date": "2019.10.10", "title": "Анкетната комисия за БНР изслушва Цацаров за натиска и спирането на 'Хоризонт'"}
{"url": "https://offnews.bg/bojni/sevda-asenova-i-melis-jonuzova-zagubiha-na-1-4-finalite-712878.html", "text": "Севда Асенова и Мелис Йонузова загубиха на 1/4-финалите на световното първенство по бокс за жени в Улан-Уде (Русия).В категория до 48 килограма Асенова отстъпи с 0-5 на тайландката Чутамат Раксат, която преди това бе отстранила третата поставена в схемата тайванка Мин Пин.Загубата на Мелис Йонузова от казахстанката Милана Сафронова обаче отново повдигна доста въпроси относно съдийството на световното първенство.Мачът вървеше изключително равностойно до втория рунд, когато реферът на ринга – Рукман Уекадапола от Шри Ланка, се намеси решаващо.По средата на битката той абсолютно неоснователно вдигна официално предупреждение на българката, което наклони везните в полза на Сафронова. Така победата бе дадена за боксьорката от Казахстан с 3-2 съдийски гласа.Както е известно, Станимира Петрова също загуби в първия си мач в категория до 57 килограма след меко казано спорно решение на съдиите.", "date": "2019.10.10", "title": "Севда Асенова и Мелис Йонузова загубиха на 1/4-финалите"}
{"url": "https://offnews.bg/obshtestvo/posekli-s-mech-brat-i-sestra-zaradi-viarata-im-712798.html", "text": "Църквата почита днес Св. мчци Евлампий и Евлампия. Те били брат и сестра - наследници на знатен род в Никомидия. Живели по времето на император Максимиан и големите гонения срещу църквата.Заради вярата си Евлампий и Евлампия били жестоко изтезавани. Братът и сестрата били хвърлени в огнена пещ. Но Господ не оставил верните си служители - смекчавал жестокостта на мъченията.Накрая главата на Евлампий била отсечена с меч. Евлампия предала душата си на Бога, преди още палачът да е дигнал меча си и над нея.", "date": "2019.10.10", "title": "Посекли с меч брат и сестра заради вярата им"}
{"url": "https://offnews.bg/obshtestvo/slantce-dnes-i-prez-uikenda-poveche-oblatci-utre-712801.html", "text": "Октомврийско слънце ще ни радва и днес, привечер обаче облаците се завръщат, предимно в северозападната част от страната. Затоплянето продължава, максималните температури днес ще са 21 и 26 градуса, в София - около 22.Над планините ще преобладава слънчево време. Ще духа умерен, по високите и открити части – до силен западен вятър. Максималната температура на височина 1200 метра ще е около 18, а на 2000 метра – около 11 градуса.Умерен западен вятър ще духа край морето. Термометрите ще се качат до 24 градуса на брега и до 20 сред вълните от 1-2 бала. ", "date": "2019.10.10", "title": "Слънце днес и през уикенда, повече облаци утре"}
{"url": "https://offnews.bg/leka-atletika/legendata-nikolina-shtereva-povezhda-kolonata-na-masovia-start-v-wizz-712879.html", "text": "Легендата на българската атлетика Николина Щерева ще поведе колоната на масовия старт в неделното издание на Wizz Air София маратон.Прочутата бегачка на средни разстояния, олимпийска вицешампионка на 800 метра от игрите в Монреал 1976, носителка на Световната купа и двукратна европейска шампионка в зала ще се слее с множеството пожелали да преминат близо 2.5 км най-вече за здраве и добър тонус в неделната утрин.Все още не е късно да застанете до нея и да бягате с една от най-великите в българската лека атлетика, ако се запишете в офиса на маратона, който е отворен до събота в Княжеската градина срещу Софийския университет.Ето и времената на отделните стартове в неделя от площад Батенберг:9.30 Старт класически маратон 42.195 км9.40 Старт 21 км9.50 Старт 10 км9.55 Масов старт10.05 Старт онкоболни и параолимпиксДо този момент участниците в отделните дисциплини са почти 5000, като записванията продължават до събота. Всеки стартирал ще получи рекламна тениска с уникално красив дизайн, а успешно завършилите основните дистанции ще бъдат отличени с произведен в Англия много красив медал като спомен от участието в събитието – тази година той е с изображението на храм-паметника Александър Невски.Ето и какви бяха символите на отделните медали през последните години:2016 – Народен театър „Иван Вазов“2017 – Музея за история на София2018 - НДК2019 – Храм-паметник Александър Невски", "date": "2019.10.10", "title": "Легендата Николина Щерева повежда колоната на масовия старт в Wizz Air  София маратон"}
{"url": "https://offnews.bg/zdrave/osadiha-kompaniata-dzhonsan-i-dzhonsan-da-plati-8-mlrd-dolara-obezs-712851.html", "text": "Компанията „Джонсън и Джонсън“ е осъдена да плати 8 милиарда долара обезщетение на пациент, на когото са пораснали гърди след терапия с антипсихотичното лекарство Risperdal, съобщава Ройтерс, цитирайки решение на съда във Филаделфия. Решението в полза на Никълъс Мъри е първият случай, при който на съдебно заседание в Пенсилвания е присъдено изплащането на наказателно обезщетение. Делото на Мъри е едно от хилядите дела срещу препарата Risperdal, които очакват развръзка.Мъри, подобно на други мъже ищци в масовия съдебен процес срещу медикамента, твърди, че е развил гърди, след като му е било предписано лекарството, когато е бил непълнолетен. Американската агенция по храните и лекарствата е одобрила лекарството в края на 1993 г. за лечение на шизофрения и епизоди на биполярна мания при възрастни.Пострадалите твърдят, че компанията „Джонсън и Джонсън“ не е предупредила за риска от гинекомастия, т.е. развитието на увеличени гърди при мъжете, свързано с употребата на Risperdal, освен това препаратът се предлага на пазара, без е одобрена употребата му от деца.Според изявлението на адвокатите на няколко ищци по делото това е поредният случай, при който е наложено наказателно обезщетение на корпорация, която поставя печалбите над безопасността и над пациентите. „Johnson & Johnson“ и филиалът Janssen избраха милиардите печалба пред децата“ се казва още в изявлението.От компанията са заявили, че присъдата е „несъразмерна с първоначалната компенсационна присъда в този случай и компанията е уверена, че ще бъде отменена“. От фармацевтичния гигант са добавили, че съдебните заседатели по делото не са имали възможност да чуят доказателства за ползите от употребата на Risperdal.В съдебния си процес Мъри, който вече е на 26 години, твърди, че е развил гърди, след като през 2003 г. лекарите му предписали Risperdal без етикет, за „разстройство от аутистичния спектър“.През 2015 г. той  печели обезщетение от 1,75 млн. долара, след като адвокатите му успяват да докажат, че от „Джонсън и Джонсън“ са проявили небрежност и не са предупредили за риска от развитие на гинекомастия при мъжете. Държавният апелативен съд потвърдил присъдата през февруари 2018 г., но намалил обезщетението на 680 000 долара.", "date": "2019.10.10", "title": "Осъдиха компанията 'Джонсън и Джонсън' да плати 8 млрд. долара обезщетение на пациент"}
{"url": "https://offnews.bg/sviat/erdogan-ej-evropejski-saiuz-shte-pusna-bezhantcite-kam-evropa-712882.html", "text": "\"Ей, Европейски съюз, не можеш да окачествяваш нашата операция в Сирия като инвазия\". Така турският президент Реджеп Тайип Ердоган предупреди страните членки, че ще отвори границите и 3,6 милиона сирийски бежанци ще залеят Европа.„Вие никога не сте искрени, от 1963 до сега ни разигравате с приемането ни в ЕС. Не сте честни вие. Нямало да ни пратите втория транш от 3 милиарда евро /за бежанците/. Да сте изпълнили досега някое от всичките си обещания? Ние нищо не вземаме от вас и без вас продължаваме да вървим, ние похарчихме 40 милиарда долара. С благословията на Аллах ние ще похарчим още толкова, но и можем да отворим границите. И ще ви изпратим 3, 6 милиона бежанци“, заяви Ердоган, цитиран от Анадолската агенция.Той говори днес пред участниците в разширеното заседание на лидерите на общинските организации на водената от него Партия на справедливостта и развитието.Президентът съобщи, че в рамките на операцията „Извор на мира“ вече са неутрализирани 109 терористи. Той посочи, че в най-кратки срокове турската армия ще осигури безопасността в Сирия – от района на Манбидж до границата с Ирак и така ще гарантира мира, който сирийците чакат вече 8 години.Ердоган посочи, че през последните 4 години турските сили за сигурност са ликвидирали 16 000 терористи, в това число 7 500 на територията на Турция, а 8 500 – зад граница. Той подчерта, че Анкара ще продължи борбата с терористичните организации в региона, предимно с Ислямска държава, ПКК и сирийските й клонове YPG и PYD.Турският лидер отбеляза, че определени кръгове и държави критикуват действията на Турция в Сирия, но Анкара отхвърля всички нападки по повод операцията „Извор на мира“, още повече, че там се намират военни от десетки страни.„В редиците на терористите от Ислямска държава е пълно с наемници от Франция, Германия и Холандия. А Турция изгони 5 500 чужденци, които се опитваха да се присъединят към терористите. Ние смятаме веднъж завинаги да решим проблема с Ислямска държава и не искаме с подобна заплаха да се сблъскат другите страни, в това число и европейските“, заяви Ердоган.Той определи критиките на Рияд за действията на Турция в Сирия като необосновани. „Саудитска Арабия първо трябва да направи оценка на собствените си стъпки. Кой е виновен за разрухата в Йемен? Абсурдна е и позицията на Кайро в случая, там нямат никакво право да критикуват операцията. Той /президентът на Египет ас Сиси/ е убиец на демокрацията в своята страна“, каза още Ердоган.", "date": "2019.10.10", "title": "Ердоган: Ей, Европейски съюз, ще пусна бежанците към Европа"}
{"url": "https://offnews.bg/obshtestvo/benatova-slavi-trifonov-me-pokani-no-ne-razbrah-zashto-niama-da-rab-712830.html", "text": "Не, няма да работя за, при или със Слави Трифонов. Имахме един разговор преди месеци, по негова инициатива. Може би е въпрос на стил, но Слави се държа, сякаш аз съм го потърсила, а не той мен. Това написа на страницата си във фейсбук журналистката, която в момента е шофьор на такси.Бенатова е направила своя онлайн рубрика \"Гласът на шофьора\" и в нея разказва истории на пътници, които вози. За срещата си със Слави Трифонов Бенатова разказва: Обясни ми, че „винаги съм била виновна за всичко“, че не съм наясно със себе си и други подобни, „мотивиращи“ тези, от които не разбрах защо ме е поканил. Все пак каза, че ме потърсил, понеже съм „шило, което не стои в торба“. За работата по същество стана дума бегло. Беглото предложение включваше подобни условия, които вече неотдавна отказах. Реално нямахме среща.Така отговарям на всички, които се вълнуват от темата. И на тези, които отново - традиционно, усърдно и невинаги безплатно, разпространяват лъжи по мой адрес. Аз продължавам да шофирам и да си пиша в свободното време. Това е моето хоби, както вече имах възможност да споделя. В рубриката си „Гласът на шофьора“ Бенатова разказва за медицинска сестра, която продължава да работи след пенсионирането си. ", "date": "2019.10.10", "title": "Бенатова: Слави Трифонов ме покани, но не разбрах защо, няма да работя за, при и с него"}
{"url": "https://offnews.bg/obshtestvo/remont-ogranichava-dvizhenieto-v-tunel-traianovi-vrata-na-trakia-712837.html", "text": "Движението в активната лента в тунел \"Траянови врата\" на автомагистрала \"Тракия\" в посока София ще бъде ограничено днес от 10 до 15,30 часа. Причината е ремонт на пожаро-известителната система и светофарна уредба, съобщават от Агенцията \"Пътна инфраструктура\".Трафикът ще се осъществява в изпреварващата лента. АПИ съветва шофьорите да спазват правилата за безопасност и движение по пътищата.", "date": "2019.10.10", "title": "Ремонт ограничава движението в тунел Траянови врата на Тракия"}
{"url": "https://offnews.bg/izvan-terena/peter-cheh-stana-hokeist-712857.html", "text": "Легендарният вратар на Челси, Арсенал и националния отбор на Чехия Петър Чех смени спорта. Той подписа с хокейния отбор Гилдфорд Финикс.Чехът, който сложи край на професионалната си футболна кариера миналата година и пое ролята на технически директор в Челси, е фен на хокея от дете. И след като тренира с друг хокеен тим – Гилдфорд Флеймс, ветеранът подписа договор с четвъртодивизионен отбор, където ще играе...като вратар.„Щастлив съм от възможността да играя за Финикс, за да добия опит“, сподели 37-годишният чех.„Надявам се да помогна на този млад тим да постигне своите цели за сезона и да спечеля колкото се може повече мачове, когато получа шанс за изява. След 20 години в професионалния футбол това ще бъде невероятен опит за мен – да играя спорта, който обичах да гледам и практикувам като малък“, завърши Чех.Той може да дебютира за новия си клуб още тази неделя, когато Финикс се изправят срещу Суиндън Уайлдкетс.", "date": "2019.10.10", "title": "Петер Чех стана хокеист"}
{"url": "https://offnews.bg/medii/epic-drama-predveshtava-sviat-v-plamatci-ot-10-noemvri-s-grandiozna-712840.html", "text": ", най-новият ТВ канал от семейството на  и , направи ексклузивна премиера на вече международно признатата ТВ драма в седем части за Втората световна война \"Свят в пламъци\" (World on Fire) преди седмица в полската столица.Младите актьори в главните роли Джона Хауер-Кинг и Джулия Браун, както и изгряващата полска звезда, Зофия Вихуач, редом до полските актьори, познати от сериала „Студена война“, Томаш Кот и Борис Жик, се събраха заедно с журналисти от Полша и целия регион на Централна и Източна Европа в култовия културен център „Конесер“ в район Прага на Варшава, за да отбележат предстоящата на 10 ноември, неделя, ексклузивна премиера по Epic Drama.В рамките на предпремиерия ден бе направена прожекция на първи епизод на „Свят в пламъци“ в кинозалата на автентична сграда - фабрика за водка, която е част от комплекса Конесер, индивидуални интервюта за гостуващите журналисти с актьорите и продуцентите на продукцията, официална гала вечер на характерния за Epic Drama лилав килим и тематично парти с музика от 1930-те.Сниман на множество локации в Европа, включително Полша, Франция, Германия и Обединеното кралство, „Свят в пламъци“ разказва за първата година на Втората световна война в 7 едночасови епизода, като започва с окупацията на Полша от страна на Германия през септември 1939 г. и завършва с битката за Британия.Сериалът има звезден актьорски състав, оглавен от носителката на Оскар за ролята си в „Колкото толкова“ с Джак Никълсън, Хелън Хънт, номинирата за Оскар за ролята си в „Невидима нишка“ с Даниел Дей-Луис, Лесли Манвил, и познатия от „Игра на тронове“ и „Властелинът на пръстените“, Шон Бийн. В главните роли в сюжетна линия на любовен триъгълник между Варшава и Манчестър са младите таланти Джона Хауер-Кинг, актьор с американски и английски паспорт, познат от „Малки жени“, шотландската актриса, позната от сериала „Последното кралство“, Джулия Браун, и полска актриса, Зофия Вихуач (от „1983“ на Netflix и поява в „Романови“ на Amazon Studios).Карин Хейджинк, Вице-президент ТВ канали и продукти на Viasat World, казва: “Вълнуваме се, че Epic Drama ще бъде сцената на „Свят в пламъци“ в Централна и Източна Европа. Тази предпремиера тук във Варшава – място, толкова ключово за историята в сериала – е съвършеният начин да приветстваме тази грандиозна продукция в програмата ни от още толкова епични заглавия в предстоящите месеци.”", "date": "2019.10.10", "title": "Epic Drama предвещава 'Свят в пламъци' от 10 ноември с грандиозна предпремиера на лилав килим във Варшава"}
{"url": "https://offnews.bg/sviat/turtcia-zapochna-i-suhopatna-ataka-v-severna-siria-712831.html", "text": "Турската армия започна и сухопътна военна операция в Северна Сирия. Според официалните изявления на Анкара ходовете й са насочени срещу кюрдски милиции, смятани от нея за терористични, заради връзките им с ПКК и групировката “Ислямска държава”. Ръководената от кюрдите коалиция в североизточна Сирия заяви, че е отблъснала сухопътна атака на турските войски, съобщи Ройтерс. Късно снощи турското министерство на отбраната съобщи за начало на сухопътна операция. Пехотни части са навлезли в сирийска територия от 4 направления.Турската авиация и артилерия обстрелваха градовете Рас ал Айн и Тел Абияд, военновъздушната база „Рами“ край град Айн Иса и складове за боеприпаси и позиции на кюрдските бойци в районите на селищата Камишли, Алук, Мустел, Есадийе, Фендер, Хушан и Дерик.Сирийски източници съобщават за колони от бежанци, напускащи град Рас ал Айн, информира БНР. Смята се, че фронтът на операцията ще бъде около 120 км. Целта е да се достигне до стратегическата магистрала М4, която е успоредна на границата.Според турски експерти, това е най-голямата турска военна операция след инвазията в Кипър през 1974 г. В операцията турската армия използва широк набор оръжия местно производство, сред които ракети, гаубици, бойни хеликоптери и бронирани машини. Съединените щати не са давали зелена светлина за турските действия в Сирия, заяви американският държавен секретар Майк Помпео. В общо изявление на 28-те страни членки - Европейският съюз призова Турция \"да прекрати едностранните военни действия\".", "date": "2019.10.10", "title": "Турция започна и сухопътна атака в Северна Сирия"}
{"url": "https://offnews.bg/112/otkriha-izostaveno-bebe-v-sofia-detentceto-e-dobre-712834.html", "text": "Изоставено бебе е открито тази нощ в столичния квартал „Люлин”.Сигналът е подаден около 22 часа снощи. Медицински екип е установил, че бебето е на около 7-8 месеца и в добро здравословно състояние. Детето е намерено в кошче за автомобил с бележка, на която пише: „Да се даде на социалните. Успех!”. Детето вече е поето от социалните служби и е настанено в Дома за медико социални грижи за деца „Свети Иван Рилски” в София.Полицията вече е открила бащата, съобщиха от пресцентъра на МВР. Той е 28-годишен мъж. Екипът на Спешна помощ е установил, че има контузия на главата. Бащата е задържан в 9-то РУП в София.", "date": "2019.10.10", "title": "Откриха изоставено бебе в София, детенцето е добре"}
{"url": "https://offnews.bg/futbol/blagoj-georgiev-otgovori-podobavashto-na-ventci-stefanov-712835.html", "text": "Бившият национал Благой Георгиев коментира в предаването \"Домът на футбол\" в ефира на Диема Спорт възможността да се завърне във футбола, както и словесните престрелки с президента на Славия Венцислав Стефанов в последната година.  \"Истината е, че футболът много ми липсва. 20 години съм се занимавал професионално с този спорт и ми е тежко да стоя отстрани. Допълнително ме мотивира представянето на Мартин Камбуров, Емил Гъргоров и Георги Илиев в елита. Не съм спирал да играя, макар и на малки вратички. Боли ме, че се отказах по други причини. Имах договор, но реших да се откажа и сега съжалявам\", заяви Георгиев.  Според него 1-2 месеца ще са достатъчни да върне игровата си форма. \"Физически винаги съм бил добре, но ще ми трябват 1-2 месеца да си върна усещането за големия терен. И ще съм напълно готов след една зимна подготовка. Все пак футболът не е стихотворение, че да се забрави. Има интерес към мен от Русия - преди две-три седмици говорих с няколко души, но след раждането на сина ми, приоритет ми е да играя в България. Потърсиха ме от няколко наши отбора, но не искам да уточнявам имената им\", разкри Благой Георгиев. Юношата на Славия коментира и словесните престрелки с боса на \"белите\" Венцислав Стефанов. \"Никога не съм се карал с него. Винаги съм говорил за него с уважение и респект. Все пак той ме взе в мъжкия отбор на Славия. Наскоро каза, че съм бил културист. Да , такъв съм щом толкова години ги мъкнах на гърба си\", добави Благой.", "date": "2019.10.10", "title": "Благой Георгиев отговори подобаващо на Венци Стефанов"}
{"url": "https://offnews.bg/zdrave/psihiatarat-d-r-dancho-dilkov-kliuchat-kam-zdravata-psihika-e-v-razno-712842.html", "text": "Психично здрави ли сме? Какви са наблюденията ви, д-р Дилков?Българите са на едно от първите места в Европа по разпространение на леките психични разстройства (тревожни и тревожно-депресивни) и това е свързано до голяма степен с промяната в живота на обществото. Става все по-забързана динамиката, появяват се нови предизвикателства, младите хора имат много амбиции за постигане на по-високи върхове в развитието си и това неминуемо води до покачване на стреса, а стресът е основната причина за отключване и поддържане на психичните заболявания.Кой по-често страда от такива заболявания – жените или мъжете?Все още, по статистика, жените показват по-висок процент на засягане от психични разстройства. Говорим най-вече за тревожни, депресивни състояния, някои разстройства в адаптацията, свързани до голяма степен с женската природа. Жената е натоварена в работата си не по-малко от мъжа, но се грижи и за семейството и децата. В същото време иска да постигне много в професионално отношение, а това изисква голям ресурс и не всеки може да се справи. Жените по-често страдат като че ли, но и по-често търсят психиатрична помощ, което е добър знак. При мъжете има съмнение за скрита болестност – те боледуват, но не търсят помощ, за да не се компрометират в средата си. Възможно е да не го правят и от липса на информираност. Все пак, като че ли повече хора започнаха да търсят помощ през последните няколко години.В този сектор специалистите станаха много – психолози, психотерапевти, коучи... Кой реално може да помогне?Много зависи първо, от типа на разстройството и второ, от стадия на развитието му. Всеобщ принцип на помощта ни е - колкото по-рано, толкова по-добре. Толкова по-добър резултат можем да очакваме от намесата ни. Има възможност, при по-леките случаи, съвсем в началото, да се потърси консултация от психолог, от психотерапевт. Те могат да помогнат в тези стадии, да подкрепят клиента, да намери по-ефективни решения. Когато нещата напреднат и симптомите продължават със седмици, месеци, години, е почти задължително да се намеси психиатър. Не казвам, че не може да го направи в началото, но все още страхът от стигмата не е преодолян. Иска ми се повече да се обяснява какво представляват психичните болести, да се преодолее страхът, че са нелечими, защото не е така, но като че ли обществото като цяло не е готово за това. Това проличава при всеки преглед – срам, страх, ходи се при всякакви специалисти, но не и при психиатър, защото не искат да се разчува. Психиатрите спазват конфиденциалност при работа с пациентите.Кои са най-често срещаните психиатрични заболявания у нас?Тревожните разстройства. Преди години, работейки в болници с пациенти с по-тежки диагнози, виждах, че с всяка година се увеличават тревожните разстройства, паническите разстройства, агорафобията, генерализираното тревожно разстройство, натрапливите състояния също. Това се обяснява много лесно - хората трудно осъзнават, че техните възможности не са без граници. При всяко ново начинание се изисква нов ресурс – да се добавят още умения, още знания, да се положат усилия да се постигне нова цел. При тези темпове хората не могат да се адаптират добре към новите предизвикателства. Виждам го и при съвсем младите, дори при младите ми колеги. В същото време има голямо количество информация и онлайн, и на книжен носител, по всевъзможни начини може да се пополучи информация. Не казвам, че всичко трябва да се чете и да му се вярва.Да, хората четат и си поставят диагнози...Това е голям проблем и за нас. Нерядко идват хора, които твърдят, че имат паническо разстройство, агорафобия, но това е по тяхна собствена преценка, на основата на прочетено или видяно някъде. Не бива да се процедира така. Това е подход, който води до отклонение от верния път за лечение, до хронифициране на заболяването. А стигне ли се до хронифициране, лечението е много по-трудно. Продължава години наред, понякога и цял живот. Хроничните стадии на тревожните разстройства са много подходяща почва за възникване на депресии.Каква е основната разлика между тревожното разстройство и депресията?По-забележимо е едно паническо разстройство, изглежда много драматично и всички се притичват на помощ. Депресивните пациенти са по-проблемни. Стават по-мълчаливи, неактивни и никой няма да обърне внимание. Това до голяма степен заблуждава, но депресията е сериозно състояние. Там говорим за трайно засягане на мозъчните структури. Те работят по различен начин. При тревожните разстройства има промяна в биохимията на мозъка. Различна информация се предава по невроните и това поражда симптомите. Всичко това се случва заради претовареност, семейно неблагополучие, финансови затруднения, очаквания от обществото, политиката, хората търсят сигурност, предсказуемост, за да могат да се адаптират, да знаят какво ги очаква, да знаят колко трябва да се напрегнат утре, за да си свършат работата, и че вдругиден ще могат да починат и да се възстановят.В случаите, които стават популярни в медиите, много често се оказва, че околните не са забелязали човека, извършил опит за самоубийство, да има някакви прояви, които да ги насочат към подобна мисъл. Кои са скритите симптоми? Защо понякога не можем да разберем, че някой до нас е зле? Тези, които са медийно известни, са свързани по-често с тежките състояния – шизофрения например, там става дума за по-трудно разпознаване, когато е първа проява, дебют на психичното заболяване. Тогава най-често близките са в контакт с пациента, но отдават тези симптоми на особености на характера, на преживян наскоро стрес или ситуация, в която е поставен от известно време техния близък, да кажем – смяна на работа, загуба на близък. Това обикновено играе лоша шега. Срамът, че ще се обърнат към психиатър, ще се разчуе, че техния близък е „луд“. Това, че масово хората определят, който и да е с психичен проблем като \"луд\", мен лично ме дразни. Звучи обидно.При самоубийствата голямо значение има неспособността да се общува с околните. Засегнатият се изолира, започва да не споделя с най-близките, защото естеството на болестта е такова. И когато се случи нещо – то може да стане за минути или секунди дори, да се вземе решение за такова действие – всички се изненадват. Обикновено за склонните към суицид хора това е единственият изход от ситуацията в която се намират. Спасение или избавление.Как може да се помогне на човек с такива симптоми?Най-добре е да имаме критично отношение. Ако наистина има промяна в настроението, трябва да се потърси помощ – психолог, психотерапевт, психиатър. Все още не мога да се доверя напълно на по-новите лайв коучи, защото колкото и да са добри в областта си, тя е встрани от нашата компетентност. Не бива да се оставя човек с проблеми в ръцете на някой, който няма необходимата квалификация.Бърнаутът – работният стрес ли е водещият рисков фактор?Бърнаут синдромът започва да става едно от най-модерните състояния в страната ни. Това е свързано с ежедневните изисквания за адаптация към все по-нови условия, пътувания съобразяване с време, места, промени в климата, това изисква непрекъснато приспособяване. Така се изчерпват възможностите на организма. Ако това става по-бавно във времето, почти всеки би се справил, но когато се изисква бързина и голям скок към нови задачи, организмът не може да компенсира и възниква бърнаут. Най-често проявите са бърза уморяемост, влошаване на настроението, безсъние, нарушава се апетитът, трупа се излишно тегло при непроменен хранителен режим и основното, което се забелязва, че човек все по-трудно се справя с ежедневните си задачи или се влошава качеството му на работа. Появяват се и телесни симптоми понякога.Бърнаутът може ли да доведе до по-сериозно психично заболяване?Може. Това е прелюдията към тревожното разстройство, по-тежката форма е разстройство на настроението - най-често депресия. При по-тежката форма на бърнаут засегнатият остава трайно нискоработоспособен, мрачен, раздразнителен, недоволен от живота си.Това преодолимо състояние ли е?Преодолимо е, но се лекува много по-трудно.А възможно ли е пълно излекуване от психично заболяване, без рецидиви?Да, би могло. И тук важи принципът – колкото по-рано – по-добре, колкото по-упорито – по-добър резултат. Не бива да има очаквания, че едно психично заболяване ще отмине за 1-2 седмици или 1-2 месеца. Преди се смяташе, че за 6 месеца може да се излекува тревожно разстройство. Това е концепция отпреди 20 години. Сега практиката ни показва, че не е точно така. Известен процент от състоянията се овладяват и за 5-6 месеца, но болшинството от случаите вече изискват по-дълго лечение – година, две, понякога и повече.Най-добре е да се комбинират, ако се налага, две методики – медикаментозно лечение с психотерапевтична помощ. Или вид релаксираща терапия с медикаменти.Ние работим и с една по-нова методика – това е стимулиране на определени участъци от мозъка с електромагнитно поле, което е изцяло безболезнено и безвредно. Може много добре да се комбинира с медикаменти. Настъпването на подобрение се изтегля доста по-напред във времето. Ако преди получавахме първи подобрения в края на първия месец, сега виждаме положителни резултати и в края на първата седмица.Хората са предубедени към медикаментозното лечение. Има ли странични ефекти?Психиатричната наука се развива и през последните години 15 г. психофармаологията отбеляза голям напредък. На пазара излязоха медикаменти с много добро действие, сравнително бързи резултати, и в голяма степен лишени от страничните ефекти, които имаха предходните препарати. Вече сме в състояние да лекуваме пациентите, без да прекъсват работата си и никой да не разбира за това.Привикването към медикаментите?Това ми е ежедневна тема. По-голямата част от пациентите идват с този въпрос. За съжаление, идват когато вече са лекувани нееднократно от други колеги и немалко са случаите, когато в продължение на месеци и години са приемали лекарства, които помагат при тревожност, но към тях се създава пристрастяване – това са т. нар. бензодиазепинови транквилизатори и други сродни препарати. Те имат място в работата ни, но за много кратък период от време – максимум 1-2 седмици. Не повече. Иначе към тревожното разстройство се добавя и зависимостта към бензодиазепините. След това трябва да лекуваме и едното, и другото.Има начини, аз ги практикувам повече от 10 годни и не съм изписал нито една таблетка от този род медикаменти. Тези препарати само потискат симптомите, но не лекуват.От 2001 г. няма задължителен диспансерен отчет в страната, така че никой не е задължен да се вписва в този регистър. Всеки, който е заинтересуван да се лекува, може да го направи без никой да му пречи.Това че няма регистър не е ли минус? Няма контрол върху заболеваемостта.За това може много да се спори. Аз съм за това да има известна отчетност и когато се вземат решения за работа или за друга отговорна дейност, да се избегнат евентуални рискове. Трудно е да се направи, когато искаме да сме полезни на човека. Това, че няма регистър, е добре, защото над главата му не тегне стигмата, че е безнадеждно болен, отхвърлен от обществото, че няма да може да си намери работа. Не бива да се спира животът му. Когато човек е дискриминиран чрез сепариране в отделна група на „психично болните”, той губи всякаква надежда. Това не бива да се случва.Важно е, когато се кандидатства за работа свързана с големи отговорности, да се направи предварително един обстоен психиатричен преглед, да се изиска информация, да се подпише декларация от кандидата, която го обвързва с отговорност. Но това е валидно само за някои професии само – МВР и отбрана.Как да си пазим психиката, д-р Дилков?Отговорът е много прост, а изпълнението винаги се оказва сложно. За себе си практикувам следното – стремя се да има разнообразие в интересите, в натоварванията, в контактите ми с хората. Търся разнообразието. Монотонността, еднообразието бавно, но сигурно потискат човека и го правят затворен, необщителен и самовглъбен в собствените си проблеми. Това насажда тягостност и умора. Нека хората да имат разнообразни интереси. Би трябвало това да се стимулира и да се подкрепя. Всеки, който иска да се съхрани за по-дълго време, трябва да има нещо, което да върши с желание. Да се интересува от резултатите, които постига, да сверява часовника си с останалите, които се занимават с това, да има някаква цел далеч във времето, която макар и да не свети много силно, да я вижда и да не забравя, че е там. И да се стреми към нея. Хоби може да бъде всяко нещо, стига да се върши с удоволствие и с желание.", "date": "2019.10.10", "title": "Психиатърът д-р Данчо Дилков: Ключът към здравата психика е в разнообразието"}
{"url": "https://offnews.bg/futbol/rakovodstvoto-na-levski-postavi-dve-tceli-pred-hubchev-712833.html", "text": "Ръководството на Левски е поставило две задачи на треньора на тима Петър Хубчев след загубата от Лудогорец с 0:2 в Разград в последния кръг от първенството, пише \"Тема Спорт\". А те са - намаляване или в най-лошия случай запазване на точките от изоставането на “сините” от първото място в класирането до края на есенния полусезон, както и класиране за полуфиналите за Купата на България.В момента пасивът на Левски спрямо Лудогорец е 4 точки, което не е никак много. “Сините” ще дебнат за грешна стъпка на разградчани, на които им предстоят още 4 мача в груповата фаза на Лига Европа, и е напълно възможно в първенството да допуснат грешки.От своя страна възпитаниците на Петър Хубчев имат да изиграят три трудни двубоя в шампионата до края на календарната година. Левски ще има тежки гостувания на Ботев (Пловдив) в 16-ия, на Берое в 18-ия и на Локомотив (Пловдив) в 20-ия кръг.Единственият по-спокоен тест за “сините” в София ще бъде следващото домакинство на Арда (Кърджали), а след това на “Герена” ще акостират непретенциозните и борещи се за своето оцеляване Етър, Царско село и Витоша (Бистрица).В турнира за Купата на България Левски ще приеме Черно море на 29 октомври в мач от 1/8-финалите и след победата с 3:0 на стадион “Георги Аспарухов” в лагера на “сините” са оптимисти за продължаването напред. В началото на декември е предвидена и фазата на 1/4-финалите в турнира и при добро стечение на обстоятелствата Левски може да се класира за полуфиналите.По време на зимната пауза е заложено “сините” да не харчат много за нови футболисти, но може да се стигне до привличането на малка бройка играчи, която да бъде добре наблюдавана и качествена, каквито са желанията на Петър Хубчев, за да може отборът да се бори за титлата.Шефовете в Левски са категорични, че тимът трябва да се придържа към поставените цели. На “Герена” се притесняват, че ако се допусне отстъпление от сегашните позиции, това ще разклати атмосферата в тима, а ще доведе и до отлив на запалянковци.", "date": "2019.10.10", "title": "Ръководството на Левски постави две цели пред Хубчев"}
{"url": "https://offnews.bg/sviat/pompejo-vashington-ne-e-daval-na-turtcia-zelena-svetlina-za-operatc-712843.html", "text": "Вашингтон не е давал на Турция \"зелена светлина\" за операцията ѝ в Сирия, противно на някои твърдения, заяви държавният секретар на САЩ Майк Помпейо в интервю за телевизия Пи Би Ес, предаде БТА.\"Това е лъжа. САЩ не са давали на Турция \"зелена светлина\". Спомнете си нашата задача (в Сирия). Ние отидохме там, където хора бяха убивани, горени, държани в клетки. Президентът започна кампания за разгромяването на халифата и това беше постигнато\", заяви Помпейо. На въпрос за изтеглянето на американските войски от Североизточна Сирия, където Турция започна офанзива срещу кюрдските милиции, той изтъкна, че това решение било взето, за да не бъдат излагани на риск военните.\"Ние ще продължаваме да защитаваме нашите граждани от терористична заплаха\", посочи Помпейо. В същото време той изрази мнението, че изтеглянето на американските военни от зоната на турската операция ще доведе до възраждането на терористичната организация \"Ислямска държава\". \"Не вярвам това да стане\", заяви държавният секретар, коментирайки изявленията на американски законодатели по този въпрос. \"Президентът на САЩ Доналд Тръмп разбира заплахата\", увери той.", "date": "2019.10.10", "title": "Помпейо: Вашингтон не е давал на Турция \"зелена светлина\" за операцията й в Сирия"}
{"url": "https://offnews.bg/futbol/okazaha-goliama-chest-na-liupko-petrovich-712836.html", "text": "Огромна чест получи в родината си вече бившият наставник на ЦСКА Люпко Петрович. Именитият специалист беше удостоен със званието Почетен гражданин на родния си град Брод в автономната Република Сръбска на специална церемония, информира Гонг.72-годишният специалист е роден в малкото селце Велика Брусница до града и затова винаги се е асоциирал с него. Той започва и първите си стъпки във футбола именно в Брод. Впоследствие става легенда на Осиек и вечен голмайстор в историята на клуба, а като треньор завоюва огромни върхове.Петрович извежда Цървена звезда до КЕШ през 1991 г., а после и до световната клубна купа. Освен това е ставал шампион на Югославия със \"звездашите\" и Войводина, а това се случва в годините, в които този шампионат е в Топ 5 на най-силните в Европа.\"Това признание е най-голямото за мен в късния етап на живота ми. Наясно съм, че съм в края на дните си, затова съм изключително трогнат от тази чест, с която ме удостоиха. Ще помня тази церемония до края на живота си и обещавам, че ще се прибирам в Република Сръбска и в родния си град по-често.\"\"Сега гледам да съм в Брод поне два пъти годишно, но вече ще идвам повече. Тук имам семейство, добри приятели и съученици, с които искам да продължа да поддържам връзка. Знам, че получавам тази награда за солидната кариера на терена и извън него.\"\"Имам професорско звание във футбола, но без титлите на Югославия с Войводина и Цървена Звезда, както и без европейската и световната клубни купи, нямаше да имам толкова успешен път във футбола. Тези отличия, както и това голямо звание в родния ми град са най-големите ми постижения в живота\", заяви просълзен Петрович при получаването на почетния знак.", "date": "2019.10.10", "title": "Оказаха голяма чест на Люпко Петрович"}
{"url": "https://offnews.bg/obshtestvo/den-na-traur-v-topolovgrad-za-ubitia-feldsher-712860.html", "text": "Община Тополовград обяви ден на траур в памет на убития в село Орешник фелдшер Димитър Факиров.Той бе намерен мъртъв със следи от насилие на 7 октомври в кабинета си в здравната служба в селото.Всички публични тържества и масови прояви, които е трябвало да се състоят на територията на общината, се отменят. Националните флагове пред всички обществени сгради ще бъдат свалени наполовина.Задържан за убийството е бившият легионер Иван Пачелиев. Срещу него бяха повдигнати обвинения за умишлено убийство и за причинена смърт на медицинско лице при и по повод изпълнение на служебните му задължения. Наказанието за това престъпление е от 20 до 30 години лишаване от свобода, доживотен затвор ли доживотен затвор без замяна.До момента Пачелиев отказва да съдейства на разследването.", "date": "2019.10.10", "title": "Ден на траур в Тополовград за убития фелдшер"}
{"url": "https://offnews.bg/futbol/iran-pusna-zhenite-na-stadiona-712839.html", "text": "Хиляди жени в Иран ще гледат на живо квалификацията на Световно първенство между Иран и Камбоджа в Техеран тази вечер, след като страната сложи край на 40-годишната забрана жени да посещават мачове.До решението на управниците в Иран се стигна, след като ФИФА заплаши да изключи Иранската футболна федерация от организацията и по този начин да забрани на националния отбор да участва в квалификациите за Мондиал 2022.До твърдата позиция на световната футболна централа се стигна, след като иранка се самозапали и самоуби, след като бе уловена от властите, че се е предрешила на момче, за да може да гледа мач на живо.“Все още не мога да повярвам, че това се случва, защото след толкова години работа в тази област и гледане на всичките мачове по телевизията, сега вече мога да изпитам всичко на живо”, сподели спортната журналистка Раха Поорбакш, цитирана от БГНЕС.Местната федерация е отделила 3500 билета за жени, като те са били изкупени за по-малко от час. От друга страна от отделените за мъже пропуски до момента са закупени едва 2500. Любителките на футбола ще бъдат отделени от мъжката публика, а за реда сред тях ще следят 150 полицайки.В края на миналата година около 850 подбрани жени бяха допуснати да гледат на живо мача между местния Персеполис и японския Кашима Антлърс от Азиатската шампионска лига, но в последствие генералният прокурор на страната заяви, че това няма да се повтори, тъй като ще “доведе до грях”.", "date": "2019.10.10", "title": "Иран пусна жените на стадиона"}
{"url": "https://offnews.bg/politika/i-parlamentat-dade-zelena-svetlina-na-chlenstvoto-na-makedonia-v-es-712861.html", "text": "След двучасови дебати парламентът прие декларация в подкрепа на македонското членство в Евросъюза, но при изпълнение на конкретни условия. В документа се казва, че депутатите одобряват разширяването на ЕС и процеса на стабилизиране и асоцииране на Република Северна Македония и Република Албания.НС призовава официалните представители в Македония да прилагат ефективно договора за приятелство, както и да се въздържат от действия за насърчаване на претенции за признаване на т. нар. \"македонско малцинство\". Депутатите настояват още да бъдат реабилитирани жертвите и репресираните заради българското им самосъзнание, както и властите в Скопие да се придържа скритно към ратифицираната от парламентите на двете страни клауза по отношение на официалния език на Македония.Призовава се да се прилагат договореностите, постигнати в рамките на Съвместната мултидисциплинарна експертна комисия по исторически и образователни въпроси и те да бъдат отразени в учебните програми. В декларацията се настоява и да се спре езикът на омразата срещу България.По предложение на НФСБ бе включен и допълнителен текст - властите в Македония да съдействат за издирването, възстановяването и опазването на българските военни паметници и гробища на територията на Северна Македония в духа на европейските ценности.Дебатът започна, въпреки че голяма част от депутатите обявиха, че не са се запознали с текста. Председателстващият заседанието Емил Христов обаче бе категоричен, че декларацията е изпратена още вчера на електронните пощи на народните представители и е качена на сайта на НС. Шефката на комисията по външна политика Джема Грозданова пък посочи, че декларацията е подписана от всички парламентарни групи, от което следва, че депутатите са запознати с текста й.", "date": "2019.10.10", "title": "И парламентът даде зелена светлина на членството на Македония в ЕС"}
{"url": "https://offnews.bg/obshtestvo/plamen-georgiev-sabaria-barbekiuto-712846.html", "text": "Бившият шеф на КПКОНПИ Пламен Георгиев е започнал да събаря обявените за незаконни навеси на терасата си вчера, съобщи бТВ. Това се случва няколко дни след заплахата на премиера Бойко Борисов да го отзове като консул във Валенсия, ако не махне барбекюто и останалите постройки на терасата си.Думите на Борисов бяха: \"Пламен Георгиев работи добре, умен човек е, но миналия четвъртък или петък казах на външния министър да го предупреди, че ако не си оттегли жалбата и не изпълни решението незаконната част от терасата му да бъде съборена, ще го отзова, така както съм го пратил.\"Под натиск от премиера Георгиев оттеглил и жалбите си срещу срещу заповедта на кмета на \"Слатина\" за принудително премахване на постройките. В понеделник заповедта му бе изпълнена.\"Информация за събарянето получихме от медиите. Очакваме, когато Пламен Георгиев приключи с премахването на незаконния строеж, да ни информира, за да дойдем да констатираме и да приключим случая\", каза днес началникът на отдел \"Контрол по строителството\" в район \"Средец\" Михаил Джурджин пред бТВ.Скандалът с апартамента на Пламен Георгиев тече от месеци и го принуди да излезе в неплатен отпуск като председател на антикорупционната комисия.", "date": "2019.10.10", "title": "Пламен Георгиев събаря барбекюто"}
{"url": "https://offnews.bg/politika/mvnr-otkriva-konsulstvoto-v-barselona-osvobozhdava-miastoto-na-plamen-712832.html", "text": "Вицепремиерът и министър на външните работи Екатерина Захариева ще открие новото Генерално консулство на България в Барселона и ще участва в Четвъртия регионален форум на Съюза за Средиземноморието, съобщиха от МВнР. Генералното консулство в Барселона, което отвори врати за граждани на 10 септември, е с консулски окръг Каталуния и Арагон – области, в които пребивават по официални данни близо 16 000 наши сънародници. През 2018 г. районът е бил посетен и от 30 100 български туристи.Новото консулство цели да допринесе за по-доброто консулско обслужване на българите в Испания, се казва в съобщението на Външно. В новото консулство е преместен Цветелин Цолов, досегашен консул във Валенсия, за да може Пламен Георгиев да заеме мястото му. Вчера бившият шеф на антикорупционната комисия и бивш спецпрокурор Георгиев започна събарянето на си, което условие му постави Борисов, за да замине във Валенсия. ", "date": "2019.10.10", "title": "МВнР открива консулството в Барселона, освобождава мястото на Пламен Георгиев във Валенсия"}
{"url": "https://offnews.bg/zdrave/lekari-spetcializanti-protestirat-dnes-pred-mz-712858.html", "text": "Лекари специализанти протестират днес пред здравното министерство. Младите специалисти са категорични, че няма повече да търпят да ги пренебрегват и да ги принуждават да напускат страната, вместо да останат и да лекуват хората в регионите, където има недостиг на медици, съобщи БНР.Според Александра Вълчева, лекар специализант по анестезиология в „Пирогов“ мерките, които са предвидени в Наредба 1 за придобиване на специалност, не биха стимулирали младите специалисти да останат да работят в страната. Това е по-скоро опит да бъдат задържани насилствено, твърди Вълчева.Според условията в наредбата специализантите държавна поръчка са задължени да работят в одобрено от здравното министерство лечебно заведение в продължение на три години. С промените, по думите на протестиращите, кадрите ще остават в базите за специализация, каквито са големите болници. Според младите лекари тази поправка има лобистки характер.Друг проблем е липсата на списък с болници, от които младите лекари да могат да избират, няма и списък на специалностите. „Идеята се измени така, че сега ще бъдат субсидирани и големите болници, а ние сме против цялата концепция насила да бъдем задържани, където и да е“, допълни д-р Вълчева.", "date": "2019.10.10", "title": "Лекари-специализанти протестират днес пред МЗ"}
{"url": "https://offnews.bg/112/pian-mladezh-na-elektricheska-trotinetka-s-komotcio-sled-kato-se-blas-712845.html", "text": "Първи по-сериозен инцидент с електрическа тротинетка регистрира МВР.21-годишен мъж в Благоевград се блъсна със скутера си в паркиран автомобил на улица Славянска в сряда вечерта.От сблъсъка той е получил комоцио, но няма опасност за живота му.Пробата за алкохол е отчела 1,22 промила.", "date": "2019.10.10", "title": "Пиян младеж на електрическа тротинетка с комоцио, след като се блъсна в кола"}
{"url": "https://offnews.bg/112/arestuvaha-roditelite-na-izostavenoto-v-liulin-bebe-712863.html", "text": "Родителите на изоставеното бебе в столичния квартал \"Люлин 6\" са задържани, съобщи на брифинг инспекторът от детска педагогическа стая в 9-то районно управление Йорданка Василева.Сигналът за намереното бебе е получен в 21:40 снощи на телефон 112. Детето е било в детско столче за кола. Веднага е бил изпратен автопатрул на адрес в \"Люлин 10\", където са били двамата родители. Те са задържани за 24 часа в 9-о районно. На място е дошъл и мобилен екип към Агенция за социално подпомагане. Детето е настанено в Дом за медико-социални грижи „Св. Иван Рилски“. Преглед е показал, че бебето е в добро здравословно състояние.Започнато е досъдебно производство.Родителите на детето нямат криминални регистрации. Майката е на 24 години, бащата на 28. Нямат други деца. И двамата родители са заявили, че не желаят да полагат грижи за бебето. Към момента полицията няма информация за причините за изоставяне на детето.", "date": "2019.10.10", "title": "Арестуваха родителите на изоставеното в Люлин бебе"}
{"url": "https://offnews.bg/tenis/dzhokovich-se-klasira-za-1-4-finalite-v-shanhaj-sled-nova-bezproblemna-712862.html", "text": "Световният номер 1 в мъжкия тенис Новак Джокович се класира за 1/4-финалите на турнира от сериите Мастърс в Шанхай, след като победи Джон Иснър със 7:5, 6:3.В първия сет двамата си взимаха без проблем подаванията, но в последния 12-и гейм от него Ноле проби американеца на нула и дръпна в резултата.Втората част започна прекрасно за Джокера, който проби американеца във втория гейм и след това си спечели подаването, за да поведе с 3:0 в геймовете.Днес Новак отново впечатли с представянето си при началния удар, като вкара 79% от първите си сервиси, спечели 88% от точките в тези случаи, 73% от разиграванията на втори начален удар и не се изправи пред нито един брейкбол.В следващия етап от надпреварата сърбската суперзвезда ще се изправи срещу победителя от двойката Хуберт Хуркаш – Стефанос Циципас.", "date": "2019.10.10", "title": "Джокович се класира за 1/4-финалите в Шанхай след нова безпроблемна победа"}
{"url": "https://offnews.bg/tenis/federer-niama-namerenie-da-se-otkazva-ot-tenisa-712855.html", "text": "Швейцарската легенда в мъжкия тенис Роджър Федерер очевидно няма намерение да се оттегли от спорта. Поне не и в близкото бъдеще.Маестрото ще вземе участие в турнира Laver Cup и през 2020 година. Това потвърди агентът на швейцареца Тони Годсик.Демонстративната надпревара, която набира все по-голяма популярност, ще се проведе в Бостън между 25-и и 27-и септември догодина.\"Той определено ще бъде развълнуван да играе отново в Laver Cup. Роджър знае историята не само на тениса, но и на спорта като цяло.Защо избрахме Бостън като домакин пред канадските градове Ванкувър и Монреал? Просто този град имаше нужда от подобно тенис събитие, защото това е нещо ново за него.Пазарът тук е огромен, а това е важен фактор за нас.Лесно е да се стигне от транспортна гледна точка, което също е важно. Освен това Роджър също искаше турнирът да е в Бостън и като цяло си мисля, че ще бъде доста интересно\", каза Годсик.", "date": "2019.10.10", "title": "Федерер няма намерение да се отказва от тениса"}
{"url": "https://offnews.bg/politika/kristian-vigenin-bsp-podkrepia-deklaratciata-na-ns-za-severna-makedon-712866.html", "text": "БСП подкрепя декларацията на НС за Северна Македония, но държим правителството да ангажира в по-голяма степен парламента и нашата добронамереност да не бъде еднопосочна. Това заяви в пленарна зала зам.-председателят на НС Кристиан Вигенин. Той подчерта че е обидно поредното неглижиране на парламента от страна на МС и липсата на представител на кабинета по тази важна тема. По думите му тази декларация е свързана с подкрепа от страна на българският парламент на решението на българското правителство да подкрепи началото на преговорите на Република Северна Македония и Република Албания за членство в ЕС и с подкрепа за условията за това членство в преговорния процес, които трябва да бъдат изпълнени.Вигенин заяви, че ПГ на „БСП за България“ и БСП, като партия, правят всичко възможно да се търси съгласието и да се подхожда отговорно. „Въпреки че не сме безкритични към това, което се направи до момента, правим това усилие да вървим заедно напред и разчитаме на чуваемост от страна на управляващите“, каза социалистът. Той подчерта, че преговорният процес няма да приключи с това правителство в този мандат, нито дори със следващото и затова е важно да има стратегически подход от страна на България, който да бъде следван в този процес. Бившият външен министър заяви, че приветства инициативата на президента да събере партиите в този важен момент и че правителството се е съобразило с идеите, които са излезли от КСНС. Той наблегна, че за категоричността на рамковата позиция е допринесло това, че зад нея стоят президентът Радев и основните политически партии. „Така трябва да бъде и занапред в преговорите, които предстоят. Те ще бъдат водени от правителството, но и ние, като политически формации, с нашите партньори трябва да обясняваме какви са точно проблемите “, каза още той.По думите му въпреки усилията в последните години, нашите партньори не разбират тази чувствителност и защо това е важно за България и за българите. „С днешното решение ще дадем и сигнал към нашите партньори, че ние искаме Република Северна Македония и съответно Република Албания да бъдат част от ЕС“, обясни социалистът. Вигенин коментира, че за пръв път имаме шанса да бъдем заедно с днешната Република Северна Македония в един съюз. Според него имаме уникална възможност да се доближим до националния идеал, който се е родил през 1878г. „Нека кажем на нашите партньори, че даваме зелена светлина, но заедно с това няма да допуснем в ЕС да влязат страни, които не са добронамерени към нас и „преиначават или присвояват нашата история“. Не очакваме от тях да правят компромиси с истината, а да я потвърдят такава, каквато е, без да поставяме под съмнение устоите на Република Северна Македония“, каза още той.Кристиан Вигенин заяви, че правителството е подкрепило договора за приятелство, добросъседство и сътрудничество, но това е било само началото. Как този договор се реализира е отговорност както на Република Северна Македония, така и на българското правителство. Той подчерта, че левицата е подкрепила този договор с уговорката, че за напредъка в изпълнението му ще бъде информирано НС. Към този момент това не се е случвало. Вигенин призова приобщаването на Западните Балкани към ЕС да не остава само на думи и инициатива в рамките на нашето председателство, а да се опитаме да продължим това с наши национални инициативи и мерки. Той призова да бъде изработена цялостна национална стратегия за развитие на отношенията ни с Република Северна Македония, която да бъде и финансово обезпечена. По думите му в тази стратегия трябва да залегнат сфери като култура, медии, икономика, инфраструктура, което да допринесе за свързването на хората от двете страни на границата.", "date": "2019.10.10", "title": "Кристиан Вигенин: БСП подкрепя декларацията на НС за Северна Македония"}
{"url": "https://offnews.bg/politika/arh-borislav-ignatov-vazduhat-na-sofia-savsem-ne-e-bezopasen-712864.html", "text": "Днес AirBG.info обяви данни за нивата на азотен диоксид (NO2) в столицата: През август, в средата на все още намален интензитет на автомобилния трафик, 20 локации са в нормите, 9 са с по-високи нива, а при 2 са отчетени критично високи стойности (близо 2 пъти превишение) на азотен диоксид. От началото на учебната година, в продължение на 10 дни интензивен трафик (за периода 16.09 - 26.09), над 60% от резултатите са над средногодишната норма, като на места превишенията са над 2 пъти.Високото замърсяване с азотен диоксид в най-натоварените от трафика места крие огромни опасности. Азотният диоксид (NO2) е токсичен и при високи концентрации може да причини дори и смърт. Високите нива на азотен диоксид във въздуха имат неблагоприятни здравни последици, свързани с респираторни проблеми (включително възпаление на дихателните пътища при здрави хора и повишени респираторни симптоми при хора с астма) и чернодробни заболявания. Установена е връзка между краткотрайните излагания на замърсяване с NO2 и увеличения брой посещения в спешна помощ, както и хоспитализации поради респираторни заболявания.На застрашени от риск са хората, които живеят или работят близо до натоварени пътища, както и хората с белодробни заболявания, деца, възрастни и хора, извършващи активно дейности на откритоАзотният диоксид се отделя при горенето на изкопаеми горива при високи температури. Основните източници на азотен диоксид са превозните средства, електроцентралите, промишлени източници на емисии и нетранспортни източници, като строителство и градинско оборудване (моторни резачки, косачки). Всички тези източници работят с изкопаеми горива.В София основният източник на азотен диоксид са моторните превозни средства, като дизеловите имат повече емисии. Според официалните източници в града няма наднормено замърсяване през последните години. Следва да отбележим обаче че през годините такова е имало. Например през 2011 г. и 2012 г. станция Орлов мост е показвала превишение на средногодишната норма. Заради преместването на станцията не можем да бъдем спокойни за качеството на въздуха там. В някои станции като „Хиподрума“ и „Павлово“, които са в близост до бул.“Цар Борис III“, въпреки че не са транспортно ориентирани станции и тази в „Хиподрума“ е отдалечена от пътното платно, през годините сме наблюдавали превишение и на средно часовата норма.Изнесените днес данни от гражданската организация AirBG за измервания на азотен диоксид през изминалото лятото от юни до края на септември в София, както и измервания на Сдружение За Земята през зимата на 2017-2018 г., показват притеснителни резултати в редици точки на града. И двата източника показват, че в районите с висок трафик измереното замърсяване за съответните периоди е над допустимите годишни норми. Например на Лъвов мост, на Орлов мост и въобще по протежението на Цариградско шосе и бул. \"Сливница\", а тревожни данни има дори и за станции разположени в квартални улици край училища и детски градини. Всичко това налага засилен мониторинг за нивата на NO2 и мерки за намаляване на трафика в града.Основните притеснения са свързани с това, че броят на автомобилите, както и задръстванията в града непрекъснато растат. Освен това има изключително натоварени артерии, на които няма мониторинг, например бул. „Сливница“.Мерките, които ще предприеме Демократична България са:1. Засилен мониторинг:- Ще настояваме Изпълнителна агенция по околна среда да върне максимално бързо станцията на Орлов мост, за да имаме информация за състоянието в тази критична точка.- Ще разположим станции на СО по най-натоварените артерии- Ще работим с гражданските и научните организации като използваме и анализираме съвместно техните данни.2. Намаляване на използването на МПС (включително тежки машини), особено на най-замърсяващите за сметка на придвижване с градски транспорт, велосипеди, пеша.Нашата програма предвижда радикална промяна на мобилността в София: ще реализираме мерки като развитие на мрежата, честотата и удобството на обществения транспорт и продължаване на електрифицирането му, ускорено развитие на велосипедната и пешеходна инфраструктура и микромобилността, промени в достъпа на автомобили до центъра на града, забрана за движение в града на определени категории превозни средства, въвеждане на ефективни стимули за употреба на електромобили и хибридни автомобили - мерките ще имат значителен ефект за повишаване на качеството на въздуха в столицата.", "date": "2019.10.10", "title": "Арх. Борислав Игнатов: Въздухът на София съвсем не е безопасен"}
{"url": "https://offnews.bg/obshtestvo/prouchvane-v-sofia-mozhe-i-da-pishe-banichka-sas-sirene-no-v-nei-712906.html", "text": "От 15 анализирани проби „баници със сирене“ нито една не отговаря на определението „баничка със сирене“. В 3 се открива извара, в 7 - сиренето изцяло е заместено с палмов продукт, а в останалите 4 - частично, показва Изследваните 15 проби банички са закупувани от тайни клиенти в различни квартали на София. От всеки търговски обект са придобивани по 3 отделни банички от един вид, които обединени представляват една проба. Категоричен критерий за включване в теста е в съдържанието на етикета да пише „сирене“ без други добавки, например извара, лук, праз, месо или кашкавал.Закупените мостри са доставени в офиса на „Активни потребители“, където са описани и след това изпратени в избраните за химичен анализ в акредитирана лаборатория.  Проучването е осъществено през септември и октомври 2019 г.От закупените 15 проби банички със сирене в една даже не е открит пълнеж - възможно е да не е влаган такъв или „сиренето“ да се е стопило напълно при изпичането.Резултатите показват, че 3 (от 14; тази без пълнеж отпада) банички съдържат извара. В други 2 проби се открива смес от извара и сирене. Наличието на извара не вреди на здравето на консуматорите, но в случая представлява търговска измама. Производителите декларират на етикета съдържание на сирене, а на практика влагат извара, която има различни вкусови и хранителни стойности. Това е директно нарушение на българското и европейското законодателство, по-конкретно Регламент 1169, което би трябвало да подлежи на административна санкция.В 4 от продуктите делът на палмовата мазнина варира от 26 до 80%, а при 7 закуски съдържанието на палмова мазнина е 100%.В крайна сметка от започналите изследването 15 проби в нито една не е открито класическо бяло саламурено сирене, обобщават от \"Активни потребители\". ", "date": "2019.10.10", "title": "Проучване в София: Може и да пише ''баничка със сирене'', но в нея няма сирене"}
{"url": "https://offnews.bg/112/46-godishna-zhena-e-zastreliana-v-kola-v-stolichnia-kvartal-mladost-712908.html", "text": "46-годишна жена е застреляна в автомобил, паркиран пред блок в столичния квартал „Младост\".Сигналът е подаден на тел 112 в 20:47 ч. от мъж, с когото тя е живеела на съпружески начала, съобщават от пресцентъра на МВР.На мястото на престъплението е започнал оглед.По информация на БНР името на убитата е Станка Марангозова - тя е свързвана с финансови измами от близкото минало.", "date": "2019.10.10", "title": "46-годишна жена е застреляна в кола в столичния квартал Младост"}
{"url": "https://offnews.bg/politika/pompeo-borisov-da-okurazhi-kolegite-si-v-nato-i-evropa-da-otdeliat-2-712910.html", "text": "Министър-председателят Бойко Борисов проведе телефонен разговор с държавния секретар на САЩ Майк Помпео, съобщи правителствената пресслужба.Държавният секретар на САЩ е поздравил премиера Борисов \"за модернизацията, която правителството реализира в сферата на отбраната и за спазването на поетия ангажимент към НАТО - 2% от разходите от БВП да се отделят за този сектор.\"Според Майк Помпео, българският министър-председател би могъл да окуражи колегите си в НАТО и Европа също да се ангажират със спазването на тази евроатлантическа цел.Помпео е поздравил Борисов и \"за сериозната работа по отношение на диверсификацията в енергийната сфера.\"\"Ние строим газови магистрали, по които да тече газ от различни източници и създаваме по-конкурентна среда\" - заявил от своя страна българският премиер.Той е запознал държавния секретар на САЩ с етапа на изграждане на интерконектора с Гърция. Борисов е посочил още, че страната ни вече получи първите доставки на втечнен природен газ от САЩ през юни.По отношение на АЕЦ „Белене“ премиерът е отбелязал, че за реализацията на проекта държим да има широко международно участие.", "date": "2019.10.10", "title": "Помпео: Борисов да окуражи колегите си в НАТО и Европа да отделят 2% от БВП за отбрана"}
{"url": "https://offnews.bg/futbol/balakov-zalaga-na-niki-mihajlov-na-vratata-za-macha-s-cherna-gora-712841.html", "text": "Селекционерът на българския национален отбор по футбол Красимир Балъков възнамерява да внесе любопитна корекция в състава за предстоящата евроквалификация с Черна гора.Специалистът гласи за титуляр в евроквалификацията в Подгорица Николай Михайлов, пише \"Тема Спорт\".Очаква се стражът на Левски да бъде предпочетен пред Пламен Илиев, въпреки че е твърда резерва на \"Герена\", добавя изданието.Михайлов пази в четири от петте квалификационни двубоя през кампанията за Евро 2020.", "date": "2019.10.10", "title": "Балъков залага на Ники Михайлов на вратата за мача с Черна гора"}
{"url": "https://offnews.bg/zdrave/prof-kantardzhiev-prez-poslednite-10-dni-niama-sluchai-na-morbili-u-712865.html", "text": "През последните 10 дни в страната не е регистриран случай на морбили. Ако тенденцията се задържи общо три седмици, ще сме се преборили с морбилито, това съобщи по БНТ директорът на Националния център по заразни и паразитни заболявания (НЦЗПБ) проф. Тодор Кантарджиев. По думите му последният случай е от 30 септември в Монтана.Експертът потвърди, че в момента в страната няма грип. Топлото време обаче благоприятства разпространението на риновирусите. Той допълни, че за разлика от всички вируси, които поразяват дихателните пътища, ентеровирусите, които върлуват в момента, се предават не чрез кашлица (по въздуха), а чрез мръсните ръце. Най-много риновируси има в София, Пловдив и Бургас.По думите на проф. Кантарджиев най-важно в този период е миенето на ръцете на децата, защото заразяването става при пипане на носа, очите или устата. Споменатата група риновируси има по-дълъг инкубационен период и симптомите се появяват от 2 до 4 дни след заразяване, при това проявата им е постепенна.По повод имунизациите срещу грип проф. Кантарджиев заяви, че ваксината не пази от вируса, а от усложненията, които предизвиква, тъй като те са основната опасност.", "date": "2019.10.10", "title": "Проф. Кантарджиев: През последните 10 дни няма случаи на морбили у нас"}
{"url": "https://offnews.bg/politika/ek-zapochva-nakazatelni-protceduri-sreshtu-balgaria-i-oshte-niakolko-s-712887.html", "text": "Европейската комисия открива наказателни процедури срещу България и Португалия за неправилно прилагане на правилата при посегателствата срещу информационните системи, съобщиха от ЕК. Правилата са част от европейското законодателство за борба с киберпрестъпността и предвиждат държавите от Общността да въведат по-строги наказания за престъпления в интернет, включително за широкомащабни кибератаки.Държавите са задължени да подобрят сътрудничеството с установяването на денонощна възможност за връзка. Комисията е установила недостатъци в португалското и в българското законодателство и дава два месеца за отговор на двете страни. След това ЕК може да реши да продължи процедурата, се посочва в съобщението.Откриват се и наказателни процедури срещу Австрия, България, Румъния и Унгария, заради подписването на 13 септември 2018 г. на споразумение с пет държави от Западните Балкани за автоматизиран обмен на данни за ДНК, пръстови отпечатъци и регистрация на превозни средства. Според комисията споразумението нарушава изключителната компетентност на ЕС в тази област. Обменът на такива данни между държавите в ЕС е уреден с решенията на Съвета на ЕС, уточнява ЕК. Посочените държави разполагат с два месеца, за да отговорят на доводите на комисията. ЕК може да реши да продължи след това наказателната процедура, се посочва в съобщението. ", "date": "2019.10.10", "title": "ЕК започва наказателни процедури срещу България и още няколко страни"}
{"url": "https://offnews.bg/politika/fandakova-razshiriavame-bul-lomsko-shose-do-okolovrastnoto-712907.html", "text": "Предвиждаме разширение на бул.\"Ломско шосе\" от метростанция от „Ломско шосе\" до жп линията (2020 г.) и до Софийския околовръстен път (СОП) (2021–2025 г.). Поетапно подготвяме работни проекти и извършваме процедури за отчуждаване. От 2020 година имаме готовност да започнем с работа по първия етап до жп линията.Това каза кандидатът за кмет на София Йорданка Фандъкова, издигната то ГЕРБ-СДС, на среща с граждани и бизнес, развиващ дейност на територията на район „Връбница\".На срещата присъства и кандидатът за кмет на района Младен Маринов, както и за общински съветници Николай Стойнев, Владимир Данаилов, Християн Петров, адв.Георги Георгиев, Симеон Колев, Татяна Георгиева и кандидатите за кметове на с.Волуяк - Йордан Йорданов и на с.Мрамор - Александър Георгиев.Провеждат се процедури за отчуждаване и от следващата година ще имаме готовност да започнем с работа от кръговото кръстовище при метростанция „Ломско шосе\", уточни Фандъкова.Другите важни инфраструктурни проекти за района, по които се работи, са изграждане на бул.\"Обелско шосе\"/бул. „Стефансон\" – от бул. „Панчо Владигеров\" до Околовръстен път, изграждане на транспортна връзка между „Обеля 1\" и ж.к „Обеля\", където също са необходими процедури по отчуждаване. Поетапно се извършва и отчуждаване за изграждането на бул.\"Черни Дрин\".Важна за района е и новата метростанция между бул.\"Сливница\" и жк „Обеля\".Продължава изграждането на канализация в кв.\"Модерно предградие\" след като са изградени дубльор на колектор „Н\" и прилежащите към него клонове, Главен канализационен клон I, започна работа по първи етап на Главен канализационен клон II в кв. „Модерно предградие\". Положена е нова пътна настилка по ул. „Стефан Дуньов\", където приключи изграждането на канализация. Реконструирани са електроснабдителната мрежа, уличното осветление. Извършва се отчуждаване на имоти от вътрешно кварталната мрежа по ул. „Справедливост\", ул.\"357\", ул.\"Старата църква\" и др., по които ще продължи изграждането на канализация. До края на годината предстои да започне изграждане на водопровод и канализация по ул. „Братя Станиславови\".Защитихме за канализация в София 400 млн.лв. по ОП \"Околна среда, каза също Фандъкова.В район „Връбница\" са ремонтирани сградите на 6 училища, изградени са две нови сгради на детски градини, каза кандидатът за кмет Младен Маринов. По думите му ще работим за връщането на парка пред НЧ „Св.св.Кирил и Методий\" към общината.След като напреднахме с базовата инфраструктура, предвиждаме активна работа в кварталите – с обновяване и изграждане на улици, паркинги и междублокови пространства, посочи също Фандъкова.", "date": "2019.10.10", "title": "Фандъкова: Разширяваме бул. Ломско шосе до Околовръстното"}
{"url": "https://offnews.bg/zdrave/hirurgat-dotc-d-r-masliankov-v-80-ot-sluchaite-na-rak-na-mlechnata-712848.html", "text": "Доц. Маслянков, както разбирам от анонса на дискусията, вие сте човекът, който ще представи оперативния подход в лечението на рака на гърдата. Неблагодарна задача ви е се е паднала.Идеята ни е да обхванем различни аспекти в лечението на това заболяване. Ще се говори за химиотерапията. Трябва да се знае, че тя не е чак толкова страшно нещо. Пациентките трябва да чуят и да разберат това. Колегите ми ще говорят за диагностиката; скрининга; различните подходи и стратегии при вземане на решение; другите форми на лечение на заболяването. Аз ще представя възможните оперативни решения. Идеята е да обхванем комплексно проблемът \"рак на млечната жлеза\".През последните няколко десетилетия има драматична промяна на лечебната стратегия. За съжаление, все още виждаме много страшни неща. Наскоро имах пациентка, която не се е лекувала в продължение на 10 години и най-вероятно ще загине скоро от заболяването. Понякога, когато е много късно, и да искаме да направим нещо щадящо, просто не успяваме. Но с днешните възможности на медицината смятам, че 70-80 % от жените, могат да си запазят гърдите.Какви са тези възможности?От една страна, ние можем да отстраним само тъканта, довела до появата на тумора, но можем също да запазим формата на млечната жлеза, да си има жената деколте, да си има обем, да е всичко симетрично.Другата възможност е така да направим операцията, че да махнем само част от гърдата. По принцип махането на тумора зависи от неговата биология. Зависи и от болестта като цяло. Защото понякога не е само туморът. Той е една от проявите на болестта. Но се стремим да изрязваме много малка част от тъканта около образуванието, наричаме този метод лъмпектомия.Другият, сравнително нов подход, е свързан с отношението към лимфните възли. Новото разбиране за лечение на тази болест е да се отстраняват само първите лимфни възли, в които би могло да се появи метастаза. Ако по време на операцията преценим, че в тези възли няма разсейки, не ги отстраняваме. Махането на лимфните възли има неприятни последствия за пациентките – увеличават се болката и дискомфортът, възстановителният период се забавя, ръката оттича, това състояние може да се превърне в хронично и жените много страдат.Как избирате подхода при всеки отделен случай?Диагностиката е решаваща. Туморът обикновено се напипва при преглед. Намерим ли обаче увеличен лимфен възел, очакваме по-сериозен проблем. Така селектираме пациентите, които подлежат на следващи изследвания. Разбира се, другите методи са мамография, ядрено-магнитен резонанс. Това са все неща, които ни насочват към неоадвантния подход – предоперативната химиотерапия. Защо тя е важна и полезна? Смятам, че специално при тази болест е нещо, което много ни помага и има голямо значение за преживяемостта на пациентките.Например идва една жена с голям тумор – 4-5 см. По старите критерии тя не подлежи на органно съхраняване (запазване на гърдата), вследствие химиотерапията туморът спада под 3 см и става подходящ за лечение. Или пък жена с не толкова голям тумор, но с разсейки. Правиш химиотерапия и те намаляват или изчезват и съхраняването на гърдата става възможно. Дори при висок стадий на заболяването.Затова правим биопсии, с които доказваме туморите предварително в тяхната пълна характеристика. Това ни помага да преценим нужно ли е предоперативно лечение.Как се процедира, когато оперативното лечение е неизбежно?При нас се практикува един нов метод т. нар. 2 в 1, при тумор в начален стадий – хирургично и лъчетерапевтично лечение по време на операцията. След като отстраним тумора, се слага една сондичка, през която се осъществява лъчетерапията – дозата лъчение е намалена наполовина, но тъй като прониква по-дълбоко в тъканите се облъчват само най-опасните от рецидив зони. Облъчването е само по време на операцията, физик и лъчетерапевт изчисляват дозата лъчение за пациентката. Този метод изисква сложна организация, участват 6-7 специалисти. Някои от тях са в залата, други ни чакат. Но усилието си струва. Имаме извадка от 13-14 успешно оперирани жени, които следим вече две години и нямат данни за рецидиви.Всяка жена с това заболяване ли е подходяща за този метод на лечение?Засега се използва само при строги показания - жените трябва да са в първи стадий на заболяването, с добра прогностична характеристика, над 50-годишна възраст. Методът е добър, но има какво да се помисли по отношение на финансирането, защото сега се налага пациентите да си купуват консуматива, а иначе се спестява още една клинична пътека и месец и половина ходене на следоперативна лъчетерапия. Намаляват и последващите усложнения на лъчетерапията. Методът е много прогресивен, но трябва да се насърчава прилагането му и да се използва по-често.Какво струва на пациентките?Консумативът е около 1200 лв. В нашата клиника имахме проект, по който поемахме част от сумата и жените доплащаха около 500 лв., но тази възможност вече се изчерпва.За мен е напълно обективно държавата да отпусне пари за това лечение, защото, ако не се лъжа, една пътека за следоперативна лъчетерапия струва от порядъка на 1200-1500 лв. Реално, ако държавата поеме този консуматив, тя ще спести от лъчетерапия.От всички пациенти, които минават при нас, около 10-15% са подходящи за нея.Да разбирам ли, от всичко казано, че отстраняването на цялата гърда е вече отживелица?В нашата клиника успяваме да съхраним органа в около 80% от случаите. Това е много важно за жените.Реконструирате ли гърдите?Използваме няколко типа на реконструиране. В случаите, когато се налага отстраняване, едновременно с него се монтира постоянен имплант. Поставя се под мускула, защото нещо трябва да го държи. Когато не сме сигурни дали няма да се прилага лъчетерапия занапред, има едни специфични импланти, които съдържат по-малко силикон и има възможност да се дораздуят след приключване на лъчетерапията.Касата поема ли реконструирането на гърдата?За съжаление, Касата у нас не плаща за реконструкция. Добрите импланти са от порядъка на 900-1000 лв., а специалните, които се раздуват допълнително – към 1300 лв.Говорите за операции, при които стремежът е органът максимално да се съхрани. Какъв е възстановителният период?Зависи от тежестта на операцията. Някои пациентки ги изписваме на втория ден – тези с интраоперативната лъчетерапия. Пълният възстановителен период е 10 дни или две седмици. Тези, които са с по-сериозна хирургия, могат да останат 2-3 дена повече в клиниката, но пълното им възстановяване е до две-три седмици.При отстраняване на гърдата и слагане на имплант престоят при нас е 5-6 дена, а възстановяването е до месец.", "date": "2019.10.10", "title": "Хирургът доц. д-р Маслянков: В 80% от случаите на рак на млечната жлеза успяваме да съхраним гърдата"}
