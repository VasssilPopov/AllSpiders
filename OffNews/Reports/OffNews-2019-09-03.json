{"url": "https://offnews.bg/medii/ek-ne-e-iskala-demontirane-na-mikrofonite-za-zhurnalisti-v-ms-no-ne-e-710560.html", "text": "„Новоизбраният председател на Европейската комисия Урсула фон дер Лайен никога не би поискала отстраняването на техническото оборудване на журналисти”, заяви главният говорител на Комисията Мина Андреева в отговор на въпрос на Асоциацията на европейските журналисти в България.Запитването е отправено по повод демонтирането на микрофоните в залата за пресконференции на Министерския съвет за тъй наречената пресконференция на премиера Бойко Борисов и Фон дер Лайен. На практика след срещата им на 29 август имаше само изявления, а възможността на журналистите да питат бе отнета. Отстраняването на микрофоните предизвика недоволството на журналистическата гилдия и легитимни притеснения, че правото им да изпълняват професионалното си задължение да задават въпроси е било умишлено ограничено, напомня АЕЖ.В отговора си до асоциацията Андреева пояснява, че \"срещата с журналисти у нас е преминала в същия формат, както и предишните визити на все още невстъпилия в длъжност председател на ЕК във Франция, Италия и Испания, а именно кратки изявления без въпроси и отговори\". От ЕК обясняват това с ограниченото време по време на визитите и факта, че все още няма официално взети решения относно състава на новата Комисия\".\"Когато избраният председател финализира екипа си, тя ще го представи при пълна прозрачност в залата за медии на Комисията и ще отдели времето на всички въпроси, които журналистите имат”, посочва говорителят на ЕК и добавя, че Фон дер Лайен „твърдо застава зад свободата на медиите и правото на журналистите да упражняват правото си на свободно изразяване”.От пресслужбата на Министерския съвет заявиха в петък, че форматът на изявленията е съгласуван между екипите на премиера и на новоизбрания председател на ЕК, като българската страна се е съобразила „изцяло с предложението на своите гости – преди началото на срещата в Министерския съвет да се проведат изявленията, без въпроси от медиите”.„При провеждането на брифинги и пресконференции микрофоните в Гранитна зала за представителите на медиите са налични. Когато се предвиждат само изявления и официалните лица настояват изрично да няма въпроси, микрофоните се демонтират, защото не могат да бъдат изключени заради смущения в останалата част на озвучителната система“, се посочва още в прессъобщението.Говорителят на Урсула фон дер Лайен Йенс Флосдорф заяви обаче пред \"Дневник\", че в другите държави, които тя е посетила досега, не е приложена подобна мярка. Комисията поиска единствено „същия формат, както в другите столици, може би имаше недоразумение в този момент. От моя професионална гледна точка в подобна ситуация винаги е добре медиите да опитват да задават въпроси и е решение на политиците дали искат да отговарят, или не“, казва той.България е на дъното на всички европейски страни по отношение на свободата на медиите, като проблемите на българската медийна среда дори бяха посочени в последния доклад на ЕК в рамките на Механизма за сътрудничество и проверка, наблюдаващ напредъка на страната в борбата с корупцията и реформите в съдебната система.", "date": "2019.09.03", "title": "ЕК не е искала демонтиране на микрофоните за журналисти в МС, но не е искала и журналистически въпроси към Фон дер Лайен"}
{"url": "https://offnews.bg/politika/dashteriata-na-tcvetan-vasilev-napisa-za-euobserver-kritichna-statia-z-710546.html", "text": "Дъщерята на управлявалия фалиралата КТБ банкер Цветан Василев - Радосвета написа критичен журналистически материал по повод  То се случи миналия четвъртък по време на посещението на новия председател на Европейската комисия Урсула фон дер Лайен. След разговора ѝ с премиера Бойко Борисов на 29 август имаше изявления от двамата пред журналисти в залата за пресконференции, но микрофоните бяха демонтирани от стойките им и репортерите бяха принудени безмълвно да слушат ласкавите слова на двете страни, без да имат възможност да подложат на съмнение представената паралелна реалност чрез въпросите си.Посещението на Фон дер Лайен ще бъде запомнено с нейната неоснователна похвала за правителството на Борисов и фактът, че за пръв път в България на журналистите не бе позволено да задават въпроси на пресконференция с лидер на Европейския съюз - пише Радосвета Василева в .Беше съобщено, че микрофоните за журналистите са били прибрани с одобрението на Фон дер Лайен, отбелязва тя.Някой може с основание да заподозре, че съветниците на Фон дер Лайен са се опитали старателно да открият положително развитие в България, за което тя да направи комплимент на домакините си. Нестабилното състояние на върховенството на закона в България е деликатен въпрос и да заложи на българската икономика може би е изглеждало безопасно, коментира Василева.На пресконференцията след срещата с Борисов новоизбраният председател на Европейската комисия заяви, че когато погледне към България, вижда просперираща страна. Фон дер Лайен беше много впечатлена, че в България се правят значителни инвестиции в училищата и университетите и че учителските заплати са високи. Тя изрази и задоволството си от най-големия ръст досега на Брутния вътрешен продукт.Но твърденията на Фон дер Лайен заслужават проверка, пише Василева и изрежда: България има най-малкия БВП на глава от населението в ЕС, най-ниската ставка за труд, най-ниските средни възнаграждения в ЕС; според Световната банка 22% от българите живеят под прага на бедността; след последното увеличение средната заплата на българския учител след удръжките е 500 евро месечно, а четиричленно семейство се нуждае от 1224 евро месечно, за да покрива основните си разходи; в скорошни изследвания българските ученици се представят значително под средното ниво във всички категории - природни науки, математика, четене - спрямо останалите страни в ОИСР; разходите на българското правителство за проучвания и развитие са сред най-ниските в ЕС според Евростат; няма български университет в Европейската университетска мрежа.Василева нарича твърденията за растеж на БВП \"мит\" и отбелязва, че той може да изглежда впечатляващо, ако числата са извадени от контекста. От 2007 г. досега чуждите инвестиции са намалели 10 пъти в абсолютни стойности (по данни на БСК), а по-голямата част от растежа може да бъде отдадена на парите, идващи от фондовете на ЕС.ЕС финансира автокрация, предупреждава Василева. Еврофондовете се вливат в икономиката само на хартия, а на практика те се насочват към частни джобове, допълва тя и насочва читателите към разследвания на \"Биволъ\" за доказателства за злоупотреби със средства.Според дъщерята на банкера твърденията на Фон дер Лайен за икономиката ни са разгневили много българи, защото \"те не отразяват реалността\".Тя отбелязва и друго - няма как да остане незабелязан фактът, че в изявлението си премиерът Бойко Борисов си позволи да говори на \"ти\" на председателя на Европейската комисия. Дъщерята на Цветан Василев напомня, че българският език е консервативен и че в него има подходящи форми за изразяването на уважение. Задължително е например да се говори на \"вие\".Озадачаващото фамилиарничене може да породи въпроса кой всъщност е бил човекът с повечето власт на тази среща. Със съгласието си с Борисов да не се позволи на журналистите да задават въпроси Фон дер Лайен несъзнателно допринася за задушаването на медиите в България - пише Василева.Тя припомня незавидната 111-а позиция на българските медии в световния индекс за свободата на медиите на \"Репортери без граници\". Тук страната ни е изпреварена от Кувейт и Ангола.През лятото Фон дер Лайен подчерта, че \"никой не е съвършен\" що се отнася до върховенството на закона - напомня също Василева и отбелязва, че новата председателка на ЕК очевидно се чувства комфортно да получава подкрепата на доказано корумпирани страни, каквато е България.Радосвета Василева заключава, че дори и да е лесно да отнемеш микрофона от журналист, особено в България, много въпроси към новия председател на ЕК остават открити и в крайна сметка ще застигнат госпожа Фон дер Лайен. Сред тях Василева откроява следните: каква е цената на върховенството на закона в ЕС; как екипът ѝ събира информация за страните; доколко тя цени прозрачността; безпокои ли се от злоупотребата с европейски фондове; \"просперитет\" ли е новият синоним на \"бедност\" за ЕС?", "date": "2019.09.03", "title": "Дъщерята на Цветан Василев написа за EUobserver критична статия за посещението на Урсула фон дер Лайен в България"}
{"url": "https://offnews.bg/futbol/levski-prodalzhava-s-remontite-na-gerena-710558.html", "text": "Левски продължава ремонтите по терена около стадион \"Георги Аспарухов\". Това съобщиха в сайта на \"сините\", които публикуваха и видео.В момента текат усилени работи по второто тренировъчно игрище (откъм бул. \"Владимир Вазов\"), на което се подменя изцяло тревното покритие.В същото време от клуба съобщават, че грубите ремонти по два от терените за ДЮШ са приключили и в момента се извършват довършителни дейности, а скоро започва и реновирането на съблекалните за децата.\"Като част от цялостното подобряване и модернизиране на инфраструктурата около и на стадион \"Виваком Арена - Георги Аспарухов\", клубът предприе мащабен ремонт на терен 2 на \"Герена\".\"Игрището е основното поле за провеждането на тренировките на първия отбор, както и терен за двубоите на юношеските формации на \"синята\" академия от елитните групи.\"По време на ремонтните дейности ще бъде изцяло подменено тревното покритие, така че да отговаря на всички съвременни изисквания, а в същото време ще бъде подобрена и инфраструктурата на съоръжението.\"Редом с това клубът продължава да подобрява условията за работа и тренировки в детско-юношеската школа. В момента текат довършителни дейности по два терена за Футбол 5 и Футбол 9 и ще бъде стартиран мащабен ремонт на съблекалните за нуждите на децата от ДЮШ\", съобщават от клуба.", "date": "2019.09.03", "title": "Левски продължава с ремонтите на Герена"}
{"url": "https://offnews.bg/politika/maia-manolova-promianata-zapochva-ot-sofia-snimki-i-video-710563.html", "text": "Промяната започва от София. Това заяви Мая Манолова пред журналисти пред парламента минути след като подаде оставката си като омбудсман.Точно в 15:30 днес, както бе обявила предварително, тя пристигна пред Народното събрание. В 15:40 ч оставката вече бе внесена в деловодството.Не съм свикнала да стоя със сведена глава, каза тя и подчерта, че дейността на омбудсмана повече от година е била блокирана от институциите.\"Ако сте в ситуация, в която някой не помага на хората, само защото сте известна и одобрявана, няма да се чувствате комфортно. Така е и с мен\", добави тя.Години наред бях пощенска кутия за мъката на хората. Не успях да помогна на всеки и няма да е честно да изоставя нуждаещите се, заяви още тя.\"Не съм свикнала да се поддавам на натиск. Не искам да се правя на герой. Това, което искам да направя, е да си отвоюваме столицата на България обратно\", каза тя по повод опити - по думите ѝ - за дискредитиране на семейството и близките ѝ.Промените винаги са тръгвали от София. И сега ще е така, каза Манолова.Ще бъда граждански кандидат. Кой ще влезе в инициативния ми комитет, ще научите утре в 10 ч в Зала 10 на НДК. Ще приема подкрепата на всички граждани на София. София не е лява или дясна. Ще приема подкрепата на всеки един гражданин, отговори Манолова на въпрос на репортерите.", "date": "2019.09.03", "title": "Мая Манолова: Промяната започва от София (снимки и видео)"}
{"url": "https://offnews.bg/zdrave/meditcinski-kongres-sabira-v-stolitcata-lekarskia-elit-na-evropa-710564.html", "text": "От 5 до 8 септември в София ще се проведе Десетият юбилеен международен медицински конгрес. На форума ще се обсъждат приоритетните за Европа теми в областта на здравеопазването, като стареене на населението, бъбречни и сърдечни трансплантации, репродуктивно здраве, ортопедия и травматология и други.В дневният ред на конгреса е интегрирана платформа за дискусии по проблемите на здравеопазването в страните от Югоизточна Европа на тема „Предизвикателства в здравеопазването през XXI век. Ценности и принципи“, в която ще участват президентът на Световната медицинска асоциация – проф. Леонид Айделман и министърът на здравеопазването Кирил Ананиев.Предстоящият юбилеен десети конгрес е сред най-големите форуми за здраве в Европа, който събира в София лекарски елит от над 20 страни – ректори на престижни университети от Русия, Словения, Северна Македония, представители на академичната и научна общност, световно известни специалисти по трансплантации, членове на световни и европейски медицински асоциации, съсловни организации, директори на лечебни заведения, здравни мениджъри и др.По време на форума ще бъде връчен традиционният годишен приз „Заслужил лекар на Югоизточна Европа” за изключителен принос към медицинската наука и практика.", "date": "2019.09.03", "title": "Медицински конгрес събира в столицата лекарския елит на Европа"}
{"url": "https://offnews.bg/zdrave/virusat-ebola-preseche-granitcata-na-kongo-710561.html", "text": "Вирусът Ебола пресече границата на Конго, регистриран е случай на заболяването в Уганда, се съобщава в сайта на СЗО.Световната здравна организация констатира мигриране на вируса в Уганда, където има данни за заразяване сред децата. Цитира се случай с 9-годишно момиче, което е преминало в страната от съседно Конго. Майката на детето е потвърдила, че е болно, но признала, че това е единственият му шанс да бъде спасено.Първоначално лекарите в Уганда са отказали да приемат момичето и майка му, но заради крайно тежкото състояние на детето все пак са го приели и изолирали в отделна стая.Според някои местни медии, цитирани от пресслужбата на ООН, детето не е оцеляло.Властите в страната вземат спешни мерки срещу разпространяването на болестта. В Уганда вече има два смъртни случаи на хора, дошли от съседно Конго.Във връзка с разпространението на вируса, СЗО публикува изявление на генералния директор на организацията Тедрос Аданом Гебрейесус, който е посетил страната, заедно с генералния секретар на ООН Антонио Гутиереш.Двамата са констатирали, че здравните услуги са недостъпни за голяма част от населението, а съществуващите са некачествени и не отговарят на потребностите на му. Това създава предпоставки за разпространяване на болестта и измирането на хора.„Планираното за 23 септември заседание на Генералната асамблея на ООН по въпросите на обхвата на населението със здравни услуги дава на световните лидери историческата възможност да се погрижат никой да не бъде лишен от здравеопазване, само защото няма достъп до него или не е в състояние да плати.“, заявява директорът на СЗО.„По време на форума държавите ще подпишат декларация за укрепване на системата за първична медико-санитарна помощ като фундамент на световното здравеопазване“, допълва той.", "date": "2019.09.03", "title": "Вирусът Ебола пресече границата на Конго"}
{"url": "https://offnews.bg/politika/eto-motivite-na-maia-manolova-da-podade-ostavka-palen-spisak-710566.html", "text": "Мая Манолова, която утре ще бъде официално издигната за независим кандидат-кмет на София,  публикува дълъг списък с причини за решението си да подаде оставка от поста на национален омбудсман.Според тях управляващите системно са неглижирали работата на институцията и умишлено са спирали внесени законодателни предложения. Втората група мотиви е свързана с липсата на политическа воля за отстраняване дефицитите на справедливост. Освен това според Манолова Столичният общински съвет е загърбил проблемите на столичани, отказвайки да реформира софийската Топлофикация. Споменати са също и нереализираните и дълго отлагани реформи в съда и прокуратурата. Манолова е недоволна и от нереализираното електронно и машинно гласуване, както и с несъобразяването от страна на властта с протестите за достойно заплащане на медицинските работници, срещу лошата пътна инфраструктура, несправедливите обезщетения при отчуждаване, презастрояването и унищожаването на природата.Ето и списъка на всички мотиви за оставката на Мая Манолова като омбудсман:1. Системно неглижиране работата на институцията на омбудсмана от органа на законодателната власт, чрез умишлено забавяне или спиране на внесените от омбудсмана и граждани законодателни предложения – Законопроект за изменение и допълнение на Гражданския процесуален кодекс за ограничаване на свръхпривилегиите на банки, монополи и за защита от неравноправни клаузи (внесен на 27.02.2019 г.); препоръка за намаляване на законната лихва в размер на 10 (процентни) пункта над основния лихвен процент, която несправедливо натоварва гражданите; предложение за изменение и допълнение на Кодекса на труда за отмяна на разпоредбата на чл. 245, ал. 1 (внесено на 22.01.2018 г.), предоставяща законова възможност работодателят, при добросъвестно изпълнение на задълженията от страна на работника, да изплаща само 60 % от възнаграждението му; внесен Законопроект за несъстоятелността на физическите лица, за който настояваме повече от година; препоръка за промени в Закона за управление на отпадъците (изпратена на 15.07.2016 г.), които да гарантират, че средствата, събирани от екотакси, ще се използват за опазване на околната среда, а не за частни икономически интереси; препоръка за промяна в Закона за енергетиката (изпратена на 19.03.2018 г.), с която да се даде възможност на гражданите да обжалват решенията на КЕВР за повишаване на цените на водата, тока и парното; становище срещу Законопроекта за бюджета на Националната здравноосигурителна каса (изпратено на 29.10.2018 г.) за отпадане на лимитите в болничната и доболничната помощ.2. Липса на политическа воля в Парламента и институциите за изменения в законодателството и нормативната база, с цел удовлетворяване исканията на гражданите за отстраняване дефицитите на справедливост. По редица такива случаи съм внесла законодателни предложения (включително изброените в т. 1) и предложения за изменения в нормативната уредба – например за отпадане на таксите в детските градини; против увеличаването на размера на таксите при регистрацията на автомобил; против разпределянето на разход „общо потребление“ в сметките за вода; честна за гражданите методика за определяне на такса „сградна инсталация“; справедливи за хората цени на водата, тока и парното; методика за справедливо определяне на такса „битови отпадъци“ на принципа „замърсителят плаща“; изтичането на данните от НАП на 5 млн. българи и хиляди фирми, останал безнаказан; ощетяването на хиляди граждани заради фалита на застрахователно дружество „Олимпик”. Така от над 5100 препоръки на омбудсмана са изпълнени едва половината.3. Загърбване от общинските съветници в Столичния общински съвет на проблемите на столичани. Такъв е случаят с отказа от реформа на „Топлофикация София“ ЕАД - дружество, ощетяващо хиляди столичани ежегодно; липса на реални и активни действия за подобряване качеството на въздуха и информираност на гражданите по проблема, в резултат от което България е в наказателна процедура по искане на Европейската комисия; необосновано покачване на цената на билета на градския транспорт; липса на решения на проблема с недостига на паркоместа; недостатъчният брой общински жилища; бездействието срещу недоволството на гражданите от презастрояването на столицата и други.4. Отказ от заявени и обещани на обществото реформи в ключови сектори, в това число и в съда и прокуратурата, който води до несправедливост и безнаказано потъпкване на върховенството на правото от определени институции спрямо гражданите. За 4 години са постъпили 5 858 бр. жалби за нарушени права и свободи на хората, 4584 бр. жалби за право на собственост, 3318 бр. жалби в изпълнителното производство.5. Отстъпление от вече завоювани граждански права и демократични практики в изборния процес чрез пренебрегване волята на хората, изразена на референдуми. Такива случаи са ограничаване на възможностите за гласуване на българи зад граница, отмяната на машинното и електронното гласуване, въпреки поетите от партиите обещания. В тази връзка предложенията на омбудсмана за промени в Изборния кодекс са отхвърлени, а препоръките до ЦИК и отговорните институции за машинното и електронното гласуване – игнорирани.6. Неглижиране от страна на отговорните институции на справедливите искания на професионални и други общности - протестът на медицинските специалисти за достойно заплащане и условия на труд; протестите на гражданите срещу презастрояването и унищожаването на зелени площи и пясъчни дюни; недоволството срещу лошата пътна инфраструктура (трагедията в Своге е показателна); исканията на хората за качествени услуги, питейна вода и чист въздух; неадекватните реакции на отговорните институции по проблема с чумата по животните; липса на справедливо обезщетяване на собствениците на отчуждени имоти и други. Възразявайки срещу изброените по-горе практики, с ясното съзнание, че те вредят на доверието на гражданите в институциите, противоречат на разбирането ми за служба на обществото и нарушават правата и свободите на моите сънародници, считам за обективно невъзможно да продължа да изпълнявам ефективно правомощията си на омбудсман.Изказвам благодарността си към тези народни представители от различните парламентарни групи, които работеха в името на гражданския, а не на партийния си интерес.Ще продължа да полагам усилия в обществена полза и за защита интересите на гражданите.Настоящите мотиви прилагам към оставката си с копие на отчета за дейността на омбудсмана за периода от 20.10.2015 г. до настоящия момент.", "date": "2019.09.03", "title": "Ето мотивите на Мая Манолова да подаде оставка (Пълен списък)"}
{"url": "https://offnews.bg/obshtestvo/mvnr-po-povod-izlozhba-za-9-septemvri-chervenata-armia-ne-e-osvobodit-710559.html", "text": "Министерството на външните работи излезе с остра позиция по повод организираната от руското посолство „Изложба 75 години от освобождението на Източна Европа от нацизма“, която ще се открие на 9 септември.От външно министерство посочват, че от гледна точка на международното право фактите са ясни: деветосептемврийският преврат е пряка последица от обявяването на война на България от страна на СССР на 5 септември 1944 г. и последвалото навлизане на съветски войски на територията на неутрална спрямо СССР България.Посочва се и че СССР обявява война на България, когато на власт току-що е дошло ново демократично правителство, обявило се за прекратяване на връзките с нацистка Германия и потвърдило позицията на неутралитет на Царство България спрямо Русия. А също и че страната ни е временно окупирана от СССР.Дългосрочните последици за България са същите, каквито и за останалите страни от Източна Европа, попаднали в съветската зона на влияние - 45 години управление на тоталитарен режим, опиращ се на болшевишко-ленинския вариант на комунистическата идеология, завършва позицията на МнВР.Ето и пълния текст на становището:По повод организираното от Посолството на Руската федерация събитие на 9 септември „Изложба 75 години от освобождението на Източна Европа от нацизма“, МВнР заявява следното:„Без да отричаме приноса на СССР за разгрома на нацизма в Европа, не трябва да си затваряме очите, че щиковете на Съветската армия донесоха на народите в централна и източна Европа половин век репресии, заглушаване на гражданската съвест, деформирано икономическо развитие и откъснатост от динамиката на процесите в развитите европейски държави. МВнР няма никакво отношение към тази проява и съветваме руското посолство да не заема позиция в подкрепа на съмнителна историческа теза (\"освобождение\"), която привилегирова само някои политически среди в България, тъй като е намеса във вътрешнополитическия дебат в страната ни.9-ти септември и неговите последици трябва да останат достояние на историците и историческата наука, за да получат пълна и точна оценка за влиянието върху развитието на България през 20-ти век.От гледна точка на международното право фактите са ясни: деветосептемврийският преврат е пряка последица от обявяването на война на България от страна на СССР на 5 септември 1944 г. и последвалото навлизане на съветски войски на територията на неутрална спрямо СССР България.СССР обявява война на България, когато на власт току-що е дошло ново демократично правителство, обявило се за прекратяване на връзките с нацистка Германия и потвърдило позицията на неутралитет на Царство България спрямо Русия. Следва временна окупация на България от СССР и Съюзниците, която формално се администрира от представители на коалицията, но де факто се упражнява изключително чрез съветското военно присъствие.Дългосрочните последици за България са същите, каквито и за останалите страни от Източна Европа, попаднали в съветската зона на влияние - 45 години управление на тоталитарен режим, опиращ се на болшевишко-ленинския вариант на комунистическата идеология.“", "date": "2019.09.03", "title": "МВнР по повод изложба за 9 септември: Червената армия не е освободител, донесе репресии в Източна Европа"}
{"url": "https://offnews.bg/zdrave/zdravnoto-ministerstvo-i-lichnite-lekari-se-razbraha-za-imunizatciite-710565.html", "text": "Министерството на здравеопазването и общопрактикуващите лекари са изгладили различията си по промените в имунизационния календар. Това казаха главният държавен здравен инспектор доц. Ангел Кунчев и председателят на съсловната организация на НСОПЛБ доц. Любомир Киров пред БНР.По-рано от Националното сдружение на общопрактикуващите лекари се обявиха против предложението да отпадне на една от ваксините за пневмококи и да се промени режима на извършване на проба Манту, тъй като според тях бяха нужни доказателства, че това няма да изложи на риск здравето на децата.„Вчера имахме среща с доц. Кунчев и в продължение на доста часове обсъждахме и тази, и други теми, свързани с ваксинопрофиктиката. Наистина в Министерството на здравеопазването имат материали, които са публикувани в европейски страни, със статистика, изследвания, резултати, които показват, че има резон да се редуцират някои ваксини. Тази промяна ще бъде въведена“, каза доц. Киров.„За 10 години заболеваемостта от туберкулоза спадна два пъти – от 39 на 18 на 100 000 души. А във възрастта, в която правим пробите за евентуалната имунизация, тя е още по-ниска. На практика за миналата година от 0 до 18 години имаме 80 случая на туберкулоза. Заради тях да правим проба на 70-80 000 деца, не е много оправдано. Още повече, че ако някой общопрактикуващ лекар или специалист има съмнение, има право да направи тази проба под формата на диагностична процедура, а не като част от календара“, уточни доц. Кунчев.„Ние не сме имали конфликт, просто изказахме някои притеснения. Но има един проблем, който притеснява родителите и моите колеги за документите, които се изискват в училищата и детските градини“, каза още доц. Киров и уточни, че става дума за вписване в документите на партидния номер на сложената ваксина. „Това не е нужно на училищните власти, а същевременно много ще затрудни лекарите. Затова се надявам това изискване да отпадне“, каза и доц. Кунчев.Главният държавен здравен инспектор допълни още, че всички ваксини и лекарства имат такива. „Хубавото е, че те са все по-тесни, все по-малко, тъй като препаратите стават все по-пречистени и безвредни. Подложени са на изключително строг контрол преди да бъдат пуснати в употреба“, каза доц. Кунчев.По-рано днес, от писмо на директора на столичната РЗИ, стана известно, че няма да бъдат наказвани общопрактикуващи лекари, които не са нанесли партидните номера на поставени ваксини, тъй като софтуерът, с който работят, не позволява да се направи това. Писмото е в отговор на запитване от Националния комитет за качествена и иновативна образователна система, във връзка с имунизационния статус на децата и учениците за новата учебна година.", "date": "2019.09.03", "title": "Здравното министерство и личните лекари се разбраха за имунизациите"}
{"url": "https://offnews.bg/bojni/habib-nurmagomedov-namekna-za-kraj-na-karierata-710541.html", "text": "Шампионът в лека категория на смесените бойни изкуства Хабиб Нурмагомедов е смятан за един от най-добрите бойци, но според него това не означава, че състезателната му кариера ще продължи вечно.\"Не съм млад боец. От няколко години съм шампион, вече защитих титлата си. Сега ще направя втора защита. Разбира се, не ми остават много битки, защото не искам да се бия на 40.Моят план не е такъв. Ще видим. Преди да взема решение, ще говоря с баща си, с треньора си Хавиер (Мендес), братята си, с мениджърски си екип и всички хора около мен.Не мога да взема такова решение сам. Но в момента съм концентриран върху кариерата си, защото имам прекалено много огън в себе си\", каза Нурмагомедов.Руснакът ще защитава титлата си срещу Дъстин Порие в основното събитие на турнира UFC 242 в събота.", "date": "2019.09.03", "title": "Хабиб Нурмагомедов намекна за край на кариерата"}
{"url": "https://offnews.bg/leka-atletika/lalova-vze-titlata-v-pravetc-i-na-200-metra-s-lichen-rezultat-za-sezon-710570.html", "text": "Ивет Лалова спечели балканската титла r на 200 м на турнира в Правец. Българката записа прекрасен резултат – 22.45 сек, което е най-доброто ѝ постижение за сезона. Спринтьорката ни излиза на четвърто място в европейската ранглиста за сезона в дисциплината.„Много съм щастлива и доволна. Отдавна не бях бягала на родна земя. Направих добра подготовка за Доха, но там, ако искам да постигна нещо по-значимо, трябва да запиша доста по-добър резултат“, каза Лалова секунди след триумфа.За Лалова това е първа балканска титла на 200 м в кариерата й. Но това е седмото й злато от първенства на полуострова – четири от тях са на 100 м и две на 4х100 м. Вчера тя триумфира на 100 м с време от 11.23 сек.Малко по-рано през деня Митко Ценов донесе четвърти бронзов медал за българския тим от Балканиадата в Правец. Той стана трети на 3000 м стипълчейз. Националният ни рекордьор в дисциплината пресече финала с време от 8:54.97 мин.След него финишира и другият българин в състезанието – Йоло Николов, който пресече финиша за 9:00.17 мин. Шампионската позиция спечели Арас Кая (Тур) – 8:39.35 мин. Сребърният медал е за Босна и Херцеговина и техният представител Осман Юнузович – 8:47.47 мин.", "date": "2019.09.03", "title": "Лалова взе титлата в Правец и на 200 метра с личен резултат за сезона"}
{"url": "https://offnews.bg/politika/petima-deputati-ot-bsp-se-vkliuchvat-v-kmetskata-nadprevara-710567.html", "text": "На днешното си заседание Националният съвет на БСП утвърди 161 кандидатури за кметове на общини и райони. Сред кандидатите са юристи, инженери, лекари, учители, културни дейци.Петима народни представители се включват в кметската надпревара: Досегашни кметове на левицата отново получиха подкрепа за следващ мандат. Това са Ръководството на БСП потвърди и кандидатурата наСледващото заседание на Националния съвет, което ще продължи с утвърждаването на кандидат-кметове, ще e на 15 септември.", "date": "2019.09.03", "title": "Петима депутати от БСП се включват в кметската надпревара"}
{"url": "https://offnews.bg/politika/ananiev-i-aleksandar-tomov-v-dvizhenie-zaedno-za-promiana-registrir-710562.html", "text": "Коалиция „Движение ЗАЕДНО за промяна“ подаде документи за регистрация в Централната избирателна комисия днес за участие в местния вот. Коалицията включва партиите „Българска Социалдемокрация – Евролевица“, „Волт“, „Европейска сигурност и интеграция“ и „Родолюбие 2000″.Прозрачност, нужда от промяна и конкретни решения на проблемите по места ще са водещи приоритети на нашите кандидати за кметове и общински съветници, обявиха от ВОЛТ с лидер Настимир Ананиев на страницата си във фейсбук. Мрежата на Волт в цяла Европа ще е на разположение на нашите общински съветници и кметове за обмяна на добри практики и идеи. Нека се обединим за ускорено икономическо развитие, за компетентни и грамотни кандидати за местна власт и да изкореним корените на криминалния октопод ГЕРБ от българските общини и от селата, които все още не са ликвидирали напълно, заявяват от Българска социалдемокрация на Александър Томов. Коалицията се представлява от Димитър Митев – гл. секретар на ПП БСД – Евролевица. На евроизборите през май коалиция \"Движение Заедно\" с водач на листата Томов получи 3731 гласа (0.19%), а партия Волт - 3500 гласа (0,18%). ", "date": "2019.09.03", "title": "Ананиев и Александър Томов в Движение 'Заедно за промяна', регистрираха се в ЦИК"}
{"url": "https://offnews.bg/politika/ruskoto-posolstvo-otgovori-chervenata-armia-ima-reshavashta-rolia-za-710573.html", "text": "До известна степен сме учудени от това, че може да се правят каквито и да било официални заявления преди запознаване със самата експозиция, коментираха тази вечер от руското посолство в София по повод насрочената за 9 септември изложба на дипломатическата мисия под заглавие \"75 години от освобождението на Източна Европа от нацизма\".По-рано днес българското министерство на външните работи излезе с , в която се казва: \"Без да отричаме приноса на СССР за разгрома на нацизма в Европа, не трябва да си затваряме очите, че щиковете на Съветската армия донесоха на народите в Централна и Източна Европа половин век репресии, заглушаване на гражданската съвест, деформирано икономическо развитие и откъснатост от динамиката на процесите в развитите европейски държави. МВнР няма никакво отношение към тази проява и съветваме руското посолство да не заема позиция в подкрепа на съмнителна историческа теза (\"освобождение\"), която привилегирова само някои политически среди в България, тъй като е намеса във вътрешнополитическия дебат в страната ни.\"", "date": "2019.09.03", "title": "Руското посолство отговори: Червената армия има решаваща роля за избавлението от фашистката чума"}
{"url": "https://offnews.bg/politika/a-sega-pak-niamalo-smisal-da-vlizame-v-shengen-710572.html", "text": "\"В момента не знам дали дори е изгодно за България да влиза в Шенген. Ние ползваме всичката Шенгенска система. Но всеки ден връщаме на Гърция по над 100-150 мигранти. Към днешна дата, дори да съм опозиция, няма да приветствам влизане в Шенген за външна граница\"Това заяви премиерът Бойко Борисов на съвместна пресконференция с председателя на групата на Християнсоциалния съюз в Германския Бундестаг Александер Добриндт.Борисов е в Берлин по покана на Добриндт и участва като почетен гост на програмното заседание на Групата на ХСС.Александер Добриндт отбеляза, че се регистрира забележим напредък по отношение на две важни теми за България – Шенген и Еврозоната:„Не мога да дам времеви график, но следим темите с внимание и имаме позитивно отношение, отчитаме постигнатото от България в областта на финансите и на правовата държава“, добави председателят на групата на Християнсоциалния съюз.За немските инвеститори ще бъде добре България да влезе в чакалнята на Еврозоната, защото това гарантира още повече инвестиции, коментира българският министър-председател.В отговор на журналистически въпрос Александер Добриндт отбеляза, че \"разполагането на един голям автомобилен завод в България на германски производител е в дебати.\"\"Всички сме наясно, че става дума за икономически въпрос, това е стопанско решение, в което политиката не може да се меси. От друга страна сме наясно, че политиката поставя политическите рамки и нашата среща е в този контекст\", каза председателят на групата на ХСС, цитиран от българската правителствена пресслужба.", "date": "2019.09.03", "title": "А сега пък нямало смисъл да влизаме в Шенген..."}
{"url": "https://offnews.bg/politika/mvr-dans-i-prokuraturata-shte-proveriavat-koj-trovi-vazduha-na-pernik-710574.html", "text": "Ще предприемем комплексна проверка на всички индустриални обекти в Перник за установяване на източника на замърсяване на въздуха в града, обяви министърът на околната среда и водите Нено Димов на съвместен брифинг с кмета на община Перник Вяра Церовска.Той посочи, че ще потърсят съдействие от МВР, ДАНС, прокуратурата, Регионалната здравна инспекция (РЗИ), като ще участват и Регионалната инспекция по околната среда и водите (РИОСВ) и Басейнова дирекция.Димов призова гражданите на Перник също да се включат в проверките.Министърът на околната среда отбеляза, че \"многократно е сигнализиран от кмета и са извършвани множество проверки от РИОСВ - Перник.\"Само през последните 6 месеца са направени 16 проверки на ТЕЦ „Република“, като 6 от тях са планови, останалите - внезапни. Установени са няколко нарушения – едното от тях е за нерегламентирано изгаряне на дървесен чипс. Наложена е санкция от 35 хил. лв., но съдът я е намалил на 10 хил. лв. В края на 2018 г. също има констатирани нарушения за изгаряне на биомаса, което не е разрешено и е в нарушение на комплексното разрешително, за което има наложена санкция от 50 000 лв., но и тя се обжалва в съда. На сушилнята в ТЕЦ-а също има наложена принудителна административна мярка, като през последните 6 месеца не е установено тя да работи, съобщиха от пресцентъра на МОСВ.По време на срещата с кмета на Перник днес решихме заедно с общината да правим внезапни и максимално чести проверки при зареждането на ТЕЦ-а, за да видим какво точно ще се гори, защото на площадката при нашите проверки не е установено RDF-гориво през последните 5-6 месеца, но граждани и общината твърдят, че може би е имало такова, каза още Димов.Преди десетина дни той е изпратил писмо до Агенция „Митници“ и \"Гранична полиция\" за засилен контрол по границата за внос на RDF и други горива от отпадъци.„Ако има нерегламентирано превозване на отпадъци, то може да бъде установено от тях. Има горива отпадъци от т.нар. „зелен“ списък, които не подлежат на нотификация и които се превозват с декларация. Затова съм изпратил инструкция при съмнение да се викат представителите на съответната регионална екоинспекция, за да провери дали това, което се внася, отговаря на описаното в декларацията“, заяви Димов.Той е категоричен, че \"до момента за Перник няма разрешено внасяне на RDF отпадъци, нито разрешение за изгаряне.\"По повод инвестиционното намерение на ТЕЦ „Република“ за горене на отпадъци Димов коментира, \"че това, че има инвестиционно предложение, не означава, че процедурата е приключила и такова е дадено.\"Вчера изтече последният срок за становища и към момента има близо 500 възражения, изпратени в общината, и още 200 - в РИОСВ – Перник.„Ние сме изпратили до РЗИ искане за становище дали това е опасно за здравето на гражданите. Така че процедурата продължава. Крайният компетентен орган е директорът на РИОСВ, а самата процедура ще отнеме месеци и дори години“, каза министърът на околната среда.„В ТЕЦ-а влязохме, гледахме и в пещта за горене, обиколихме всичко, което беше възможно – вътрешноградската магистрала, до Сини вир, не открихме следи от горене на отпадъци“, твърди кметът Вяра Церовска.", "date": "2019.09.03", "title": "МВР, ДАНС и прокуратурата ще проверяват кой трови въздуха на Перник"}
{"url": "https://offnews.bg/futbol/distciplinarnata-komisia-nakaza-liupko-no-pozhali-zhivko-milanov-710569.html", "text": "Меко казано странно решение взе Дисциплинарната комисия към БФС след осмия кръг на първенството. Капитанът на Левски Живко Миланов стъпи с бутоните върху главата на футболиста на ЦССА Жанио Бикел, но не е наказан дори с мъмрене.За сметка на това наставникът на червените Люпко Петрович е глобен с 4000 лева за реакцията си по време и след мача.Той е наказан за един мач да не води отбора, което означава, че ще гледа следващия мач с Ботев Пловдив от трибуните. Специалистът е санкциониран на основание чл.34, ал.3 и във връзка с чл.33, ал.8 от ДП /2019-2020/ ДК.Всички решения на Дисциплинарната комисия на БФС:8-ми кръг ППЛС предупреждения - 39 състезателиСъс спиране от състезателни права ССП лв. Димитър Велковски Славия 1 500 Деян Лозев Арда 1 400 Иван Бандаловски Берое 1 300 Уесли Ната Валхоз Царско село 1 3008-ми кръг ППЛ С предупреждения - служебни лицаСъс забрана за изп.на функции ЗИФ лв. Любо Петрович ЦСКА-София 1 2000ПО ДОКЛАД За обидни и нецензурни скандирания, на основание чл.37, ал.1, т.26 от ДП /2019/2020/ - ДК наказва ПФК \"Славия\" гр. София с имуществена санкция в размер на 1000 лева. За нерегламентирано използване на димки, на основание чл.37, ал.1, т.22.2, б. А от ДП /2019/2020/ - ДК наказва ПФК \"Локомотив\" гр. Пловдив с имуществена санкция в размер на 300 лева. За хвърлени предмети опасни за здравето, на основание чл.37, ал.1, т.4, б. А, предложение 3 от ДП /2019-2020/ ДК наказва ПФК \"Локомотив\" гр. Пловдив с имуществена санкция в размер на 3000 лева.За обидни и нецензурни скандирания, на основание чл.37, ал.1, т.26 от ДП /2019/2020/ - ДК наказва ПФК \"Локомотив\" гр. Пловдив с имуществена санкция в размер на 1000 лева. За нерегламентирано използване на факли, на основание чл.37, ал.1, т.22.2, б. А от ДП /2019/2020/ - ДК наказваа ПФК \"Ботев\" гр. Пловдив с имуществена санкция в размер на 300 лева. За хвърлени факли на пистата, на основание чл.37, ал.1, т.4, б. А, предложение 1 от ДП /2019-2020/ ДК наказва ПФК \"Ботев\" гр. Пловдив с имуществена санкция в размер на 1000 лева. За нерегламентирано използване на бомбичка, на основание чл.37, ал.1, т.22.2, б. В от ДП /2019/2020/ - ДК наказваа ПФК \"Ботев\" гр. Пловдив с имуществена санкция в размер на 2000 лева.За хвърлени предмети, на основание чл.37, ал.1, т.4, б. А, предложение 1 от ДП /2019-2020/ ДК наказва ПФК \"Ботев\" гр. Пловдив с имуществена санкция в размер на 1000 лева. За обидни и нецензурни скандирания, на основание чл.37, ал.1, т.26 от ДП /2019/2020/ - ДК наказва ПФК \"Ботев\" гр. Пловдива с имуществена санкция в размер на 1000 лева. За навлизане на публика, на основание чл. 37, ал.1, т.1, б. Б, предложение 1 от ДП /2019-2020/ ДК наказва ПФК \"Ботев\" гр. Пловдив с имуществена санкция в размер на 1000 лева.За нерегламентирано използване на факли, на основание чл.37, ал.1, т.22.2, б. А от ДП /2019/2020/ - ДК наказва ФК \"Етър\" гр. Велико Търново с имуществена санкция в размер на 300 лева. За нерегламентирано използване на факли, на основание чл.37, ал.1, т.22.2, б. А от ДП /2019/2020/ - ДК наказваа ПФК \"Берое\" гр. Стара Загора с имуществена санкция в размер на 300 лева. За нерегламентирано използване на бомбички, на основание чл.37, ал.1, т.22.2, б. В от ДП /2019/2020/ - ДК наказва ПФК \"ЦСКА-София\" гр. София с имуществена санкция в размер на 2000 лева. За хвърлени предмети, на основание чл.37, ал.1, т.4, б. А, предложение 1 от ДП /2019-2020/ ДК наказва ПФК \"ЦСКА-София\" гр. София с имуществена санкция в размер на 1000 лева. За обидни и нецензурни скандирания, на основание чл.37, ал.1, т.26 от ДП /2019/2020/ - ДК наказва ПФК \"ЦСКА-София\" гр. София с имуществена санкция в размер на 1000 лева.По доклад на делегата и Комисия \"Етика и феърплей\", за продължаване на изпълнение на функции от името на отбора след получен червен картон, на основание чл.34, ал.3 и във връзка с чл.33, ал.8 от ДП /2019-2020/ ДК наказва Любо Петрович - ст. треньор на ПФК ЦСКА-София гр. София с глоба в размер на 2000 лева. За нерегламентирано използване на факли, на основание чл.37, ал.1, т.22.2, б. А от ДП /2019/2020/ - ДК наказваа ПФК \"Левски\" гр. София с имуществена санкция в размер на 300 лева.За нерегламентирано използване на бомбичка, на основание чл.37, ал.1, т.22.2, б. В от ДП /2019/2020/ - ДК наказваа ПФК \"Левски\" гр. София с имуществена санкция в размер на 2000 лева. За хвърлени предмети, на основание чл.37, ал.1, т.4, б. А, предложение 1 от ДП /2019-2020/ ДК наказва ПФК \"Левски\" гр. София с имуществена санкция в размер на 500 лева. За обидни и нецензурни скандирания, на основание чл.37, ал.1, т.26 от ДП /2019/2020/ - ДК наказва ПФК \"Левски\" гр. София с имуществена санкция в размер на 1000 лева.ДК задължава ПФК Левски София да възстанови щетите на Нац. стадион \"Васил Левски\" гр. София съгласно чл.38, ал.1. За обидни и нецензурни скандирания, на основание чл.37, ал.1, т.26 от ДП /2019/2020/ - ДК наказва ПОФК \"Ботев\" гр. Враца с имуществена санкция в размер на 1000 лева.7-ми кръг ВПЛС предупреждения - 33 асъстезателиСъс спиране от състезателни права ССП лв. Мирослав Начев ФК Черноморец Балчик 1 100 Христо Лемперов ОФК Поморие 1 3757-ми кръг ВПЛС предупреждения - 1 служебни лицаПО ДОКЛАД За нерегламентирано използване на димки, на основание чл.37, ал.1, т.22.2, б. А от ДП /2019/2020/ - ДК наказва ОФК \"Локомотив\" гр. Горна Оряховица с имуществена санкция в размер на 75 лева.U - 17 2-ри кръгС предупреждения - - служебни лицаСъс забрана за изп.на функции ЗИФ лв. Георги Димитров Онов ПФК Ботев Пловдив 1 125", "date": "2019.09.03", "title": "Дисциплинарната комисия наказа Люпко, но пожали Живко Миланов"}
{"url": "https://offnews.bg/zdrave/niama-da-nakazvat-lichnite-lekari-za-vpisani-imunizatcii-bez-dozi-i-se-710529.html", "text": "Служителите на Столична РЗИ ще приемат за редовно попълнена лична здравно-профилактична карта (ЛЗПК), без дози и серийни номера на вписаните имунизации, като отсъствието на такава информация няма да води до административни санкции или по нататъшни последствия, се казва в писмо от директора на СРЗИ.Решението е в отговор на запитване от Националния комитет за качествена и иновативна образователна система и подадената от личните лекари информация. От комитета изразиха безпокойство, че условието ще затрудни приема на децата в детските градини и училища заради невъзможността да предоставят здравни карти, отговарящи на изискванията, и ще създаде конфликти между родители и лекари.Съгласно разпоредбите на Наредба №15 за имунизациите в Република България, поставените ваксини се вписват в имунизационните журнали с дози, серийни номера и дата на поставяне, с цел проследяване на партидите при евентуално възникнала нежелана реакция от ваксинацията, се казва още в писмото.Според сигнали подадени от общопрактикуващите лекари софтуерните програми, с които работят, не съдържат пълната информация. В електронните бази данни са вписани дата на имунизация и вид ваксина, което затруднява изпълнението на това изискване.От СРЗИ напомнят, че информацията за проведена по вид и време ваксина е от основно значение за бързи и адекватни противоепидемични мерки при възникнали заразни заболявани и взривове от ваксинопредотвратими инфекции.Подаването на точна информация за имунизационния статус на деца и ученици е нормативно регламентирано с Наредба № 3/27.04.2000 г. за здравните кабинети в детските заведения и училища.", "date": "2019.09.03", "title": "Няма да наказват личните лекари за вписани имунизации без дози и серийни номера на ваксините"}
{"url": "https://offnews.bg/koloezdene/roglich-specheli-chasovnika-i-oglavi-klasiraneto-na-vueltata-710571.html", "text": "Състезаващият се за отбора на \"Jumbo-Visma\" Примож Роглич спечели индивидуалното бягане по часовник, което бе десети етап от тазгодишното издание на колоездачната обиколка на Испания.Словенецът измина 36.2-километровото разстояние от Журансон до Пау с време 47:00:05 минути. Така Роглич извоюва своята 32-ра етапна победа в кариерата си и облече за първи път от началото на надпреварата червената фланелка на лидер в класирането.Втори остана австралиецът Патрик Бевин от \"CCC Pro Team\", който изостана с 25 секунди, а трети на 27 секунди зад Роглич се нареди французинът Реми Каваня (Quick-Step).Роглич има изключително комфортен аванс от +1.52 мин. спрямо Алехандро Валверде от \"Movistar\". Добър часовник направи колумбиецът Мигел Ангел Лопес (Astana), който е трети в класирането с изоставане от +2.11 мин. спрямо Роглич.Наиро Кинтана. който в неделя облече червеното трико на лидер в генералното класиране, днес имаше страшно много проблеми заради горещото време и високата влажност и завърши с изоставане от повече от три минути спрямо Роглич. Това го свали до четвърта позиция в генералното класиране, като колумбиецът има пасив от точно 3 минути спрямо лидера.Утре предстои 11-ият етап от надпреварата. Състезателите ще трябва да изминат 180-километровото трасе от Сен Пале до Урдаш-Данчаринеа.", "date": "2019.09.03", "title": "Роглич спечели часовника и оглави класирането на Вуелтата"}
{"url": "https://offnews.bg/offtopic/izbode-li-ochi-eva-majdel-risuvajki-vezhdi-za-upravlenieto-na-fandako-710526.html", "text": "Евродепутатът от ГЕРБ Ева Майдел стъпи леко накриво, публикувайки пост във фейсбук в защита на кандидатурата на Йорданка Фандъкова за нов кметски мандат в София.В него има и следния цитат:Забавното в случая е, че описаната картина на грозната и мръсна столица преди Фандъкова да влезе на \"Московска\" 33, е от времето на... Бойко Борисов. Именно от него Фандъкова застъпи мандата, когато лидерът на ГЕРБ стана премиер.На стената ѝ в социалната мрежа обаче са се намерили доста паметливи граждани, които да напомнят на симпатичната и усмихната евродепутатка, че София се управлява от ГЕРБ още от 2005 г. и че именно Фандъкова и Цветан Цветанов бяха заместници на кмета Борисов.В дискусията се е включил и блогърът Асен Генов.А част от последователите на евродепутатката в социалната мрежа обвиняват Генов в \"леви наклонности\" и му обясняват, че винаги когато БСП е на власт, ни спират еврофондовете.", "date": "2019.09.03", "title": "Избоде ли очи Ева Майдел, рисувайки вежди за управлението на Фандъкова"}
{"url": "https://offnews.bg/ikonomika/doklad-na-olaf-razkri-balgarska-shema-za-iztochvane-na-evropari-za-zem-710568.html", "text": "Земеделски дружества в България, които са достигнали тавана на финансирането си от ЕС, са се опитали да получат още пари с измама - те са регистирали привидно независими нови фирми.Това констатира ОЛАФ - Европейската служба за борба с измамите със средства от ЕС, в доклада си за 2018 г.В документа обаче не са упоменати конкретните имена на дружествата, които незаконно са искали още пари от ЕС с \"независими\" фирми.Посочва, че често адресът на \"новите\" и \"старите\" кандидати за еврофинансиране е бил един и същ.Заради подобни схеми европейският бюджет е ощетен с около 10 милиона евро.От 2014 до 2018 година ОЛАФ е констатирала 94 случая на нередности у нас, издадени са 15 препоръки.", "date": "2019.09.03", "title": "Доклад на ОЛАФ разкри българска схема за източване на европари за земеделие"}
{"url": "https://offnews.bg/politika/pargov-bsp-sofia-kazva-na-11-septemvri-podkrepia-li-maia-manolova-za-710534.html", "text": "Кандидатурата на Мая Манолова беше очаквана. На 11 септември БСП – София ще проведе заседание на Градката конференция, на което ще бъдат обсъдени всички възможни варианти. Тогава ще решим кого ще издигнем или ще подкрепим за кмет на София. Това заяви лидерът на столичните социалисти Калоян Паргов по България он ер. За никого не беше изненада и кандидатурата на Йорданка Фандъкова, тъй като ГЕРБ няма какво по-добро да предложат от сегашния модел и стил на управление, коментира още Паргов. Той подчерта, че през последните 10 години развитието на София е в застой. А хората искат и имат нужда от промяна. Ключови за успеха на БСП са консолидация на партията, на лявото пространство и на обществото. Това е формулата, която търсим. София е доста сложен град за нас. Наясно сме, че в битката за нея трябва да имаме добри съюзници. Затова кампанията, която се готвим да направим, ще покаже желанието ни за промяна, заяви Калоян Паргов. ", "date": "2019.09.03", "title": "Паргов: БСП-София казва на 11 септември подкрепя ли Мая Манолова за кмет"}
{"url": "https://offnews.bg/zdrave/tijnejdzhar-oslepia-hranejki-se-samo-s-chips-i-parzheni-kartofi-710539.html", "text": "Ескперти предупреждават за опасните последици върху здравето на капризните по отношение на храненето деца.Повод за това стана случай със 17-годишно момче, което загубило безвъзвратно зрението си, прехванвайки се изцяло с пържени картофи и чипс, съобщава Би Би Си.Момчето е от британския град Бристол. Очните лекари, които са следили здравето му, докладват, че зрението му отслабвало постепенно до достигане на почти пълна слепота.Момчето започнало да се храни само с чипс, пържени картофи и бял хляб след завършване на началното училище. Рядко хапвал парче шунка или кренвирш. Не консумирал никакви плодове и зеленчуци.Изследванията показали, че има остър недостиг на витамини и увреждания, причинени от липсата на пълноценна храна.Когато бил на 14, младежът посетил личния си лекар, тъй като не се чувствал добре, страдал от умора и отпадналост. Диагнозата тогава била недостиг на витамин Б12. Били му предписана добавка, но той се съобразил с предписаното лечение и не подобрил хранителния си режим. Три години по-късно бил приет в болница в Бристол заради прогресивна загуба на зрението, пише медицинското издание Annals of Internal Medicine. Освен на витамин Б12, той развил недостиг и на други важни витамини и елементи като мед, витамин Д и селен. Любопитно е, че теглото му било в норма, но въпреки това проявявал симптоми на силно недохранване.Момчето обяснило хранителните си навици с отвращението, което предизвикват у него текстурите на останалите храни. Тези, които приемал, били единствените му поносими.Сега младежът има само остатъчно периферно зрение и може да се разхожда сам, но не и да чете и да шофира, да гледа телевизия или да различава лица.Такива случаи са рядкост, но въпреки това родителите трябва да са наясно с рисковете от непълноценната диета, предупреждават лекарите.", "date": "2019.09.03", "title": "Тийнейджър ослепя, хранейки се само с чипс и пържени картофи"}
{"url": "https://offnews.bg/ikonomika/poredno-bezumie-bdzh-otmeni-vlak-i-natapka-nad-70-patnitci-v-edin-avt-710538.html", "text": "БДЖ спретна поредния кошмар на и без друго намаляващите си клиенти! Жп превозвачът отмени сутрешния пътнически влак Добрич - Варна като осигури само един автобус, който да превози повече от 70 души, закупили билети.Тя публикува и снимки от грозната гледка.В междуселищните автобуси изобщо не се допускат правостоящи пътници и това е грубо нарушение на Закона за движение по пътищата.Справка в информационната система на БДЖ показва, че ПВ № 28201 Добрич-Варна, заминаващ по разписание от гара Добрич в 06,10 ч е отменен още в 0,13 ч, така че държавната компания е имала предостатъчно време да организира достатъчно автобуси. Което обаче не е направено, както се вижда от снимките.", "date": "2019.09.03", "title": "Поредно безумие: БДЖ отмени влак и натъпка над 70 пътници в един автобус"}
{"url": "https://offnews.bg/nashite-avtori/svetlio-vitkov-pankat-svobodata-i-politikata-710537.html", "text": "Отврати ли се от политиката вече?(смях) Израснал съм по софийските улици и квартали - и не съм гнуслив. Както, впрочем, знаеш (смее се). Човек трябва много внимателно да дефинира всяка своя позиция, за да не се превърне в блееща овца, която повтаря мантрите, насадени от платените медии, а да си мисли, че сам си е създал тази позиция: „Политиката е мръсна работа”, ”Ако изборите можеха да променят нещо, щяха да ги забранят”… Отвращението от политиката работи за установената политическа система и затова не съм отвратен от политиката, а от голяма част от така наречените ни „политици”. Най-лесно е да си отвратен и да бягаш от политиката, но всъщност няма къде да се скриеш от нея. Затова и избрах да тръгна срещу нея, а не да бягам.Защо у нас всъщност не се живее добре, в сравнение с, например, Чехия или Словения?Сравнителен анализ може да бъде направен само от хора, които са живели достатъчно дълго в Чехия, Словения и България, за да определят плюсовете и минусите на качеството на живот в тези държави. Когато разчита на другите, човек няма как да живее добре. За да разчита на държавата и да живее добре човек в нея, в тази страна трябва да има натрупани исторически устойчиви социални и икономически отношения, традиции и култура, които да издигат нивото на самосъзнание на всеки индивид, заедно с общия интерес на обществото. Да се създаде съпричастност към усещане за единност. Иначе казано, национално самочувствие и самосъзнание. Оттам се започва и там се свършва. В противен случай, всеки е сам за себе си и разделянето е толкова дълбоко, че владеенето е изключително лесно, евтино и безцеремонно. Както у нас.Според теб само тук ли е толкова объркано, или всеки, който нагази в политиката, където и да е по света, рано или късно или се отвращава, или предава себе си?Не знам за „всеки“. Знам за себе си. Така зададен, въпросът е манипулативен и некоректен.Май плежър. (смях)Да, но дава само два възможни отговора: “да се отвратиш” или “да предадеш себе си”. Ако всички политици бяха курви, ние щяхме да ги таковаме, а не както е в случая – те нас. Значи… курвите сме ние.Колкото по-дълго се занимаваш с политика, толкова повече виждаш човешките недостатъци и комплекси, които се засилват с увеличаване на властта, която човек си мисли, че притежава. Его, пари и лично облагодетелстване – тази проста цел виждаш в повечето участници в политическите игри. Влязох в политиката известен и не беден. Не съм предал никого по пътя си. Низостите в политиката са част от битката. Част от правилата ѝ. За тези години натрупах опит, за да знам кой за какво се бори в тази игра. Оттам произлизат моето мълчание и говорене, действието и бездействието ми. Не понасям крещящите опозиционери, защото те са най-евтините за купуване инструменти в политиката. Предпочитам предлагане на решения, дори да бъдат “изкопирани” и внедрени от управляващите, без дори да се чуе, че си имал нещо общо с тях. Добрата работа не се забелязва, както и тези, които добре си вършат работата. Тези, които не могат да свършат качествена работа – на тях винаги им е виновен друг, а и така е най-лесно.През 90-те битката беше „Хиподил“ (културологично и всякак) срещу държавата, ние в „Егоист“ я подкрепихме. Сега срещу какво е?Да ти призная, като усещане… Подкрепяха ни само феновете. Медии и институции бяха срещу нас.Не и аз, помниш.Така е. Няма да забравя едни награди. Ти излезе и каза: „Хиподил“! Каза го 3 пъти! Благодаря ти от името на цялата банда, но това не промени общото ни усещане за тогава. Нито ни налагаха по телевизия и радио, нито ни помагаха спонсори. Бяхме сами, с подкрепата на феновете.Срещу какво е битката днес?Отдавна няма държава, затова и битката не може да бъде срещу не-държавата, а за създаване на държава и общество от хора със свободи и ценности, които да разбират и отстояват - не само заради себе си, а и заради другите. Странно, нали? Пънкар да говори за ценности. Когато е млад, човек иска да разруши, но когато е възрастен, иска да изгражда. Чалгата, необразоваността и наглостта са днешната налагана ценност, в която водещият мотив са парите, затова всичко и всеки се продава и купува. Хитреците в политиката се крият зад каузи, политики и програми, но истината е, че единствената им цел е да повишат покупно-продажната си цена, за да ги поканят на масата за преговори. И в тъй нареченото „ляво“, и в тъй нареченото „дясно“. Борбата трябва да е за изграждане на национален дух, обща ценностна система, която да сформира обединено общество и ментал, който да мисли за ближния. Утопия, а?Да. Кой е най-трудният компромис, който направи в името на политиката?Политиката е изкуство на компромиса, в което трябва да създаваш съюзници, а не врагове. Предпочетох първо да създадем „Глас народен“ с хора, които да докажат своята същност, а след това, ако няма друг избор и нямаме достатъчна подкрепа, да търсим „приятели” - с ясното съзнание, че такива не съществуват. В този смисъл, коалицията с Реформаторския блок беше най-големият компромис, а и грешка, която направих.Кой е твоят избирател? Опиши го, моля.Ха. Опиши си избирателя на Слави Трифонов. И този на „Глас народен“ ще е точната му противоположност.Добре. Тогава изброй три неща, които да се променят и изведнъж да си кажеш, „ми тук се живее добре“.Най-лесно е да кажеш кое да се промени, за да стане родината ни „земен рай” (смее се). Проблемът идва с последващия въпрос: как? Тогава се удря на камък - заради сложните взаимозависимости и отношения между икономически и политически кръгове, които никой няма силата да промени. Мнозина вдясно обясняват как за всичко е виновна Държавна сигурност, дори след 30 години. Според мен днес не ни е виновна Държавна сигурност, а личната несигурност.Съгласен. Но трите неща, все пак.Ето ти ги:1. Изграждане на национална гордост и самочувствие. Те ще създадат национален дух и ще обединят българите около национален идеал. Така ще се научим да мислим един за друг и да искаме да помагаме на съседа си.2. Планиране и разходване на средствата от бюджета без усвояване или кражба на голям процент от него, ведно с премахване на административните пречки и подпомагане стартирането на дребния бизнес.3. Инвестиране в образование, култура и спорт, и промяна на манталитета от „важното е аз да съм добре, майната им на другите” към „важното е и другите да са добре, така ще съм добре и аз”.Има ли теми, които не засягаш политически, макар че знаеш, че трябва да се говори за тях?Избягвам личните нападки, колкото и да ме сърби езикът, защото те не променят нищо. Макар че по законите на политиката трябва да имаш конкретен враг, за да растеш с него. Според мен, проблемът на българската политика е вътрешният враг у всекиго там: алчността, завистта, самовлюбеността и чувството за безнаказаност. Да сочиш с пръст и да критикуваш не казва какво решение предлагаш. Нагледах се на крещящи хора в столичния общински съвет, които в живота си дори не са управлявали ръчна количка, камо ли хора или предприятие.Как се промени ти лично в последните 25 години? Дали си си същият „rage against the machine”-индивид, но вече някак softer around the edges?По-скоро 30 години, да те поправя. Казах вече, че крещящите фанатици от левия и десния политически сектор за мен са политическите помияри, които вдигат врява с една единствена цел - да им хвърлят кокалче. Не съм от тях. Не съм и от „тихите води”, които си опичат нещата без много шум и врява. В началото, когато влязох в политиката, вярвах, че на хората им трябват читави политици - сега зная, че им трябват такива, които да решат личните им проблеми. Тъжно, но вярно. Сигурно съм помъдрял, а може и да съм просто смачкан от живота. Като пенсионер, който получава първата си пенсия. Ще видим. Битката продължава.Sad but true. Има ли днес истински пънк в България?Да. Борбата срещу чалгата и циганизацията, срещу посредствеността и наглостта, срещу затворения модел на управление и срещу манталитета на самодостатъчния… Всеки, който се бори срещу това, е истински пънкар.Мислиш ли, че онзи дух навремето, когато всичко беше ново и „западно“, може да се пресъздаде днес - и какво (или кой) може да е катализатор на едно ново такова явление?Не. Това време мина. Сега е времето на моловете, на хранителните вериги, на средната работна заплата, на социалните мрежи и виртуалната реалност. Време на отчужденост, незаинтересована пренаситеност и на личен успех с цената на всичко. Когато в световен план, образно казано, „камбаната удари”, след време ще се усети и тук. Както винаги. Тогава ще дойде и промяната към по-добро в територията, наречена България.Как разбираш свободата в контекста на политиката - в сравнение със свободата в контекста на музиката?Свободата да избираш е основна свобода и в политиката, и в музиката. Да избереш какъв път да поемеш, между всички възможни. Да бъдеш свободен да кажеш това, което мислиш. Да имаш свободата да направиш това, което считаш за правилно, но това зависи от достигнатото ниво на съзнание на индивида. От неговото образование, ценностна система и стремеж. Докато свободата за нискоинтелигентния е начин да покаже единствено колко са големи комплексите му.На чии рамене стъпваш, за да бъдеш себе си?На ничии. Газя в крупна фекална маса. Оказва се, че има много повече желаещи да ти ударят едно мъдо, отколкото да ти ударят едно рамо (смее се). Не се надувам и не се самозабравям. Стремя се да мисля и да се грижа и за другите. Уважавам чуждото мнение, дори да е различно от моето, и се стремя да разбера неговите мотиви. Това ми стига да не се самозабравя. Плюс чувството за хумор.Натъжаваш ме, но: какво предлага „Глас народен“, което вече не е предложено?Предложихме нови и незамърсени от „политически живот” млади хора. Когато „Глас народен“ се появи, посочихме като основен наш приоритет образование и култура. Другите партии ни се изсмяха, защото дотогава основен приоритет бе икономиката. Поставихме образованието като приоритет, защото бъдещето на една нация зависи от качеството на образованието, а и има достатъчно средства, за да може да се случи. Днес всички партии говорят за образованието като основен приоритет. Така и променяме средата.Кои уроци от миналото не научихме - и днес плащаме цената за това?Няма „нежни революции”. Няма мирен преход. Няма как един циганин да се интегрира в обществото, докато живее по законите на „мешере“-то. Няма как един селянин да започне да слуша Моцарт, докато върти гюбеци на Цеца или Слави. Няма как някой да се нарича „демократ“, а довчера да е бил служител в областта на сигурността. Няма как „патриоти”, които не са отбивали военната си служба, да искат да връщат казармата. Няма как един социалист да се бори за демокрация и равенство, след като партията му е управлявала повече от 40 години като сатрап. Няма как пост-социалистическо общество да се превърне в гражданско - като продължи да се движи по законите на шуробаджанащината. Няма как на прост човек да му отвориш очите веднага. Пази, Боже.Аз също, ако позволиш, и по своему, съм се борил с повече вятърни мелници, отколкото има в Киндердайк. Но няма да се откажа. Затова, последно: измори ли се, честно?Разбира се, че съм се изморил, но животът продължава, а с него и битката. Зареждам се с музика, писане и практикуване на карате. Най-страшно е отчаянието - и за щастие досега не съм си позволил това състояние. Как беше: „Уморените коне ги убиват, нали?” Отчаяните хора сами се убиват. Затова психическата умора трябва да се мори с физическа дейност. Баланс му е майката!NB! Адвокатът на OFFNews.bg напомня: препечатването на този текст (изцяло или отчасти) става само с изрично писмено разрешение от OFFNews.bg", "date": "2019.09.03", "title": "Светльо Витков: Пънкът, свободата и политиката"}
{"url": "https://offnews.bg/politika/ninova-tcelta-ni-za-mestnite-izbori-e-100-poveche-kmetove-i-40-pove-710543.html", "text": "Време е да спрем само с говоренето и да пристъпим към конкретни мерки. Вчера подписахме и внесохме закон, с който предлагаме да няма съкратено производство, при самопризнание да няма намаляване на присъдата от доживотна без право на замяна - в случаите на престъпления, които водят до тежки телесни повреди или смърт. Това заяви лидерът на БСП Корнелия Нинова преди заседание на Националния съвет на партията. Тя припомни, че през лятото са се случили няколко изключително тежки престъпления, едно от които завърши със смъртта на дете.По думите й чувството за безнаказаност и за несправедливост у хората е огромно.\"Много политици и почти всички партии през лятото говорихме по този случай и се наддаваше за наказания. Всичко остана само на думи, без реални действия. Апелирам към колегите от другите парламентарни партии - утре започваме работа в парламента, нека това да е един от първите закони, които гледаме\", каза Корнелия Нинова.Тя обясни, че левицата е бързала да го внесе, за да е готов на банките, а не да се губи време. Според нея има спешна нужда от този закон заради справедливостта и наказанието на такива хора. Председателят на БСП подчерта, че ако НС го приеме по-бързо, той може да се приложи за случаите в Сотиря и да не стане като в случая на убийството на журналистката в Русе, за който е вече е късно - имаше самопризнание, приложи се съкратено производство и нямаше доживотна присъда. За местните избори: Нa днешното заседание на Националния съвет ще разглеждаме и утвърждаваме над 100 кандидатури за кметове, издигнати на проведените досега конференции в страната. Поканили сме и областните председатели, заседанието е разширено, за да може всеки да си каже мнението, заяви Нинова. Тя обясни, че профилите на кандидатите са различни - партийни кандидатури, с инициативни комитети, широки местни коалиции. \"Уважаваме волята на местните структури. Дадохме им свобода - това е демократично и това е децентрализация в една демократична партия, те да преценяват и решават\", категорична бе Нинова. Тя подчерта, че прави впечатление, че има разширяване на ветрилото и подкрепа на кандидати на БСП от повече партии в сравнение с миналите местни избори. Като основна цел на местните избори за левицата Нинова посочи увеличаване на кметовете от БСП със 100% и на общинските съветници с 30-40%. На въпрос дали БСП ще подкрепи кандидатурата на Мая Манолова за кмет на София, Корнелия Нинова отговори:Решението трябва да вземе Градската конференция на левицата на 11.09.2019г. и след това Националният съвет на партията на 15.09.2019г., който трябва да утвърди решението на конференцията. ", "date": "2019.09.03", "title": "Нинова: Целта ни за местните избори е 100% повече кметове и 40% повече съветници"}
{"url": "https://offnews.bg/tenis/zverev-razkritikuva-ostro-pokolenieto-si-i-dade-primer-s-federer-i-nad-710536.html", "text": "Германският тенисист с руски корени Александър Зверев не е никак доволен от представянето на състезателите от така нареченото \"Следващо поколение\", от което той също е част.Причини за негодуването му е странното поведение на Даниил Медведев в турнира от Големия шлем US Open, както и редовната порция конфликти, които Ник Кирьос създава.Зверев е на мнение, че именно подобни постъпки вредят на имиджа на младата вълна от тенисисти. Германецът смята, че следващото поколение трябва да взима пример от гигантите в този спорт Роджър Федерер и Рафаел Надал, но това не се случва.\"Има много млади момчета, които правят правят лоши неща на корта. Не искам следващото поколение да бъде запомнено с това. Мисля, че в доста случаи Стефанос Циципас прекрачва границата със смяната на обувките си. Прави го по 15 пъти на турнир, отива до тоалетната по средата на сета и други подобни неща.Нека ракетата ти говори вместо теб. Не е нужно да правиш неща, с които да разсейваш съперника си\", каза Зверев пред ubitennis.net.", "date": "2019.09.03", "title": "Зверев разкритикува остро поколението си и даде пример с Федерер и Надал"}
{"url": "https://offnews.bg/futbol/lord-bendtner-se-zavarna-v-rodinata-si-shte-rita-za-kopenhagen-710545.html", "text": "Бившият нападател на датския национален отбор Никлас Бендтнер ще продължи кариерата в родината си. Футболистът подписа договор до края на годината с ФК Копенхаген.За последно футболистът беше част от елитния норвежки Розенборг, за който записа 3 гола и 4 асистенции в 16 мача през миналия сезон.Във въпросната кампания отборът от Трондхайм спечели дубъл с титлата и националната купа. Голямото самочувствие на Бендтнер, както и липсата на дисциплина станаха емблематични за него. Футболистът редовно влиза в заглавията със скандални изцепки. През ноември миналата година той беше осъден на 50 дни затвор, но замени присъдата с домашен арест, заради което му се наложи да носи проследяваща гривна. Малко преди това Бендтнер пусна в социалните мрежи собствена гола снимка.В кариерата си 31-годишният нападател е играл още за Арсенал, Съндърланд, Бирмингам Сити и Нотингам Форест в Англия, за италианския Ювентус и за германския Волфсбург.", "date": "2019.09.03", "title": "Лорд Бендтнер се завърна в родината си, ще рита за Копенхаген"}
{"url": "https://offnews.bg/sviat/britanskiat-premier-izgubi-mnozinstvoto-si-v-parlamenta-posleden-shan-710576.html", "text": "Правителството на британския премиер Борис Джонсън изгуби днес работното си мнозинство в парламента, след като депутатът консерватор Филип Лий премина в редиците на Либералните демократи.Лий се аргументира, че кабинетът на Джонсън \"безпринципно\" и \"агресивно\" се стреми към Брекзит без сделка, а това \"излага на риск живота и прехраната на гражданите и своеволно застрашава целостта на Обединеното кралство\".Председателят на Камара на общините Джон Бъркоу одобри извънреден дебат тази нощ, предложен от група депутати, които искат да блокират напускането на ЕС без сделка.Опонентите на Джонсън планират да изземат контрола върху парламентарния дневен ред и утре да прокарат законопроект, принуждаващ премиера да иска отлагане на Брекзит.Би Би Си съобщава, че ако опонентите на Джонсън успеят, той ще свика предсрочни парламентарни избори във Великобритания за 14 октомври.", "date": "2019.09.03", "title": "Британският премиер изгуби мнозинството си в парламента, последен шанс за Брекзит със сделка"}
{"url": "https://offnews.bg/politika/maia-manolova-podava-ostavka-v-15-30-ch-dnes-710540.html", "text": "Мая Манолова ще депозира оставката си като национален омбудсман днес в 15:30 в деловодството на Народното събрание, съобщи пресцентърът ѝ.Манолова предприе този ход, след като обяви включването си в предизборната кампания за кмет на София.Кандидатурата ѝ е издигната от инициативен комитет.Предстои официално БСП-София да обяви дали ще я подкрепи. , по думите на лидера на столичните социалисти Калоян Паргов.", "date": "2019.09.03", "title": "Мая Манолова подава оставка в 15:30 ч. днес"}
{"url": "https://offnews.bg/obshtestvo/slantce-i-dnes-ot-sriada-prevaliavania-i-ponizhenie-na-temperaturit-710493.html", "text": "Днес времето ще е предимно слънчево. Над Западна България ще има временни увеличения на облачността, но няма да вали, прогнозира Националният институт по метеорология и хидрология.Ще духа слаб до умерен вятър от изток-североизток, който вечерта в Северозападна България ще се ориентира от северозапад.Максималните температури ще са между 30° и 35°, в София - около 30°.Над планините ще бъде предимно слънчево, след обяд над Западна България - с временни увеличения на облачността. Ще духа слаб до умерен вятър от изток-североизток. Максималната температура на височина 1200 метра ще бъде около 22°, а на 2000 метра - около 14°.По Черноморието ще бъде слънчево. Ще духа слаб до умерен вятър от изток-североизток. Максималните температури на въздуха ще бъдат между 28° и 29°, на морската вода - 26-27°. Вълнението на морето ще бъде 2-3 бала.Тази сутрин слънцето изгрява в 6:52 часа и ще залезе в 19:58 часа.В сряда и четвъртък през страната ще премине размит атмосферен фронт, прогнозира още НИМХ. Ще има временни увеличения на облачността и на места в следобедните часове, главно в планинските и източните райони ще превали краткотраен дъжд, ще прегърми. Вятърът в цялата страна отново ще се ориентира от североизток, по Черноморието - от север, ще бъде слаб до умерен. Температурите ще се понижат с 2-3 градуса.В петък ще бъде предимно слънчево, в следобедните часове - с купеста облачност, но само на изолирани места в планините е възможно да превали. Преобладаващите максимални температури ще са предимно между 27° и 32°.В събота и неделя облачността отново ще се увеличи. Ще се повиши вероятност за валежи, придружени с гръмотевици на повече места в западната половина от страната, а през втория ден - и на изток. Със северозападен вятър температурите отново ще се понижат и в неделя ще са между 25° и 30°.", "date": "2019.09.03", "title": "Слънце и днес, от сряда - превалявания и понижение на температурите"}
{"url": "https://offnews.bg/obshtestvo/falshiva-moneta-ot-2-leva-zasiakoha-vav-varna-710516.html", "text": "Фалшива монета от два лева е засечена във Варна, съобщава в свой репортаж .Сигналът е подала жена, на която монетата била върната като ресто в градския транспорт.Монетите се фалшифицират значително по-рядко от банкнотите и това е първият засечен случай за 2019-а.Потърпевшата разбрала, че монетата е фалшива, когато продавачка в магазин отказала да я приеме. Двулевката изглеждала по-бледа, но иначе съвсем приличала на оригинала.„Доста добре я огледахме и аз и други хора. Беше едно към едно. Дори Паисий Хилендарски е направен едно към едно с оригинала”, каза Таня Георгиева.Според сспециалисти материалът е най-вероятно цам или алумин, а монетата е сечена цяла и след това е боядисана.При двете монети има съвсем лека разлика в теглото.", "date": "2019.09.03", "title": "Фалшива монета от 2 лева засякоха във Варна"}
{"url": "https://offnews.bg/obshtestvo/vodata-v-chast-ot-selo-german-spira-za-remont-710513.html", "text": "Водата в част от село Герман ще бъде спряна днес за ремонт, предупреди \"Софийска вода\".Вода няма да има от 6:20 до 12 ч. заради ремонт на уличен водопровод.Засегнатият участък е ул. \"Хан Аспарух\" - от ул. \"Градина\" до ул. \"Смреката\" и вилна зона \"Смреката\".", "date": "2019.09.03", "title": "Водата в част от село Герман спира за ремонт"}
{"url": "https://offnews.bg/obshtestvo/mestiat-spirka-darvenitca-za-den-i-promeniat-marshrutite-na-4-avtobusn-710398.html", "text": "Автобусна спирка \"ж.к. Дървеница\" (код 1015) ще бъде преместена днес, 3 септември, от 8 до 17 ч., предупреждава Центърът за градска мобилност.Спирката ще бъде преместена от локалното пътно платно на бул. \"Св. Климент Охридски\" с 50 метра назад в централното пътно платно на булеварда.Също утре от 8 до 17 ч. ще бъдат променени и маршрутите на автобусни линии с номера 69, 70, 88 и 123. Те ще се движат от локалното пътно платно на бул. „Св. Климент Охридски“ по централното пътно платно на булеварда, в участъка от бул. „Андрей Ляпчев“ до ул. „Канарче“ в посока бул. „Д-р Г. М. Димитров“.Разписанията им остават без промяна.Също от днес, от 4:30 часа сутринта, се възстановяват маршрутите на автобусни линии № 111, 314 и 413.", "date": "2019.09.03", "title": "Местят спирка Дървеница за ден и променят маршрутите на 4 автобусни линии"}
{"url": "https://offnews.bg/sviat/uraganat-dorian-vze-pet-zhertvi-710512.html", "text": "Ураганът Дориан причини смъртта на най-малко петима души на Бахамските острови и продължава да бушува в страната с ветрове със скорост до 240 км/ч, предаде Би Би Си.Около 13 000 къщи са били разрушени напълно или частично, според информация на Червения кръст. Застрахователите изчисляват щетите на 25 млрд. долара.Дориан - вторият най-силен ураган в Атлантическия океан в историята - остава изключително опасен.Снимки показват наводнения, преобърнати автомобили и изкоренени дървета. За да се спасят, хора седят върху покривите на къщи. Евакуацията продължава.", "date": "2019.09.03", "title": "Ураганът Дориан взе пет жертви"}
{"url": "https://offnews.bg/politika/dimitar-nikolov-mestniat-vot-e-mazhoritaren-pak-az-shte-sam-kmet-na-710518.html", "text": "Кметът на Бургас ще се казва Димитър Николов след местните избори. Това заяви зам.-председателят на ГЕРБ и настоящ кмет на морския град, който се кандидатира за 4 мандат, по Нова тв. Местният вот е изключително мажоритарен, защото предизвикателствата в отделните общини са много различни. Хората основно залагат и разчитат на доказани хора, хора с биография, хора, които им вдъхват спокойствие, че ще ги поведат в правилната посока, допълни Николов.Той е убеден, че колежката му Йорданка Фандъкова ще спечели в София. Може и да няма балотаж в столицата, смята Николов. „В големите градове е нормално при толкова много значими ремонти и проекти да се получават слабости в детайлите на изпълнението на тези ремонти. Със сигурност, не само в София, но и във всички големи градове, може би следващото управление ще наблегне именно на контрола”, каза още той.Според него Йорданка Фандъкова има качествата да изисква именно такъв контрол. \"Аз съм убеден, че тя ще го направи. Нека й дадем шанс да презентира своята предизборна програма. Тя вече има опита и прозорливостта да привлича около себе си можещи хора. До колкото знам, тя ще залага на нов екип и съм убеден, че това ще бъдат млади и доказали се специалисти”, посочи Николов.", "date": "2019.09.03", "title": "Димитър Николов: Местният вот е мажоритарен, пак аз ще съм кмет на Бургас"}
{"url": "https://offnews.bg/tenis/nadal-dade-set-na-chilich-no-e-na-1-4-final-710517.html", "text": "Испанецът Рафаел Надал се класира за четвъртфиналите на US Open, след като победи хърватина Марин Чилич с 6:3, 3:6, 6:1, 6:2.Световният номер 2 загуби първи сет от началото на надпреварата, но бе по-солиден от съперника си, като го проби общо шест пъти, за да стигне до успеха след 2 часа и 49 минути игра.Надал завърши мача с 38 уинъра срещу 26 непредизвикани грешки, докато Чилич допусна цели 40 непредизвикани грешки и направи 33 печеливши удара.По този начин Надал достигна четвъртфиналите в Ню Йорк за девети път в кариерата си, а там ще се изправи срещу 20-ия поставен Диего Шварцман. Аржентинецът се наложи над шестия в схемата Александър Зверев с 3:6, 6:2, 6:4, 6:3. В другия четвъртфинал от долната част на схемата един срещу друг ще се изправят Гаел Монфис и Матео Беретини, които записаха победи съответно над Пабло Андухар и Андрей Рубльов.При дамите 19-годишната Бианка Андрееску продължи с отличното си представяне, след като победи американката Тейлър Таунзънд с 6:1, 4:6, 6:2 и се класира за четвъртфиналите на турнира.116-та в света Таунзънд бе една от приятните изненади в надпреварата до момента, след като последователно отстрани световната номер 4 Симона Халеп и още една румънка – Сорана Кърстя, за да намери място на осминафиналите. Там обаче тя бе спряна от намиращата се в страхотна форма в момента Андрееску (която е канадка, но родителите ѝ са румънци).Андрееску демонстрира обичайната си агресивна игра и записа 33 уинъра срещу 26 непредизвикани грешки за успеха, дошъл след близо два часа игра. По този начин тя се класира за първия си четвъртфинал в турнирите от Големия шлем, а в следващия си мач ще се изправи срещу белгийката Елиза Мертенс, която победи Кристи Ан от САЩ с 6:1, 6:1.По-рано вчера от турнира отпадна миналогодишната шампионка Наоми Осака след загуба от швейцарката Белинда Бенчич с 5:7, 4:6. За място на полуфиналите Бенчич ще спори с хърватката Дона Векич, която се наложи над Юлия Гьоргес от Германия с 6:7 (5), 7:5, 6:3.", "date": "2019.09.03", "title": "Надал даде сет на Чилич, но е на 1/4-финал"}
{"url": "https://offnews.bg/tenis/grigor-dimitrov-izliza-sreshtu-rodzhar-federer-tazi-nosht-710519.html", "text": "Феновете на тениса отново няма да спят тази нощ. Най-добрият ни тенисист Григор Димитров, който се представя над очакванията на турнира от Големия шлем US Open в Ню Йорк, излиза тази нощ срещу петкратния шампион Роджър Федерер в 1/4-финален сблъсък.Мачът помежду им е последен от програмата на централния корт \"Артър Аш\", което означава, че ще започне не преди 03,30 часа българско време в сряда, 4 септември. Преди това на централния корт в първия мач от вечерната сесия излизат Серина Уилямс и Ван Циан.В дневната сесия пък ни очакват два вълнуващи мача при дамите. Елина Свитолина и Джоана Конта откриват програмата в 19:00 ч., докато след това ни предстои другия четвъртфинал при мъжете в тази половина на схемата – Даниил Медведев срещу Стан Вавринка.До момента Григор е играл осем пъти срещу Федерер, като няма победа. Спечелилият мача помежду им тази нощ ще се изправи срещу победителя от срещата между Медведев и Вавринка.", "date": "2019.09.03", "title": "Григор Димитров излиза срещу Роджър Федерер тази нощ"}
{"url": "https://offnews.bg/futbol/tcska-puska-zhalba-sreshtu-kapitana-na-levski-710523.html", "text": "Ръководството на ЦСКА ще пусне официална жалба до Дисциплинарната комисия срещу Живко Миланов. Причината - нарушението на капитана на Левски срещу Жанио Бикел по време на дербито в неделя, завършило 2:2.Ветеранът на \"сините\" бутна Бикел и после стъпи с бутонките върху главата му в добавеното време на мача. За провинението си бранителят получи само жълт картон. За подобни действия в Европа се стига до няколко мача дисквалификация.\"Червените\" се надяват нарушението да бъде разгледано повторно от ДК и Миланов да бъде наказан с лишаване от състезателни права по видеозапис.В същото време от клуба опровергаха появилата се информация, че се водят преговори за привличане на още един играч с богата визитка.", "date": "2019.09.03", "title": "ЦСКА пуска жалба срещу капитана на Левски"}
{"url": "https://offnews.bg/politika/fandakova-manolova-e-seriozen-kandidat-arh-ignatov-sashto-no-ne-710515.html", "text": "Кандидатурата на Мая Манолова е сериозна, но в никакъв случай не мога да говоря за страх. Предстои ни голямо състезание - това е изпитът за нас, политиците, заяви кметът на София Йорданка Фандъкова пред bTV, която вчера обяви, че ще се бори на местния вот за четвърти път. Много отдавана стана ясно, че Мая Манолова ще се включи в местните избори, както и че БСП ще я подкрепи. Румен Радев обаче дойде без политическа обвързаност, което е важно, уточни Фандъкова. Тя увери, че е готова за дебат с Манолова, както и че кандидатът на Демократична България арх. Борислав Игнатов също е сериозна кандидатура и човек, който \"има какво да представи на хората\". Работила съм с него и знам, че може да се работи с него и в бъдеще, каза още столичният кмет. Тя допълни, че не може да коментира личностите в надпреварата, а само идеи и проекти за София.Фандъкова отклони въпросите за социологическите изследвания, които още преди официалното обявяване на кандидатурите даваха преднина на Манолова именно с аргумента, че те са проведени, преди да има официални кандидати. Каза, че не е изненадана от кандидатурата на Манолова - много отдавна се говореше, беше време да каже какво прави - каза Фандъкова.Кметът на столицата подчерта отново, че решението ѝ за кандидатиране не е решение за една нощ, а е добре обмислено и взето както след разговор със семейството ѝ, както и че то не е взето по волята на премиера, а е лично нейно. \"Получих подкрепата на всички структури на ГЕРБ в София, на Изпълнителната комисия и на премиера, но това решение е лично, резултат на подготовка и готовност да продължим работата за София\", каза Фандъкова.Тя обясни, че мотивите ѝ да влезе в битката за нов мандат са свързани с ангажимента ѝ към развитието на града, с нови проекти, нови идеи и привличането на нови хора. Припомни и трите си приоритета: работа в кварталите - малките улици, паркирането и междублоковите пространства; развитие на София като зелен и чист град – зеленият ринг с велоалеи и пешеходни зони по бившите жп линии, който свързва кварталите и големите паркове, 8 нови парка, зелените коридори и засаждане на зелен пояс около София, завършването на големите проекти за намаляване на замърсяването от битовото отопление и от транспорта; дигитализация и активно използване на технологиите в работата на общината - за повече публичност, за повече контрол и за улесняване на бизнеса и гражданите.Стратегически проект остава и метрото. Той е много показателен - направихме 30 километра метро, посочи Фандъкова. В края на октомври ще бъде напълно завършено строителството на първите 8 километра от третия лъч, след което започват тестовете на метровлаковете. В средата на следващата година ще са готови и четирите километра в \"Овча купел\" с буферни паркинги и връзка с жп линията.\"По никакъв начин не трябва да се спира строителството на метрото. Не го допуснах за 10 години, което не беше лесно, тъй като по време на правителството на Орешарски проектът щеше да го спре, поради липса на подкрепа от държавата. Взехме решение, осигурихме средствата, след което Европейската комисия ни ги възстанови\", припомни Фандъкова. По думите ѝ работата за града е като бягане на дълго разстояние, не е спринт и перспективата за изпълнението на новите проекти я мотивира да продължи.\"Работата за града е била най-важната за мен. Имала съм възможност за други постове, не съм се съгласявала, защото най-важна е работата за града\", подчерта тя.Фандъкова вече е предложила листата си пред Изпълнителната комисия на ГЕРБ и след одобряването ѝ тя ще бъде обявена публично. Отиват си емблематични имена и се включват нови хора. \"Хората, които работиха съвестно, а те не са малко, ще продължат да работят, но имаме нужда от нови хора, нова енергия. Поканила съм водещи експерти в различни сфери на града, а също така и млади хора\", каза Фандъкова и обясни, че се разделя с някои от хората в екипа си досега, защото \"в политиката се носи отговорност и за накърняване доверието на хората\". Тя отхвърли като \"интриги\" твърденията, че се отстраняват хора, близки до Цветан Цветанов. \"Знаете, че съм се разделяла с много хора, включително от моя личен екип. Когато става дума за доверието на хората, когато има дори само съмнение за злоупотреби, не може да продължим напред със същото доверие и самочувствие. Нямам никакви обвързаности, абсолютно безкомпромисна съм била. По мои сигнали са правени тежки проверки в общината и в районните администрации. Това е начинът да се борим с негативни явления\", каза още Фандъкова.", "date": "2019.09.03", "title": "Фандъкова: Манолова е сериозен кандидат, арх. Игнатов - също, но не ме е страх. Готова съм за дебат"}
{"url": "https://offnews.bg/sviat/atentat-v-kabul-petima-sa-ubiti-50-raneni-710514.html", "text": "Атентат с кола бомба бе извършен в Кабул. Петима бяха убити, 50 души - ранени.Отговорност за нападението в столицата на Афганистан поеха талибаните.По същото време в града бе американският пратеник за страната Залмай Халилзад, който запозна президента Ашраф Гани с договорения между САЩ и талибаните проект за мирно споразумение.Ако сделката влезе в сила, около 5000 американски войници ще напуснат Афганистан в срок от 135 дни като първи етап от нейното прилагане.Въоръжените сили на САЩ ще се изтеглят от пет бази в страната, каза още Халилзад.", "date": "2019.09.03", "title": "Атентат в Кабул: петима са убити, 50 - ранени"}
{"url": "https://offnews.bg/zdrave/spriaha-obshtestvenata-porachka-za-natcionalna-detska-bolnitca-710521.html", "text": "Процедурата по провеждането на обществената поръчка за Национална детска болница е спряна от здравното министерство в отговор  на образуваното производство от Комисията за защита на конкуренцията, съобщи Медиапул.Поръчката беше обжалвана от Камарата на архитектите, с аргумента, че обявените параметри не гарантират качественото изпълнение на сградата.Според експертите едновременното възлагане на проектирането, строителството и надзора, т. нар. „инженеринг“ не е оправдано, тъй като към момента на откриване на поръчката няма одобрен идеен проект.Според Камарата на архитектите провеждането на инженеринг без одобрен идеен проект е изключително рисковано, защото няма гаранции, че избраната фирма ще предложи най-добрата концепция за построяване на обекта.Експертите са на мнение, че проектирането и строителството трябва да се разделят в два отделни търга.Припомняме, че първоначалният срок за подаване на офертите 20 август, беше удължен от здравния министър до 11 септември. Очакваше се изпълнителят да бъде избран през есента.Прогнозната стойност на поръчката е 95, 4 млн лв. С ДДС. Болницата трябва да бъде изградена на мястото на недовършения корпус на клиниката по педиатрия в двора на Александровска болница. Общата площ е 45 000 кв. М., в два 11-етажни корпуса, 6 триетажни и 2 сутерена и да разполага с 350-400 легла.", "date": "2019.09.03", "title": "Спряха обществената поръчка за Национална детска болница"}
{"url": "https://offnews.bg/politika/borisov-za-manolova-tia-se-spraviashe-dobre-kato-ombudsman-ne-sazhal-710525.html", "text": "Като омбудсман Мая Манолова се справяше добре, не съжалявам че съм я взел. Мисля, че за държавата е било добре и не съжалявам. Това заяви премиерът Бойко Борисов.\"Надали някой да е помагал на Мая Манолова повече от мен, каза още той, цитиран от Фокус. През целия ѝ мандат на омбудсман, въпреки съпротивата в ГЕРБ и парламента, Манолова поиска стотици милиони за хората с увреждания, които ѝ бяха дадени. Тя идваше често и много пъти при мен и министри”, обясни Борисов.Премиерът посочи, че единствената му претенция към Манолова е относно интервюто, в което е казала, че държавата я саботира и репресира. „Няма как да те репресира държавата щом всичко, което иска, го получава”, добави още Борисов. Надявам се Йорданка Фандъкова и Мая Манолова да проведат една коректна кампания за местните избори. „И двете са умни, отговорни, няма лошо да има такава битка за София. Хубаво е и БСП да участва в тази битка, защото иначе не е честно да се скрият зад Мая, която те изгониха, а ГЕРБ я подкрепи\", добави Борисов.Когато ГЕРБ мечтаеше за отмъщение и имаше цялата власт да го свърши, заради инсинуацията в Костинброд, помните тази манипулация ни струва много проценти на ГЕРБ, Станишев и Мая Манолова занесоха сигнала на прокурорите. Помните ли за автобуси с двойни дъна, помните ли за какви лъжи се говореше. Тогава ГЕРБ искаше да отмъсти, аз не дадох, казах им, че ни трябва такъв човек за омбудсман. И работихме прекрасно”, обясни още премиерът.Тя идваше при мен и ми казваше „аз искам да съм си омбудсман, както ти искаше да си главен секретар“, моите приятели знаят, че моята любов е МВР и ако имаше как, да съм си главен секретар. Тя каза „аз искам да съм си омбудсман\" и за това я подкрепях в закони във всичко, което иска, а сега реши да е кмет. Така че Фандъкова с право ми се сърди, че е идвала много по-малко при мен и много по-малко съм ѝ помогнал по времето, когато е била кмет, коментира още Борисов.", "date": "2019.09.03", "title": "Борисов за Манолова: Тя се справяше добре като омбудсман, не съжалявам, че я взех (обновена)"}
{"url": "https://offnews.bg/112/otkriha-martav-izcheznalia-ivan-jordanov-710544.html", "text": "Полицията във Варна обяви, че издирваният от няколко дни Иван Йорданов, на 28 години, е открит мъртъв.Тялото му е намерено край военното поделение в село Любен Каравелово, община Аксаково (Варненско), встрани от черен път. По него няма следи от насилие.Йорданов изчезна след парти край селото - на по-малко от километър от мястото, където е намерено тялото. Той бе обявен за издирване от близките си, които загубили контакт с него.Към момента се извършват процесуално-следствени действия, назначени са експертизи.", "date": "2019.09.03", "title": "Откриха мъртъв изчезналия Иван Йорданов"}
{"url": "https://offnews.bg/obshtestvo/uchiteli-rabotiat-ot-5-ch-sutrinta-v-sabota-i-nedelia-i-po-noshtite-710533.html", "text": "Ограничаване на извънредния труд при учителите поиска днес синдикат \"Образование\" към Конфедерацията на труда \"Подкрепа\".За огромно съжаление системата на образованието в Република България е сектор с повишено използване на извънредния труд от педагогическите специалисти - посочва председателят му д-р Юлиян Петров в позиция, изпратена до медиите. По синдикални изчисления учителите и директорите работят \"много над установената кодексна норма от 40 часа\". Някои от тях преминават психологическата бариера от 60 часа, предупреждава д-р Петров.Той цитира и данни от образователни институции, според които директорите работят всекидневно не по-малко от 2 часа над официалните 8 в работния ден, но това не се заплаща или компенсира. Причината е \"брутално увеличените административни процеси\", пише д-р Петров. Той посочва още, че учителите работят \"твърде често\" над законовата норма и това е \"утвърден негативен ефект\", който отблъсква младите в професията.Като примери за извънреден и в повечето случаи незаплатен, нито компенсиран труд той посочва олимпиадите и състезанията, които се провеждат в съботни и неделни дни от декември до март, а също външните оценявания и матури, при които учителите - квестори и длъжностни лица - отиват в училищата в 5 ч. сутринта. Срещите с родителите също са извънреден труд. Те се осъществяват между 17 и 20 ч.\"Българските родители, за разлика от практиките в европейските образователни системи, далеч не са готови да дойдат в училище в рамките на работното време на учителя, а го правят във време, което те самите си определят. Много родители дори отказват контакта с педагогическите специалисти, а новият образователен закон не е предоставил механизъм на педагогическите специалисти да задължат недобросъвестните родители. Често учители и директори разговарят с родители през нощните часове\", пише д-р Петров.Друг извънреден труд, полаган от учителите, е по време на дежурство в коридора и училищните дворове. Този труд, освен че е несвойствен, лишава педагога от основни физически нужди и прави учителската професия непривлекателна за огромна част от дипломираните специалисти - пише председателят на образователния синдикат.Според него най-вредната последица от извънредния труд при учителите е синдромът на \"прегаряне\". Именно него ще изследва екип с участието на синдиката. Проучването ще обхване още влиянието на демографските фактори, факторите на професионалната, семейната и социалната среда върху появата на синдром. Резултатите ще се използват от българските синдикати и МОН за създаване на липсващата образователна политика за компенсиране на труда на учителя, посочват от \"Подкрепа\".", "date": "2019.09.03", "title": "Учители работят от 5 ч. сутринта, в събота и неделя и по нощите. Така прегарят, а младите бягат"}
{"url": "https://offnews.bg/futbol/futbolist-1-na-balgaria-shte-igrae-v-avstria-710524.html", "text": "Футболист №1 на България за 2018 година Кирил Десподов ще доиграе сезона като отдаден под наем от италианския Каляри в австрийския Щурм (Грац).Треньор на тима е бившият наставник на червените Нестор Ел Маестро, който много харесва играча и е в основата на привличането му.\"Щастлив съм, че австрийският клуб направи всичко възможно сделката да се осъществи, с което ме накара да вярвам, че ще бъда важна част от отбора занапред. Още с идването си срещнах голямо уважение и истински ентусиазъм сред всички в новия ми футболен дом.Това определено е крачка напред за мен. Вярвам, че в Грац ще имам възможността да докажа на какво съм спосoбен и да разгърна потенциала си изцяло\", написа Десподов в социалните мрежи.\"Търсихме офанзивен играч през последните седмици. Удовлетворен съм от факта, че подписахме с Кирил Десподов. Със своята динамика и реализаторски качества, той ще бъде от полза на нашия тим\", каза директорът на Щурм Гюнтер Крайсл.\"Убеден съм, че Десподов ще помогне на нашия отбор през този сезон\", добави Ел Маестро.", "date": "2019.09.03", "title": "Футболист №1 на България ще играе в Австрия"}
{"url": "https://offnews.bg/112/dvama-zaginaha-na-motor-tazi-nosht-na-stolichnia-bul-tcar-boris-iii-710531.html", "text": "Двама души загинаха при тежка катастрофа с мотор рано тази сутрин в София, съобщава МВР.Инцидентът е станал малко след 3 ч сутринта в района на булевардите Цар Борис Трети и Акад. Иван Гешов. Водач на мотор се ударил в бордюр и ограждение на пътя. При удара момиче, което се е возело на мотора, е загинало на място, а водачът е издъхнал по-късно в болница.Разследват се причините за инцидента. Най-вероятно става дума за превишена скорост.Не се съобщават данни за жертвите.", "date": "2019.09.03", "title": "Двама загинаха на мотор тази нощ на столичния бул. Цар Борис III"}
{"url": "https://offnews.bg/protesti/protest-v-pernik-zaradi-goreneto-na-bokluk-v-tetc-a-710520.html", "text": "Жители на Перник се събраха на протест пред общината тази сутрин заради замърсения въздух, който дишат. Те смятат, че това се дължи на изгарянето на биомаса от ТЕЦ-а, съобщи .Хора разказаха пред камерата, че горенето се случва през нощта. Като по часовник около 23-23:30 ч. миризмата става задушлива и нетърпима, а от ТЕЦ „Република” започва да излиза кафяв пушек. Според тях всеки път миризмата е различна, а понякога мирише и на сяра. За проблема OFFNews разказа и в .Официално ТЕЦ „Република” към „Топлофикация Перник” няма разрешение да изгаря отпадъци.Според справка на МОСВ, предоставена на bTV, няма превишение на фините прахови частици в района.Обшина Перник също ще прави провери за източника на миризмата. Техни експерти са посетили ТЕЦ-а, но не са установили горене на отпадъци. Миризмата е била остра и задушлива, но от общината твърдят, че не идва от ТЕЦ „Република”.", "date": "2019.09.03", "title": "Протест в Перник заради горенето на боклук в ТЕЦ-а"}
{"url": "https://offnews.bg/politika/gerb-i-sds-shte-podkrepiat-zlatko-zhivkov-za-shesti-kmetski-mandat-v-m-710535.html", "text": "СДС и ГЕРБ издигнаха Златко Живков за рекорден шести мандат за кмет на Монтана. Номинацията му бе представена на обща пресконференция на двете партии.Думата взе и градоначалникът на северозападния областен център.\"Кандидатурата за рекордния шести мандат не е самоцел, пред мен са интересите на родното място. Положителните промени и преобразуването на Северозапада трябва да продължат\", каза Живков.Той благодари за подкрепата на премиера Борисов и партия ГЕРБ.\"Със Златко щяхме да сме заедно кметове, когото аз бях кмет на София, но тогава имаха конфликт с Искра Фидосова. От името на правителството може да обещае, че пътя Ботевград-Мездра и двата обхода ще бъдат направени. Това ще доведе и инвеститори, а пътят до Видин ще се взема за 1 час, каза от своя страна премиерът Бойко Борисов.", "date": "2019.09.03", "title": "ГЕРБ и СДС ще подкрепят Златко Живков за шести кметски мандат в Монтана"}
{"url": "https://offnews.bg/sviat/boris-dzhonsan-zaplashi-s-vatreshna-razprava-sapartijtci-i-s-novi-izbo-710522.html", "text": "Британският премиер Борис Джонсън обяви, че ще насрочи нови избори на 14 октомври и ще отстрани от листите с кандидат-депутати консерваторите, несъгласни с излизането на Великобритания от ЕС без споразумение, съобщава Би Би Си.Джонсън уточни, че не желае нови избори, но напредъкът в преговорите с ЕС би бил \"невъзможен\", ако те спечелят.Очаква се най-малко 17 тори да гласуват днес срещу правителството в съгласие с лейбъристите, за да бъде прокаран закон, който да спре излизането на Великобритания от ЕС на 31 октомври без сделка. Той би позволил депутатите да поискат отлагане на Брекзит до януари 2020 г.В изявление Джонсън настоя, че с подкрепата на депутатите той би бил в състояние да постигне промени в сегашния проект на споразумение, по който преговаряше кабинетът на Тереза Мей, но бе отхвърлен три пъти, на срещата на върха в ЕС на 17 октомври. В противен случай, ако депутатите блокират Брекзит без сделка, те биха \"отрязали болезнено краката, върху които стои позицията на Великобритания\".Премиерът подчерта, че при никакви обстоятелства той няма да поиска от Брюксел отлагане на Брекзит.", "date": "2019.09.03", "title": "Борис Джонсън заплаши с вътрешна разправа съпартийци и с нови избори през октомври"}
{"url": "https://offnews.bg/futbol/ofitcialno-skandalen-napadatel-premina-v-pszh-710530.html", "text": "Мауро Икарди официално е футболист на френския гранд Пари Сен Жермен. Той акостира в тима под наем от Интер с опция за закупуване, а клаузата е в размер на 70 милиона евро.По този начин грандът от Милано намери начин да се отърве от аржентинеца, който не влизаше по никакъв начин в плановете на Антонио Конте.Преди да се стигне до преотстъпването Икарди беше отстранен от тима, след като жена му и негов агент Уанда Нара не успя да се разбере с ръководството за нов по-добър договор.Впоследствие аржентинският стрелец заведе дело срещу \"нерадзурите\". Основанието да се стигне до там бе за \"тормоз на работното място\".В крайна сметка Мауро удължи договора си с Интер за още година и вече има контракт до лятото на 2022 година, а парижани ще му плащат цялата заплата до края на сезона, която възлиза по 8 милиона евро годишно.В случай, че се стигне до перманентен трансфер, тогава възнаграждението на Икарди ще набъбне до 10 милиона евро на сезон и той ще парафира за 4 години с парижани.", "date": "2019.09.03", "title": "Официално: Скандален нападател премина в ПСЖ"}
{"url": "https://offnews.bg/politika/prezidentat-udostoi-gratckia-poslanik-s-orden-stara-planina-710556.html", "text": "Президентът Румен Радев удостои гръцкия посланик у нас с орден „Стара планина“ първа степен.Дипломатът, чийто мандат в страната ни приключва през октомври, беше удостоен с висшето държавно отличие за заслугите си за развитието на българо-гръцките отношения и сътрудничество.Стратегическото партньорство между България и Гърция е достижение на нашите две страни, с което можем да се гордеем, защото то е неоценим принос към европейската архитектура за мир, стабилност и просперитет, заяви държавният глава при награждаването на посланик Григориос Василоконстандакис.Отношенията между България и Гърция са доказателство как на Балканите може да се гради стратегическо партньорство в дух на взаимно доверие и да се развиват здрави политически, икономически, културни и образователни връзки между държавите, заяви още Румен Радев. Посланик Василоконстандакис благодари за оказаната чест да бъде удостоен с държавния орден. Дипломатът открои сътрудничеството между България и Гърция като безусловен фактор за общ просперитет и мир в региона. „С наближаването на края на мандата ми в България, се увеличават спомените ми от Странджа, Черно море, от сърцето на България във Велико Търново и Арбанаси, от Елена, Карлово, красотата на Родопите, историята на Плевен, Пловдив и Русе“, заяви посланик Василоконстандакис.На церемонията днес присъстваха представители на дипломатическия корпус у нас, на изпълнителната и законодателната власт.", "date": "2019.09.03", "title": "Президентът удостои гръцкия посланик с орден 'Стара планина'"}
{"url": "https://offnews.bg/sviat/25-zaginali-na-korabche-kraj-kalifornijskia-briag-9-se-izdirvat-710527.html", "text": "Бреговата охрана в американския щат Калифорния съобщи, че до момента са намерени телата на 25 души, загинали в среднощния пожар на увеселителното корабче \"Консепшън\" край остров Санта Крус, на 145 км северозападно от Лос Анджелис, предаде БТА. Още 9 души се издирват.20 тела са извадени, а още пет са локализирани на малка дълбочина на морското дъно, но изваждането им засега е невъзможно поради небезопасните условия под кораба, който е нестабилен след вчерашния пожар. Съдът е в преобърнато положение в плитки води и силните течения го движат насам-натам, уточни говорителят на бреговата охрана. \"Трябва да се подготвим за най-лошия изход от продължаващото издирване\", добави той на свиканата снощи спешна пресконференция за медиите в Санта Барбара.На борда на кораба, регистриран в пристанището на Санта Барбара, при потеглянето му на 3-дневен круиз в събота е имало 34 любители на подводно гмуркане и риболов, както и 5 души екипаж. След внезапно избухналия пожар съдът е потънал само на 18 метра от брега на острова. Петимата членове на екипажа, намиращи се на горната палуба, успели да скочат във водата и били спасени от преминаващ наблизо друг съд. Те имат леки наранявания. Тъй като пожарът е избухнал в 3 ч. през нощта местно време, останалите са били в спалните помещения под палубата и не са успели да реагират.23-метровата яхта е построена през 1981 г. По време на фаталния круиз тя направила няколко спирки за гмуркания край брега на остров Санта Крус.", "date": "2019.09.03", "title": "25 загинали на корабче край калифорнийския бряг, 9 се издирват"}
{"url": "https://offnews.bg/politika/kolko-vazhna-e-pricheskata-za-edna-zhena-obiasneniata-na-bojko-boriso-710532.html", "text": "Аз се подстригвам сам, мога да ви демонстрирам. Прическата ми е толкова елементарна, че само трябва някой да ми помогне да си обера врата.Това призна премиерът Бойко Борисов по повод информациите, че е наредил да следят Мая Манолова при ходенето й в салона на бул. \"Христо Ботев\".Няма по-нормално от това жената да отиде на фризьор, преди да излезе по телевизията, разбрал той след случай с Менда Стоянова, която му отказала участие в медия, заради косата си. Борисов се ядосал и й казал: тогава си отивай в Пловдив. Стоянова си тръгнала. След това ми звъняха 5-6 жени от ГЕРБ - Фандъкова, Лили Павлова...Г-н Борисов, за вас много ли е важно да играете футбол, като ви е болно коляното, попитала го Фандъкова. И сравнила видът и самочувствието на жената със значимостта на неговия спорт. И аз искам да имам фризьор, но няма какво да ми фризира, завърши Борисов ", "date": "2019.09.03", "title": "Колко важна е прическата за една жена: обясненията на Бойко Борисов"}
{"url": "https://offnews.bg/dw/fandakova-i-manolova-petna-po-imidzha-710555.html", "text": "Битката за кметския стол в София може би няма да е най-оспорваната на предстоящите местни избори, но със сигурност резултатът от нея ще има важни последици. Особено за изпълнителната власт. Ако Фандъкова загуби, това може да се окаже началото на края на управлението на ГЕРБ.А в случай че кандидатката на ГЕРБ запази своя пост, на който е вече цели десет години, това ще бъде красноречив знак, че надмощието на Борисовата партия ще продължи.Още нищо не е решеноСоциологически изследвания побързаха да посочат, че се очертава балотаж между Йорданка Фандъкова и Мая Манолова, който вероятно няма да бъде спечелен от сегашната кметица. Тази прогноза обаче беше направена, преди двете да бяха обявили, че ще участват в състезанието; преди да сме научили какви ще бъдат екипите им (това е особено важно за г-жа Манолова - кой точно ще я подкрепи, дали, както се очертава, може да разчита не само на БСП, а например и на Слави Трифонов и пр.); преди жителите на столицата поне в един дебат да са видели и чули кандидатите (не само Манолова и Фандъкова, а всички).С други думи: от социологическа гледна точка става дума за мерене на „неродени Петковци”. Много неща могат да се случат до октомври - все пак има близо два месеца до деня хикс.Драскотини по имиджа на ФандъковаФакт е обаче, че имиджът на г-жа Фандъкова бе силно накърнен през последната година. Година, в която в центъра на София изникнаха грозни рани, отвориха се окопи, загърмяха тежки строителни машини. И не, тук съвсем не става дума за естетиката (за кривите плочки и пр.). Нито дори за това, че работният режим и бизнесите на много хора пострадаха от ремонта. Казано без недомлъвки, основният въпрос гласи: Къде са ни парите? Ще преглътнат ли софиянци съмненията за злоупотреби при реализирането на безкрайните ремонти? За момента изглежда, че бившият зам.-кмет Евгени Крусев ще „опере пешкира”, но дали гражданите продължават да дават доверие на г-жа Фандъкова? Дали продължават да вярват, че не е замесена? Изследвания от лятото все пак показаха, че близо 50% не одобряват сегашната кметица. Ето това е важното, а не какви са „трите приоритета\" на Фандъкова.За мнозина остава пълна загадка защо ГЕРБ показаха такава липса на гъвкавост при определянето на своя водещ кандидат за София. Толкова ли нямаше други имена с по-малко петна по имиджа? Защо не бе даден шанс например на някои от младите кметове на райони в столицата, които са демонстрирали нелоши мениджърски качества. Или пък на някое ново лице? Какъв е този абонамент за кметския пост? Така човек остава с впечатлението, че ГЕРБ подценяват състезанието в столицата. Да не се окаже, че Фандъкова е новата Цачева?Другото лице на МаноловаЩо се отнася до „бремето” на омбудсмана - то е триизмерно. Или по-точно - триглаво. В съзнанието на повечето хора Мая Манолова си остава едно от остриетата на БСП. Тя трудно може да влезе в обувките на Радев, който успя да победи кандидатката на ГЕРБ - просто неговата пъпна връв, свързваща го с БСП, не бе толкова очебийна. Да не забравяме, че Мая Манолова носи и етикетите „сестра Галева” и „поддръжничка на Орешарски”.Поради всичко това съвсем не е сигурно, че Манолова може да спечели битката за София. Открай време столицата е твърдина на градската десница. И при евентуален балотаж мнозина представители на тази десница може и да дадат гласа си за кандидатката на ГЕРБ - само и само София да не почервенее от срам. И малко на принципа: „Познатото зло боли по-малко от непознатото”.И още нещо: вторачването в битката Манолова-Фандъкова води до неглижиране на останалите кандидати. А те не бива да бъдат изключвани от надпреварата. Забравя се също така, че по-важен от кметския стол е местният парламент. Как би работила г-жа Манолова с един общински съвет, в който ГЕРБ, ДБ и други формации непрекъснато блокират нейните предложения и инициативи?Б. ред. - Коментарът е от ", "date": "2019.09.03", "title": "Фандъкова и Манолова: петна по имиджа"}
{"url": "https://offnews.bg/temida/sadat-otstrani-ot-dlazhnost-kmeta-na-kostenetc-710557.html", "text": "Специализираният наказателен съд отстрани от длъжност кмета на Костенец Радостин Радев. Съдът прие, че заемайки поста той може да повлияе на разследването на деяния, извършени от него в качеството му на длъжностно лице. Специализираната прокуратура поиска отстраняването на Радев ден, след като на 30 август 2019 г. го привлече привлече към наказателна отговорност по второ дело – за длъжностно присвояване на 22 137 лева. Радев бе обвинен в това, че през декември 2018 г., в условията на продължавано престъпление, на два пъти поискал и получил въпросната сума от касата на общинско предприятие за дърводобив и я присвоил за себе си. По това производство той се разследва и за безстопанственост, наложена му е мярка за неотклонение “Парична гаранция“ в размер на 50 000 лева. Близо два месеца преди това – на 18 юни 2019 г., Специализираната прокуратура привлече Радев към наказателна отговорност за активен подкуп - в качеството му на длъжностно лице той обещал 30 000 лева на общински съветник, за да гласува по определен начин на предстояща сесия на Общинския съвет. Първоначално съдът го задържа под стража, по-късно измени мярката му за неотклонение в „Домашен арест“.На 29 август Апелативният специализиран наказателен съд определи на Радев парична гаранция от 70 000 лева, която не подлежи на обжалване. ", "date": "2019.09.03", "title": "Съдът отстрани от длъжност кмета на Костенец"}
{"url": "https://offnews.bg/kultura/nepokazvani-ranni-tvorbi-na-nedko-solakov-shte-badat-predstaveni-v-plo-710552.html", "text": "Изложбата на Недко Солаков „(почти) Картини“, която ще бъде представена в галерия SARIEV, Пловдив, включва непоказвани пред публика живописни творби от 1977-1981 г., създадени в периода, когато авторът е студент в специалност Стенопис в Националната Художествена Академия. Всяко от тези платна е свързано с определени спомени от това време, които Солаков ще разкаже с написани на ръка истории върху стените на галерията около осемте произведения.Текстът към изложбата е на известния български писател Георги Господинов. Текст, в чието начало писателят споделя, че \"да извадиш най-ранните си картини, неподписани и непоказвани досега, е осмеляване, което малцина могат да проявят. То е като да поканиш гости в някогашната си младежка стая, която още пази тогавашния хаос и тайни. Но в това е и големият шанс за нас като публика. Недко ни се е доверил и допуснал много близо, в това твърде лично пространство на началата, преди опитността да е заличила колебанията.\" Представените ранни картини на Солаков улавят и тъгата, и уязвимостта, които са се появили в неговия живот, във времето, когато ги е създавал. През изложбата бихме могли да прочетем едно различно лице на световноизвестния днес художник Солаков, за което може би и не подозираме. Проправяйки път към „(почти) Картини“, Господинов споделя, че \"тази изложба ни показва не само посоките, по които ще върви оттук-насетне художникът, но и нещо също така важно – посоките, които ще изостави. И ще видим как Недко Солаков отива нататък, минава на други нива. Ще остане ръката, историите, състоянията, които тръгват оттук. И онова особено вълнение, че сме присъствали на нещо много лично, връщащо ни в началото на собствения ни почти живот.\" Представянето на тези ранни творби на Недко Солаков е по покана на Галерия SARIEV и представлява колаборация между галерията, Недко Солаков и Георги Господинов. Изложбата ще се състои между 6 септември и 25 октомври 2019 г. в Галерия SARIEV, Пловдив и ще бъде открита на 6 септември, 18:30 часа в присъствието на художника. Изложбата ще може да бъде разгледана в рамките на НОЩ/Пловдив 2019 (13-15 септември)", "date": "2019.09.03", "title": "Непоказвани ранни творби на Недко Солаков ще бъдат представени в Пловдив"}
{"url": "https://offnews.bg/kultura/meszecsinka-s-premiera-na-art-klip-kam-singala-i-don-t-let-it-i-710547.html", "text": "Една от най-успешните унгарски етно групи Meszecsinka направи премиера на клипа към сингъла “I Don`t Let It”. Песента е част от последния албум на квартета “Stand Into The Deep”, който излезе по-рано тази година и беше представен през лятото с емоционални турнета в България, Русия, Германия, Франция, Холандия, Сърбия, Румъния и Казахстан.Първият сингъл от албума - “Приспивна песен/Lullaby” и клипа към него излязоха преди няколко месеца, последва песента, която ни кани да видим смъртта по нов начин Lookingatmydeath, а днес вече можем да се насладим и на най-новото от носителите на награда „Фонограм” (унгарското Grammy) – завладяващата и със силно послание “I Don`t Let It”. Клипът впечатлява с визуалната си откровеност, а танците на Аннамари ни пренасят в света на езотериката. Песента акцентира върху желанието за освобождение от натрапчивото, необяснимо и нежелано чуждо присъствие в живота ни.Видеото към “I Don`t Let It” показва именно борбата с чувството за обсебеност, а самата Аннамари споделя как се е стигнало до концепцията за визуализацията: \"Емил слушаше песента, а аз гледах в YouTube моята любима танцьорка. Танцуваше заар и като гледах танца, и слушах песента, разбрах, че това ще е клипа. Бях чувала и по-рано за този танц, но след като режисьора Максим провери и ми каза каква е същността му, се стреснах - та песента е точно за това! Да се освободиш от това чуждо, което влиза в теб и те обсебва. \"Няма да се дам! Ще бъда свободна!\" Записът на видеото беше най-изтощителното преживяване за мен - 6 часа непрекъснат танц.\"Актуалният пълнокръвен запис на Meszecsinka “Stand Into The Deep” се радва на широко одобрение: пресата го определи като шедьовър, а публиката – като по-силен и епичен от предишния великолепен “Awake In A Dream”.Немското списание Orkus Magazin е във възторг: “Алтернативната световна музика на унгарската група отново очарова и ни отвежда в спиращи дъха светове с десет уникални парчета.”Поредният успешен албум на международно признатата група, който е издаден от немския музикален лейбъл Nordic Notes и се разпространява в цял свят, получи силна подкрепа от радиостанции в Америка, Германия, Австралия, Италия, Люксембург, Гърция, Словакия и др. През есента лейбълът ще пусне албума и на винил, с което ще зарадва любителите на неподправения аналогов звук.Meszecsinka ще се завърнат в страната ни, за да потопят публиката в магията на психеделичното си и разпознаваемо звучене. Специфичните им композиции и обработки на унгарски, испански, руски, цигански и български народни песни ще прозвучат на Куртово Конаре Фест в Пловдив на 7 септември и във Варна на 20 септември в бар Rubik Art and Music. В Куртово Конаре желаещите да учат вокал от Анамари и да свирят заедно с музикантите от групата ще могат да го направят същия ден.", "date": "2019.09.03", "title": "Meszecsinka с премиера на арт-клип към сингъла “I Don`t Let It” и завръщане в България с концерти"}
{"url": "https://offnews.bg/obshtestvo/operatcia-zhalti-stotinki-shte-nabira-sredstva-za-olimpijskite-otbor-710554.html", "text": "За девета поредна година днес стартира най-голямата благотворителна инициатива на VIVACOM – Операция „Жълти стотинки“. Събраните средства ще бъдат дарени на Сдружението на олимпийските отбори по природни науки (СООПН).Те ще се използват за подготовката и участието на младите български олимпийци от отборите по биология, математика, астрономия, астрофизика, информатика, лингвистика, физика и химия в международни и балкански състезания.С парите Сдружението ще организира обучения, лабораторни занимания, специализирана подготовка по съответните научни дисциплини, ще осигури необходимите лектори и разработване на задачи – всичко, което е необходимо за подпомагане на доброто представяне на олимпийските надежди в природните науки.„Операция „Жълти стотинки“ е още един израз на дълготрайния ангажимент на VIVACOM към образованието и развитието на младите хора в България. Компанията твърдо стои зад убеждението, че с общите усилия на цялото общество възможностите за образование могат да бъдат подобрени.„Младите олимпийски надежди заслужават да инвестираме в техния талант и да ги насърчим по пътя към още медали, с които прославят страната ни“, каза Веселка Вуткова, директор „Корпоративни комуникации“ във VIVACOM.Статистика на Сдружението на олимпийските отбори показва, че за деветте години от съществуването си те са завоювали 893 медала - 167 златни, 308 сребърни и 418 бронзови.Присъстващите на откриването на кампанията бяха предизвикани да участват в състезанието \"Това го може всяко хлапе\", разчитайки на жокер от елитна група млади олимпийци, които доказаха, че знанията им се простират отвъд дисциплината, в която се състезават.Операция “Жълти стотинки“ 2019 се осъществява в партньорство с Българския дарителски форум и с подкрепата на над 40 медии, фирми и организации. Посланици на кампанията са журналистът Ива Дойчинова и носителят на четири олимпийски медала в спортната гимнастика Йордан Йовчев, които подкрепят каузата.Средствата за Сдружението на олимпийските отбори по природни науки се набират в магазините на VIVACOM и в търговските обекти на партньорите, а също и чрез изпращане на SMS с текст DMS OLYMP. VIVACOM. Партньорските организации ще инвестират допълнително, като допълнят набраната по време на кампанията сума.Инициативата ще продължи до 31.12.2019 г. ", "date": "2019.09.03", "title": "Операция 'Жълти стотинки' ще набира средства за олимпийските отбори по природни науки"}
{"url": "https://offnews.bg/futbol/nejmar-besnee-sled-provalenia-transfer-v-barselona-710550.html", "text": "Неуспехът по време на трансферния прозорец е вбесил суперзвездата на Пари Сен Жермен Неймар, пише каталунският \"Sport\". Пазарът затвори снощи, а нападателят си остана в Пари Сен Жермен.Според изданието цяло лято бразилецът се надяваше да се завърне в Барселона, но в крайна сметка нито един вариант по време на преговорите не даде резултат. От два дни футболистът е в американския град Маями с националния отбор на Бразилия и се готви за контролата с Колумбия.Все пак на снимките, които са качени в официалната страница във Фейсбук на \"селесао\" се вижда, че 27-годишният нападател е в настроение.  От началото на сезона Неймар нито веднъж не попадна в групата за мачовете на Пари Сен Жермен и е интересно да видим как ще бъде приет обратно от съотборниците си.", "date": "2019.09.03", "title": "Неймар беснее след проваления трансфер в Барселона"}
