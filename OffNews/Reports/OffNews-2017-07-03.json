{"url": "https://m.offnews.bg/news/Futbol_18793/TcSKA-Sofiia-v-Lozana-Nie-sme-bivsh-Liteks-nishto-obshto-sas-stariia_659666.html", "text": "Сериозен удар нанесе Левски по амбициите на ЦСКА-София да бъде припознат като наследник на 31-кратните шампиони на България. Фенклубът на \"сините\" се сдоби с оригиналните документи, пратени от адвокатите на Гриша Ганчев до Спортния съд в Лозана.Левскарите ги публикуваха на своята интернет страница - nkp.bg, с превод на най-интересните моменти.\"Обществеността може да се запознае с документа в неговата цялост и в оригинал, а ние сме си позволили да преведем на български съществени части от него, свързани с най-голямата измама в българския футбол, с ограбването на държавата и погазването на всякви правила, закони и морални норми.И всичко това с пълното съдействие на институциите у нас – БФС, Спортното министерство и дори Министър-председателя на България, на когото точно преди година овчедушно и покорно благодариха за намесата му и осигуряването на лиценз за ППЛ.Може да видите огромната наглост, с която твърдят, че видиш ли, БФС са направили куп промени и те са само неволен участник в тях\", пишат \"сините\".\"За сметка на това, в прав текст си признават, че нямат нищо общо с покойника и всичко било маркетингов трик. И не само това – директно отричат всякакви претенции да са наследник на историята и успехите на фалиралото дружество. Използвали старият сайт само по маркетингови причини или с други думи - да лъжат неособено умните си последователи.Нормалните хора в държавата и в частност тези, обичащи футбола, ще останат погнусени, а останалите, за които достойнство и чест никога не са имали значение, ще продължат да се кланят и целуват задници, стига да им обещаят някоя тенекийка.Всички знаем и какво ще се случи с търга за емблемата им. НКП вече описа в аванс стъпките и дотук те се сбъдват. Протакането е в ход и само голям наивник може да вярва, че имат намерение на платят 8 милиона.Време е и държавата да си влезе в ролята на защитник на интересите на кредитори и данъкоплатци, а не да дава на грабителите безвъзмездно бази и да опрощава задължения\", пишат от фенклуба на Левски.Ето текстът на жалбата на ЦСКА-София в Лозана:\"", "date": "2017.07.03", "title": " ЦСКА-София в Лозана: Ние сме бивш Литекс, нищо общо със стария ЦСКА"}
{"url": "https://m.offnews.bg/news/Ikonomika_59/Sadat-naredi-na-KFN-da-svali-doklad-sreshtu-biznesmena-Ivajlo-Penchev_659667.html", "text": "Административен съд - София нареди на Комисията за финансов надзор да свали от интернет страницата си доклада за констатирани нарушения от страна на платформата за онлайн търгове с обратно наддаване \"Окшънайз\", чийто основател е собственикът на Walltopia Ивайло Пенчев.Според съда КФН е превишила правата си, публикувайки на интернет страницата си анонимен доклад от практически неприключила проверка. Застрахователният регулатор започна проверка срещу \"Окшънайз\" за извършване на незаконно застрахователно посредничество. Пенчев обаче твърди, че такъв изобщо не е необходим, тъй като компанията не предлага такива услуги, а функционира като табло за обяви.За съдебното решение в полза на \"Окшънайз\" се разбра от публикация на Ивайло Пенчев във фейсбук. Ето какво написа бизнесменът, който напоследък е предприел истинска офанзива срещу практиките на КФН:ОКШЪНАЙЗ срещу къфънъ 1:0Ало, комисионерчетата, СВАЛЯЙТЕ АНОНИМКАТА ОТ САЙТА!АЙДЕ ГАС!АМА НЕ СЕ ПОМОТВАЙТЕ БЕЕ!ОСВЕН МЕН, И БЪЛГАРСКИЯТ СЪД ВИ ГО КАЗВА!СЪДЪТР А З П О Р Е Д И:НЕЗАБАВНО и безусловно прекратяване на действията на Комисията за финансов надзор, изразяващи се в публикуване на интернет страницата на институцията на Доклад относно извършена проверка на [фирма] с ЕИК203556634съгласно заповед № 137 от 13.04.2017г. на зам.председателя на КФН, катоОТСТРАНИ от интернет страницата си Доклад относно извършена проверка на [фирма] с ЕИК съгласно заповед № 137 от 13.04.2017г., публикуван на 23.06.2017г.По-долу е пълният текст на решението в полза на ОКШЪНАЙЗ и във вреда на тарикатите и глупаците!Р А З П О Р Е Ж Д А Н Е№ 4507гр. София, 30.06.2017 г.АДМИНИСТРАТИВЕН СЪД - СОФИЯ-ГРАД, Първо отделение 12 състав, в закрито заседание на 30.06.2017 г. в следния състав: СЪДИЯ: Наталия Ангеловакато разгледа дело номер 7224 по описа за 2017 година докладвано от съдията, и за да се произнесе взе предвид следното:Производството е по реда на чл. 250 от Административно Процесуалния Кодекс /АПК/.Образувано е по жалба на [фирма] с ЕИК[ЕИК], чрез адв. К. с приложено пълномощно като се иска съдът да разпореди незабавното преустановяване на фактически действия на Комисията за финансов надзор, изразяващи се в публикуването на собствената й интернет страница на недатиран неподписан документ, озаглавен доклад, по съображение, че не се основава на административен акт или на закона, на правно основание чл. 250 АПК. В жалбата се излагат доводи, че съобщението на комисията съдържало препратка към недатиран документ, тъй като не съдържал никакви данни за органа и длъжностното лице, което го е създало, посочвало се единствено ,че е издаден въз основа на Заповед № 137/13.04.2017г. на зам. Председателя на КФН и ръководещ управление „застрахователен надзор, за извършена проверка. Като се позовава на правомощията на КФН по чл.1, ал.3 от ЗКФН, които се осъществяват чрез извършване на проверки на място и прилагане на принудителни административни мерки, предвиденото по чл.19, ал.1 и ал.6 от същия закон, че проверките се осъществяват от служители на администрацията на КФН, счита, освен другото за авторството на документите, че публикуваният документ не представлява индивидуален административен акт или констативен документ по чл.19, ал.6 ЗКФН. Докладът представлявал вътрешен акт по смисъла на чл.7, ал.3 от Правилника за устройството и дейността на КФН и на нейната администрация вр. чл.21, ал.5 АПК. Тези актове не подлежали на самостоятелно оспорване, поради което за заинтересованото лице не оставало друга възможност за защита на интересите му освен да публикува становището си в средствата за масова информация или в социалните мрежи. Претендира се, че не са предприети мерки за защита на личните данни в доклада. Претендира се и допуснато нарушение на чл.25 от ЗКФН относно съгласието на лицето, за което се отнася разкритата професионална тайна, а в случай документът съдържал информация за повече от едно лице. По тези съображения счита, че публикуването на доклада не се основавало на административен акт или на закона. Жалбоподателят твърди, че предприетите от КФН фактически действия, изразяващи се в публикуването и разгласяването на посочения недатиран и анонимен документ били неоснователни и незаконосъобразни, поради което следвало да бъдат преустановени. Иска се от съда на основание чл.253, ал.2 АПК съдът да разпореди на КФН да свали незабавно от интернет страницата си публикувания на 23.06.2017г. анонимен документ, озаглавен доклад, който все още съществувал на интернет страницата на КФН, което обуславяло и правен интерес от търсената защита. Иска се и присъждане на направените разноски. Към жалбата е представен и документ за държавна такса. Допълнително жалбата е подписана от адвокат К. пред служител от регистратурата на съда.По делото е представена административната преписка ведно със становище по искането от председателя на Комисията за финансов надзор (КФН) К. К..В становището се изтъква довод, че докладът – с № Д-84#1/23.06.2017г. отразявал резултатите от проверка на дружеството, необосновано се твърдяло, че докладът бил анонимен и невъзможност да разбере на какво основание е издаден. Посочено е, че със заповед № 137/13.04.2017г. на зам.председателя на КФН, ръководещ управление „застрахователен надзор, е, връчена на представляващия дружеството, е разпоредена проверка, като при приключването й, също бил връчен констативен документ с констатации, които по същество представлявали публикувания на страницата доклад. Дружеството било запознато с доклада. На 23. 06.2017г. „резултатите от доклада“ били публикувани на официалната интернет страница на КФН в Раздел Новини при спазване на Закона за достъп до обществена информация и Закона за защита на личните данни и заложените принципи за откритост, достоверност и пълнота на информацията. Поддържа се, че така публикувания доклад от една страна бил част от проверка на Комисията, която била упражнена по силата на КФН , от друга страна се основавал на административен акт – заповед на зам.председателя на КФН и като такъв не представлявал фактическо действие по смисъла на чл.250 АПК. Докладът представлявал констативен документ по чл.19, ал.6 от ЗКФН. Ако дружеството считало, че констатациите в доклада били неточни, то разполагало с възможността да защити правата си в друго производство, което правело неоснователно искането по чл.250 АПК. Оспорва се също като неоснователно, че с публикуването на доклада КФН е разкрила професионална тайна в нарушение на чл.25 ЗКФН. Информацията в доклада не отговаряла на законовата дефиниция за професионална тайна по чл.24 от същия закон.Твърди също, че публикуването на доклада не съставлявало фактическо действие, тъй като публикувала на интернет страницата си общозначима информация, в съответствие с Правила за оповестяване на публична информация, свързана с дейността на КФН. Спазени били при публикуването заложените в чл.1, ал.4 принципи, доколкото гражданите и обществеността имали правото да бъдат информирани Привеждат се примери за публикуване на интернет страницата на КФН на доклади с резултатите от прегледите на пенсионните фондове, както и данни за стрес тестовете на застрахователите и презастрахователите.Съдът като взе предвид доводите и възраженията на страните, обсъди доказателствата по делото, от фактическа и правна страна приема следното:При извършената днес служебна интернет страницата на КФН, действително беше установено публикуване на посочения доклад – в рубриката новини със заглавие „Доклад от проверка на онлайн-платформата „О.“ с дата на публикуване 23.06.2017г. и текст: „КФН публикува доклада от проверката на онлайн-платформата „О.”. Пълният текст на доклада може да намерите тук.“ (http://www.fsc.bg/…/doklad-ot-proverka-na-onlayn-platformat…). На първа страница се съдържа надпис КФН и заглавие Доклад относно извършена проверка на [фирма] с[ЕИК] съгласно заповед № 137 от 13.04.2017г. на зам.председателя на КФН, ръководещ управление застрахователен надзор“. Нито от съдържанието на текста , нито от обозначението в края може да се формира извод за конкретен издател на доклада, съдържа се единствено препращане към заповедта. Докладът съдържа 32 страници печатан текст.Тази заповед е представена по делото, и със същата е наредено извършването на проверка на дружеството-жалбоподател, на основание чл. 19, ал.1 и ал.2 вр. л.18 от Закона за Комисията за финансов надзор (ЗКФН) В същата заповед е посочено на кои длъжностни лица се възлага проверката , определен е ръководител, посочени за задълженията на проверяването лице, както и задължението на посочените в заповедта лица при констатирани нарушения на Кодекса за застраховането, да съставят актове за установяване на административни нарушения. Съдържа се и разпореждане за връчване на заповедта и за възлагане на изпълнението й. В тази заповед не се съдържа разпореждане, че доклад за резултатите от проверката следва да се публикува на интернет страницата на комисията.Докладът на посочения интернет адрес не съдържа изходящ номер и дата, както се твърди в становището на председателя на КФН.По делото е представен Доклад с изх.№Д-84#1/23.06.2017г., изготвен от посочените в Заповед №137/13.04.2017г. длъжностни лица от КФН, адресиран до заместващия зам. председателя на КФН и ръководещ управление „Застрахователен надзор“, като като съдържанието на доклада е идентично с публикуваното на интернет страницата на комисията, съдържат се и подписи на лицата, изготвили доклада.По делото е представен констативен протокол № Р-04-59/18.04.2017г., съставен от органите, на които с обсъдената заповед е възложена проверката, съставен ръкописно и съдържащ 6 страници ръкописен текст, връчен на адв. К. , пълномощник на жалбоподателя, на 18.04.2017г., на която дата е и съставен.По делото е представен и констативен протокол № Р-04-97/26.06.2017г., който както се твърди в становището, повтаря съдържанието на доклада, съдържа подписи на съставителите му и е връчен на 26.06.2017г. на жалбоподателя чрез адв. К.. В този протокол също е обозначено, че е съставен въз основа на заповед № 137813.04.2017г. за проверка.Като основание за извършване на действитео по публикуване на доклада в становището си от страна на КФН еса посочени Правила за опосвестяване на публична информация, свързана с дейността на КФН. Съгласно чл.2 от тези правила, на оповестьяване подлежи информация, за която има нормативно основание(задължение( за оповестяването й, както и друга общественозначима информация, включително актуални новини и съобщения. Тези правила са приети с Решение № 40/20.08.2015г. на КФН и публикувани на \"вътрешната страница\" на КФН за запознаване на служителите с тях и спазванетго им.Въз основа на така изложеното по фактите, съдът формира следните правни изводи по искането, с което е сезиран:Искането за защита по чл. 250, ал. 1 от АПК е допустимо – действията по публикуването на решенията на КФН на електронната страница на комисията са от фактически характер, а в качеството си на адресат на конкретния доклад, оспорващият има правен интерес от преустановяването им.Разгледано по същество, същото е основателно.Обект на защита по този ред са застрашените или нарушени права от неоснователни действия на административен орган или длъжностно лице. Нормативно установеният критерий за да се определи фактическо действие на администрацията като неоснователно е то да не почива на административен акт или на закона, т.е. да не е налице правно основание за извършването му. Преценката за съществуването на основание за публикуване на доклада е от обективен характер и може да бъде направена независимо от данните по чл. 252, ал. 2 от АПК. Съгласно тази разпоредба, съдът задължава административният орган или длъжностното лице, което извършва неоснователните действия, незабавно да предостави информация за основанието на извършените действия.На първо място, съдът приема за установено и изветстно на жалбоподателя, че процесният доклад съвпада с връчения му констативен протокол за извършена проверка по Заповед № 137/13.04.2017г., с идентично съдържание. Действително обаче на интернет страницата на КФН, съдържанието на доклада е обявено без автор, като видно от новината, проверката е извършена от КФН. Тази информация е неточна от гледна точка на чл. 19, ал.1 и ал.2 ЗКФН, доколкото проверката се извършва не от КФН - доколкото посоченото понятие означава и административен орган, а от служители в администрацията на КФН.Както основателно се посочва в жалбата, съгласно разпоредбата на чл.19, ал.1 ЗКФН, проверки се осъществяват от служители от администрацията на комисията, определени със заповед на председателя или на съответния заместник-председател, в ал. 2 - ал.5 от същата норма са предвидени правомощията на тези служители и задълженията на проверяваното лице, а в ал. 6 - задължението на служителите, на които е възложена проверката да съставят констативен документ в два екземпляра, който се подписва от длъжностните лица на комисията, извършили проверката, и се връчва срещу подпис на провереното лице. Проверката на жалбоподателя е разпоредена именно на основание чл.19, ал.1 и ал.2 ЗКФН със заповед №137/13.04.2017г.При така изложеното по фактите, съдът приема, че процесният доклад е издаден от служители на КФН в резултат на извършена проверка по чл.19 ЗКФН, възложена с изрична заповед, и не съставляла акт на КФН като административен орган.Липсва нормативно установено основание за публикуването на процесния доклад, който съставлява акт по чл.19, ал.6 ЗКФН. Този доклад, идентичен с констативния протокол окт 26.06.2017г., макар и да съдържа факти с правно значение, установени от длъжностно лице по предвидения в закона ред - в случая относно спазването на изискванията на Кодекса за застраховането и сътоветните актове по правото на ЕС от проверяваното лица, не съставлява акт на КФН, попадащ в приложното поле на чл.13, ал.7 ЗКФН. Тази норма предвижда, че: \"Приеманите от комисията нормативни актове по ал. 1, т. 1 и 3, както и издаваните от нея административни актове по ал. 1, т. 5 и 6 се обнародват в \"Държавен вестник\", а останалите се публикуват по подходящ начин.Указанията по ал. 1, т. 4 се публикуват в бюлетина на комисията и на нейната страница в Интернет.\". В казуса по делото не се касае за нито една от посочените хипотези.Пуликуването на акт по чл.19, ал.6 ЗКФН не може да се основава и на предвиденото по чл.2 от Правилата за оповестяване на публичната информация, свързана с дейността на КФН. На първо място, не се касае за задължение, зао оповестяването на доклада, не попада и в обхвата на понятието \"друга общественозначима информация\", доколкото се изисква и тази информация да е определена в закона. Това следва от приетото в тълкувателно решение Конституционният съд в диспозитива на Решение № 7 от 4 юни 1996 г. по к.д. № 1 от 1996 г. (ДВ, бр. 55 от 1996 г.) - съдът е постановил, че \"Правото да се търси и получава информация по чл. 41, ал. 1 от Конституцията обхваща задължението на държавните органи да осигуряват достъп до общественозначима информация. Съдържанието на това задължение подлежи на определяне по законодателен път.\" В мотивите на решението също изрично е посочено, че \"Законодателят е този, който с оглед на смисъла на конституционната повеля трябва да идентифицира многообразието от хипотези, в които задължението подлежи на изрично формулиране\". Правото да се търси и получава информация е конституционно скрепено ( чл. 41 от Конституцията) и обхваща и задължението на държавните органи да осигурят достъп до общественозначима информация, с изключение нормативно уредените ограничения на това право. От друга страна, на основание чл. 9 ЗДОИ обществената информация, създавана и съхранявана от органите (между които е и КФН) и техните администрации, е официална и служебна. Официална е информацията (чл. 10 ЗДОИ), която се съдържа в актовете на държавните органи и на органите на местно самоуправление при осъществяване на техните правомощия, а служебна е информацията (чл. 11 ЗДОИ), която се събира, създава и съхранява при осъществяване на техните правомощия. В казуса по делото не става въпрос за приложение на норми на ЗДОИ, но въз основа на посочените разпоредби също не може да се направи извод за наличие на задължение за публикуване на процения доклад, предвид разграничението на информацията на официална или служебна и служебния характер на информацията, която се съдържа в процесния доклад.Предвид на изложеното, предвиденото в чл.2 от правилата за публикуване на общественозначима информация също не означава всяка информация.Не може да се изведе и предвидено в закона основание за публикуването на доклада от гледна точка на довода в становището, че проверката е извършена по сигнал.Действията по публикуването на доклада от проверката, без да съставлява акт на КФН, са необосновани от гледна точка на закона и не се основават на индивидуален административен акт, тъй като заповедта за възлагането на проверката не разпорежда най-малкото публикуване на констативен акт - доклада от проверката, нито въз основа на нея възниква задължение за изготвянето му, последното възниква по силата на члр.19, ал.6 ЗКФН. Освен това съобщаването на акта по чл.19, ал.6 ЗКФН е извършено чрез връчването на препис от него, предвид връчването на консаттивен протокол със същото съдържание, както доклада, публикуван на интернет страницата на комисията. Следователно, и задължение за връчване на този акт не може да обоснове публикуването на доклада на интернет страницата на КФН.Не е налице подлежащ на публикуване акт на КФН за констатираното при проверката - индивидуален административен акт по смисъла на чл.21, ал.1 АПК, подлежащ на съделбен контрол и за който е предвидено побуликуването му по чл.13, ал.7 ЗКФН. Публикуването на актове по чл.19, ал.6 ЗКФН, по които КФН не е взела решение, би довело до погрешно впечатление у трети лица, че съществува решение, респ. до евентуални вреди за жалбоподателя.Предвид гореизложеното и на основание чл. 253, ал. 2 от АПК следва да се нареди безусловно прекратяване на процесното действие, с оглед на което съдътР А З П О Р Е Д И:НЕЗАБАВНО и безусловно прекратяване на действията на Комисията за финансов надзор, изразяващи се в публикуване на интернет страницата на институцията на Доклад относно извършена проверка на [фирма] с ЕИК203556634съгласно заповед № 137 от 13.04.2017г. на зам.председателя на КФН, катоОТСТРАНИ от интернет страницата си Доклад относно извършена проверка на [фирма] с ЕИК съгласно заповед № 137 от 13.04.2017г., публикуван на 23.06.2017г.Разпореждането подлежи на обжалване пред Върховния административен съд в 3-дневен срок от съобщаването му.СЪДИЯ:", "date": "2017.07.03", "title": " Съдът нареди на КФН да свали доклад срещу бизнесмена Ивайло Пенчев"}
{"url": "https://m.offnews.bg/news/Obshtestvo_4/Valna-ot-blagodarni-patcienti-podkrepi-bitata-d-r-Gagova-ot-Shejnovo_659651.html", "text": "Вълна на подкрепа от благодарни пациенти последва новината за побоя над именития акушер-гинеколог от столичната АГ болница \"Шейново\" д-р Албена Гагова.Лекарката пострада на 1 юли, когато изродила бебе, но отказала на таткото да му даде плацентата на новороденото. Макар да обяснила, че това може да стане само при определени условия, тъй като става въпрос за биологичен материал, мъжът я нападнал и й причинил комоцио, хематоми по тялото, разкъсана устна и счупен нос.Бащата агресор очевидно не е подозирал, че по щастлива случайност съпругата му е попаднала при един от най-добрите АГ специалисти не само в \"Шейново\", но и в България. Всеобщото мнение на колеги и пациенти е, че д-р Гагова е човек с голямо сърце и отличен лекар, специалист по рискова бременност. Което означава, че не само е изродила хиляди бебета, а е помогнала на много от тях да бъдат износени успешно и да се появят на бял свят живи и здрави. За това свидетелстват и задължителните опашки пред кабинета й. Пред него винаги се чака, но недоволни няма, защото пациентите й знаят, че е претрупана от работа, а чакането си заслужава.Фейсбук група в подкрепа на д-р Гагова са часове събра стотици последователи. В нея пациенти разказват историите си, благодарят й и й пожелават й бързо възстановяване. Колегите й от \"Шейново\" организират във вторник протест срещу насилието над лекари, което преди година бе инкриминирано. В него ще се включат и лекари от други болници от София и страната, както и пациенти. Очаква се и разговор с премиера Бойко Борисов.Насилието над лекари е ежедневие от години. ", "date": "2017.07.03", "title": " Вълна от благодарни пациенти подкрепи битата д-р Гагова от \"Шейново\""}
{"url": "https://m.offnews.bg/news/Obshtestvo_4/Shejnovo-izliza-na-protest-sled-napadenieto-na-lekar_659665.html", "text": "Лекари от болница \"Шейново\" ще излязат на протест утре, след като акушер-гинекологът д-р Албена Гагова беше нападната от баща, настоявал да получи плацентата на новороденото си бебе. Към протеста ще се включат пациенти. Той ще бъде подкрепен и от Българския лекарски съюз, както и от лекари от болници в София и страната, обясни д-р Таня Андреева, лекар в \"Шейново\" и бивш здравен министър.Протестът няма да е ефективен, а ще е с лентички, но когато имат възможност, лекари ще слизат при пациентите, които ще се включат в демонстрацията. Андреева обясни, че е била дежурна в деня на нападението, но се е намирала в друга клиника, където е извършвала манипулация. \"За всички беше шок, че това се случи на лекар от нашата болница и на д-р Гагова конкретно\", каза Андреева пред bTV. Тя не можа да обясни защо точно бащата е искал плацентата на бебето си, но обясни, че подобен разговор е воден предварително. Тогава на бащата е обяснено, че в случая става въпрос за биологичен продукт и той не може да бъде изнесен просто така от болницата, а се изискват определени документи. Не е имало отказ, а е имало уговорка за отлагане, за да се уреди документално въпросът, в противен случай отговорност носи лекарят. Андреева уточни, че в годините се е случвало да се иска плацентата, но това се е случвало от други болници - искани са ципите на плацентата, за да се използват при тежки изгаряния. Възможно е от плацентата да се извличат и стволови клетки, но това също става при ясни правила и с ясна процедура. Таня Андреева каза още, че след нападението е разговаряла със свои колеги, които са ѝ казали, че на места нападенията срещу лекари е ежедневие. Такъв пример в ИСУЛ. Много лекари след това не могат да изпълняват задълженията си заради увредени очи, счупвания. Д-р Гагова поне месец няма да може да изпълнява задълженията си, какво става с нейните пациенти през това време, каза тя. Андреева допълни, че може да се наложи от \"Шейново\" да разговарят и с премиера Бойко Борисов, като се надява и на неговата подкрепа по въпроса, още повече че сестра му също е лекар. ", "date": "2017.07.03", "title": " \"Шейново\" излиза на протест след нападението на лекар"}
{"url": "https://m.offnews.bg/news/Kultura_33/Film-za-balgarskata-azbuka-proslediava-zhivota-na-Sveti-Metodij-trejl_659672.html", "text": "\"За Свети Методий, глаголицата, кирилицата и българската азбука\" е филм, базиран на оригиналните исторически извори и църковни жития за Св. Методий.Премиерата на филма е в кино „Люмиер Лидл“ на 5 юли (сряда) от 19:00 часа.Филмът е заснет на истинските места, свързани с живота на славянския просветител и първи архиепископ – Солун, Цариград, Нитра, Рим, Регенсбург, Райхенау, Микулчице.Ключови сцени от неговото житие са представени като възстановки, които събуждат за живот паметни исторически събития, съхранени в древните пергаменти.Филмът съживява широко обсъжданата тема около създаването на българската азбука. По темата във филма ключово участие има българският учен арх. Слави Дончев. Изследовател и популяризатор на най-старата българска история и култура,  той е написал десетки статии и монографии, автор е и на доклада, с който Мадарският конник става световен паметник на културата, признат от ЮНЕСКО. Неговият разказ за древните корени на българската азбука ще ни накарат по нов начин да погледнем към себе си, нашата история и към идеологическите митове, от които науката толкова трудно се освобождава.Режисьори на филма са Николай Акимов, Силвия Авдала, а сценаристи са Николай Акимов и Иво Иванов.", "date": "2017.07.03", "title": " Филм за българската азбука проследява живота на Свети Методий (трейлър)"}
{"url": "https://m.offnews.bg/news/Futbol_18793/Pochina-prochut-govoritel-na-BNT-i-Armiiata_659663.html", "text": "Днес на 84-годишна възраст почина известният привърженик на ЦСКА Богомил Алексиев. Той е дългогодишен говорител на новинарските емисии на БНТ, както и дългогодишен диктор на стадион \"Българска армия\".Гласът на Алексиев помнят и две поколения радиослушатели. В 6 ч. сутринта на 4 януари 1971 г. Богомил Алексиев обявява началото на програма Хоризонт на БНР.Екипът на OFFNews изказва съболезнования на близките и роднините на легендарния говорител.", "date": "2017.07.03", "title": " Почина прочут говорител на БНТ и \"Армията\""}
{"url": "https://m.offnews.bg/news/Obshtestvo_4/V-burgaskata-bolnitca-varnaha-kam-zhivota-mazh-spasil-sina-si-ot-udav_659640.html", "text": "В бургаската болница върнаха към живота 32-годишния Константин С. от Молдова. Той е приет в болницата на 30 юни в кома, транспортиран от плажа в \"Слънчев бряг\", след като спасил от удавяне 10-годишния си син. На плажа спешни медици са му направили сърдечен масаж и са го интубирали, след което са го транспортирали в УМБАЛ Бургас в тежко състояние. \"Колегите го приеха в кома, като успяха да овладеят мозъчния отток и този на белия дроб, и да го върнат в съзнание. За щастие, инцидентът няма да остави никакви поражения върху организма на Константин\", обясни реаниматорът д-р Даниела Люцканова, съобщиха от лечебното заведение.Днес мъжът е изписан в отлично състояние.\"Благодаря Ви за грижите и за това, че спасихте живота ми\", каза младият баща, който си направи снимка за спомен с екипа на реанимацията на болницата.От началото на сезона има три тежки случая на удавници, върнати към живота от лекарите в бургаската болница. \"Другите двама пациенти са 44-годишна жена и 11-годишно дете, което беше пострадало на плажа в Св. Влас. Те също са изписани и са в добро здравословно състояние\", добави д-р Люцканова.", "date": "2017.07.03", "title": " В бургаската болница върнаха към живота мъж, спасил сина си от удавяне"}
{"url": "https://m.offnews.bg/news/Kultura_33/Otkriha-nepoznati-tvorbi-na-Rafaelo-vav-Vatikana_659664.html", "text": "Две женски фигури, които описват добродетелите на приятелството и правосъдието в залата на Константин във Ватикана, се оказаха нарисувани от италианския ренесансов майстор Рафаело Санцио, съобщи италианската агенция АНСА.Фигурите на Рафаело са открити по време на реставрация в залата на Константин от Арнолд Неселрат, директор на художествения отдел за творбите от 15 и 16 век на Ватиканския музей.По време на реставрацията, ръководена от Мария Людмила Путска, Неселрат успява да разчете подписа на великия ренесансов творец върху фигурите.", "date": "2017.07.03", "title": " Откриха непознати творби на Рафаело във Ватикана"}
{"url": "https://m.offnews.bg/news/Ikonomika_59/Danachnite-v-ataka-Shte-proveriavat-vsichki-molove-i-targovski-obekti_659646.html", "text": "Данъчни патрули от ТД на НАП София започват обиколки и проверки във всички търговските обекти в столицата и областите София, Перник, Кюстендил и Благоевград, съобщиха от приходната агенция.Съвместно със служителите от отдел Оперативни проверки, патрулите ще наблюдават заведения, за които е потвърдено, че има съсредоточаване на голям брой хора, а отчетените ниски обороти будят съмнение.Засилено присъствие на органи по приходите ще има в моловете и големите търговски центрове на територията на ТД на НАП София.След обследване на риска в такива обекти ще бъдат възлагани ревизии на фирмите и физическите лица свързани с тях.Преди седмица инспектори от отдел Оперативни проверки в ТД на НАП София наложиха принудителна административна мярка и запечатиха две заведения от голяма верига за хранене заради неиздаване на касова бележка. Собственикът на търговските обекти е отказал съдействие на служителите от НАП, но въпреки това законът е спазен и заведенията ще останат запечатани до един месец.Други четири обекта от същата верига бяха поставени под наблюдение с постоянно присъствие на органите по приходите в тях. Цялата информация от компютрите, позиционирани в търговските обекти е копирана и се обработва със специализиран софтуер от специално обучени екипи в отдел „Ревизии“. Софтуерът позволява възстановяване, включително и на изтритите записи.През онлайн връзката е идентифицирана друга голяма популярна верига със заведения за хранене, стопанисваща 11 обекта на територията на ТД на НАП София. Оборотите и начислените и внесени данъци и осигурителни вноски видимо не съответстват на броя на клиентите, които посещават тези заведения. Още днес започват контролни покупки и наблюдения с физическо присъствие на органи по приходите във всеки един от 11-те обекта.Още в началото на месец май НАП започнаха масови проверки в търговските обекти в столицата. Завишен контрол за спазването на данъчните изисквания има и при предлагането на стоки и услуги в парковете и местата за отдих. Служителите на ТД София насочват усилията си главно към издаването на касови бележки и отчитането на оборотите, но не пренебрегват и спазването на осигурителното законодателство. Проверки се извършват съвместно и с инспектори от Фискален контрол по тържища и пазари.Само за месец са направени над 1000 оперативни проверки и са издадени актове за установени административни нарушения.Повече от 100 обекта са запечатани за срок до един месец, като в някои от тях е липсвало фискално устройствоОт НАП напомнят на клиентите, че издаването на касова бележка е задължително и при плащане с дебитна или кредитна карта. Тогава търговците, освен документ от пост-терминала са длъжни да ни издадат и фискален бон. Получаването на фискален бон и неговото съхранение е важно за потребителите, защото упражняването на правата им без този документ би било силно затруднено.От началото на годината до момента служителите от ТД на НАП София са извършили повече от 8000 проверки в търговски обекти и са издали над 820 акта за установени административни нарушения, за 309 от проверените обекти са предприети принудителни административни мерки, а над 200 са ефективно запечатани за срок до 1 месец.Сигнали за неиздадени касови бележки могат да се подават на телефона на НАП 0700 18 700 или на имейл infocenter@nra.bg. .", "date": "2017.07.03", "title": " Данъчните в атака: Ще проверяват всички молове и търговски обекти. Без изключение!"}
{"url": "https://m.offnews.bg/news/Izvan-terena_18817/Kazijski-stana-bashta-na-momche_659636.html", "text": "Звездата на българския волейбол Матей Казийски вече е горд татко на момче. Късно снощи неговата приятелка Елизабета Фаруджо роди син.Наследникът на Императора проплака с Трентино. Той тежи 4,8 кг и е 52 см. Родителите все още не са измислили име на първата си рожба.Бившият национал побърза да се похвали с прекрасната новина, публикувайки снимка на наследника си в официалния си профил в социалната мрежа Фейсбук.Елизабета и Матей са заедно от 2013 г. Красавицата е носителка на титлата Мис Трентино за 2001 г. последва българският волейболист в Япония, докато играеше за \"Джейтек Стингс\".Казийски все още не е обявил къде ще продължи кариерата си, като информациите са, че ще остане в Страната на изгряващото слънце или ще се присъедини към Модена. Треньор на италианския тим през следващия сезон ще бъде българинът Радостин Стойчев.", "date": "2017.07.03", "title": " Казийски стана баща на момче"}
{"url": "https://m.offnews.bg/news/Stil_18811/Pazarska-mrezha-za-5-dolara-podludi-modnite-sredi-snimki_659638.html", "text": "Все по-често дизайнерите и известните личности отвръщат очи от скъпите стоки и създават тенденции, достъпни за всички.Преминахме през шапките с козирка на Stan Smith за 10 долара, през Brandy Melville и раираните им тениски за 15 долара, за да стигнем до невероятно модерните чанти за само 5 долара.Изглеждат ли ви познато? Сигурно помните тези \"аксесоари\" от времето на соца, когато се наричаха просто пазарска мрежа.Компанията Filt, която се намира в Нормандия и е основана през 1860 г. от френски рибари, продава тези чанти в Amazon.Разбира се, това не е първата афера на модата с пазарските торби. Céline представи версия на чантата с колекцията си от есента на 2015 г.", "date": "2017.07.03", "title": " \"Пазарска мрежа\" за 5 долара подлуди модните среди (снимки)"}
{"url": "https://m.offnews.bg/news/Turizam_75/3-iuli-Vapreki-zabranata-v-Kavarna-se-lee-beton-do-plazha_659648.html", "text": "Въпреки забраната за строителство през летния сезон, в Каварна се лее бетон на метри от плажа и не повече от 50 метра от морето.Бившият кмет на града Цонко Цонев ни изпрати снимка, на която се вижда как бетонна помпа излива плоча на хотела, който е точно на входа към пясъчната ивица.Снимката е от събота, 1 юли, но днес, 3 юли, положението е абсолютно същото - строителството продължава, каза Цонев.По закон строителството по морето се прекратява на 15 май. По изключение общината може да удължава срока за строителство до 30 юни. Каварна беше сред малкото морски общини, които удължиха времето за строежи и разреши строителни работи до максимално допустимия срок - 30 юни. Явно обаче и той не е достатъчен за инвеститора и въпреки, че днес сме 3 юли, шумната работа продължава точно до плажуващите туристи.Продължаващите строителни работи са на нов хотел. Собствеността му е свързана с близкия до кметицата Нина Ставрева бизнесмен Валентин Николов. Той е собственик на известното заведение на плажа в Каварна \"Българка\" и на ресторанта в Калиакра.Николов беше основният инициатор на плановете за затваряне на достъпа до популярния плаж Болата край село Българево, които породиха големи протести сред местните.С него са свързани и скандалните планове на общината да построи висящ паркинг върху плажа, представяйки го за укрепване на склона. Това се прави, за да паркират гостите точно пред заведението на Николов, твърдят каварненци.", "date": "2017.07.03", "title": " 3 юли: Въпреки забраната в Каварна се лее бетон до плажа"}
{"url": "https://m.offnews.bg/news/Zdrave_18753/Lekarite-se-obiaviha-protiv-ideiata-zadalzhitelno-da-izpisvat-po-evtin_659626.html", "text": "Българският лекарски съюз се обяви против идеята лекарите да са задължени да изписват по-евтини лекарства, заплащани от Здравната каса. Подобна възможност се обсъжда в момента, като текстовете са част от законопроект за изменение на Закона за здравното осигуряване, с който OFFNews разполага. Законопроектът тепърва ще бъде разгледан от Народното събрание, а основната му цел е да намали парите за лекарства, които плаща НЗОК.В законопроекта е записано, че лекарите ще трябва да предписват медикамента с най-доброто съотношение между цена и постиган терапевтичен резултат при сравнение с други лекарства с еднакви или сходни показания, а промените отварят възможността за предписване на повече генерици, чиято цена е значително по-ниска в сравнение с оригинала.\"До Български лекарски съюз, към днешната дата, не е достигнала официална информация за решение на НЗОК, което да изисква от лекарите да изписват по-евтини лекарства за лечение на пациентите. Все пак, лекарския съюз иска да подчертае, че без съмнение, контрол върху разходите за медикаменти трябва да има, за да се постигне максимална прозрачност на процедурите. Въпреки това НЗОК не може да си позволи да поставя на заден план благосъстоянието на пациенти и най-вероятно, ако съществува такова предложение, то е изработено от чиновник, който никога не е работил с болни\", обяви зам-председателят на БЛС Д-р Галинка Павлова в становище за OFFNews.\"БЛС не приема лекарите, в своите предписания, да се ръководят от критерий най-ниска цена. Според съсловието медицинските специалисти не са търговци и не може да бъдат задължени да изписват най-евтиния медикамент, когато на карта е заложен човешки живот\", допълни тя. \"БЛС многократно е настоявал контрола за разхода на лекарства да е следния: за всяко заболяване/ МКБ/ касата да определя сума за реимбурсация. Ако пациентът желае по-скъп препарат, който да предпочита пред покрития от НЗОК, то той да може да доплаща с лични средства по-скъпото лекарство. БЛС, в качеството си на най-голяма съсловна организация, представляваща всички лекари, не приема пациентите да бъдат лекувани по административни правила, без да се отчита конкретното състояние, стадия на заболяване, индивидуалната поносимост към медикамента и правото на лечение според знанията и опита на лекуващия лекаря\", подчертаха от БЛС.Маргарита Грозданова, член на Управителния съвет на Българския фармацевтичен съюз, обяви пред OFFNews, че една такава промяна няма да намали средствата, които Здравната каса отделя за лекарства. Тя изрази мнение, че е възможно една такава промяна да намали доплащането от страна на пациентите, когато става въпрос за частично реимбурсирани лекарства, но подчерта, че ще може да коментира по-подробно въпроса, когато види законопроекта. ", "date": "2017.07.03", "title": " Лекарите се обявиха против идеята задължително да изписват по-евтини лекарства"}
{"url": "https://m.offnews.bg/news/Sviat-_12/Spasitelen-helikopter-se-razbi-v-Indoneziia-8-dushi-zaginaha_659650.html", "text": "Спасителен хеликоптер се разби при опит да евакуира хора, намиращи се близо до изригващ вулкан на главния индонезийски остров, предаде Асошиейтед прес, цитирана от БТА.И осемте души, намиращи се на борда на хеликоптера, са загинали.Хеликоптерът се е блъснал в скала около три минути, преди да стигне до платото Диенг. Вчера на платото изригна вулкан, при което бяха ранени най-малко 10 души. Произведеният в Индонезия хеликоптер Дофин Ей Ес 365 се разби по-късно снощи.Бригаден генерал Иван Тито, ръководещ операциите и обучението на националната спасителна агенция, съобщи, че телата са били отнесени в полицейска болница в град Семаранг, столица на Централна Ява.При изригването на вулкана на платото Диенг от най-големия кратер Силери са били изхвърлени лава и пепел на височина 50 метра. В този момент наблизо се намираха 17 туристи, 10 от които бяха отведени за лечение в болница. Местните жители и посетителите бяха призовани да напуснат района.", "date": "2017.07.03", "title": " Спасителен хеликоптер се разби в Индонезия, 8 души загинаха"}
{"url": "https://m.offnews.bg/news/Temida_18762/Arestuvaha-bashtata-na-novorodeno-nabil-lekarka-v-Shejnovo_659620.html", "text": "Нападателят на лекар в болница \"Шейново\" е задържан в неделя, съобщиха от прокуратурата. Бащата, който поиска плацентата на новороденото му дете, но не я получи, е в ареста за 72 часа. Владимир Стоянов е обвинен за нанасяне на лека телесна повреда на медицински специалист при изпълнението на службата му, за което е предвидено наказание „лишаване от свобода“ от една до пет години.В хода на разследването е установено, че на 1 юли около обяд той е поискал от акушер-гинеколога да му предостави плацентата на току-що роденото му дете. Докато лекарката му обяснявала, че има законова процедура, която следва да бъде спазена, я нападнал Нанесъл й удар в главата, вследствие на който тя паднала.От заключението на първоначално изготвената съдебно-медицинска експертиза се установява, че на пострадалата са нанесени телесни увреждания, довели до причиняване на лека телесна повреда.Разследването по делото продължава.", "date": "2017.07.03", "title": " Арестуваха бащата на новородено, набил лекарка в Шейново"}
{"url": "https://m.offnews.bg/news/Futbol_18793/Asove-na-Chelsi-i-Fulam-nokautiraha-mladezhite-ni-v-Gruziia_659673.html", "text": "България загуби първата си среща на Евро 2017 за младежи до 19 години. Тимът на Ангел Стойков падна 0:2 от Англия на стадион \"Михаил Месхи 2\" в Тбилиси пред около 1500 зрители, сред които малка родна агитка. След малко започва другата среща в групата между Холандия и Германия.При температура от 37 градуса Мейсън Маунт, голямата надежда в школата на Челси, още в първата минута прати топката в мрежата на българите. Той се възползва от хубаво центриране отдясно, след което насочи топката в долния ляв ъгъл на безпомощния Димитър Шейтанов.Титулярът във Фулъм Райън Сесеньон обаче беше голямата заплаха за нашите. Именно левичарят удвои веднага след почивката, след като остана сам срещу вратаря.Петко Христов и Тилев от нашите имаха шансове да вкарат. Статистиката ни даде абсолютно равенство с англичаните  - по 5 удара във вратата и по 3 извън нея. Но тя едва ли е някакво утешение.Припомняме, Димитър Шейтанов беше единственият ни вратар в мача, тъй като капитанът Даниел Наумов е наказан за една среща. Селекционерите решиха да не включват трети вратар в групата, тъй като УЕФА разрешава само 18 играчи за цялото първенство. За протокола полевият играч Мариян Димитров беше записан като втори страж.Президентът на БФС Борислав Михайлов пристигна в Тбилиси специално за мача, като гледа срещата в компанията на Венци Стефанов и Емил Костадинов.", "date": "2017.07.03", "title": " Асове на Челси и Фулъм нокаутираха младежите ни в Грузия"}
{"url": "https://m.offnews.bg/news/Futbol_18793/Zhivotnite-ot-sektor-G-napadnaha-zhestoko-Berbatov_659624.html", "text": "Най-влиятелната фракция на сектор \"Г\" - \"Анималс\", нападна жестоко Димитър Бербатов. \"Животните\" са бесни, че нападателят може да продължи кариерата си в Берое, а не в припознатия от тях за истински червен тим на ЦСКА-София.Публикуваме без редакция, коментарите са излишни. И припомняме, че Бербо никога не е взимал позиция спрямо разделението при \"армейците\", въпреки че няколко пъти тренира с фенския ЦСКА 1948. Приятно четене:", "date": "2017.07.03", "title": " \"Животните\" от сектор \"Г\" нападнаха жестоко Бербатов"}
{"url": "https://m.offnews.bg/news/Nashite-avtori_2490/Iz-delnitcite-na-edin-lud-26-30-iuni_659643.html", "text": "Понеделник, 26 юниЛилето Павлова уволнила шефа на НДК Боршош. Действията му поставяли под съмнение доброто финансово управление на двореца и застрашавали подготовката му за Председателството. Казано в дисфемистичен дискурс - краде.Борисов, като един Сократ, изслушал Лилето и рекъл: Права си, да се уволни Боршош. Но после изслушал Боршош и рекъл: Прав си, трябва да те върна на поста. Червените гледат отстрани и викат: Ама не може и Боршош да е прав, и Лилето да е права. Обаче нашият доморасъл Сократ има готов отговор и за тях: И вие сте прави! Ще направим парламентарна анкетна комисия.Тоя човек, ако се бе родил в малко по-урбанизирана среда, ако се беше социализирал в гражданско училище, а не в полицейско, ако се беше енкултурирал в среди извън борческите, можеше да стане голям демократ. Но, както се казва, никой не може да промени изминатия път.Трябва обаче да му влезем в положението. Най-труден е изборът между сходни неща. Информирани ченгета разнасят из София слуховете, че Лилето се е взела много на сериозно и престанала да споделя с Борисов. (Не става дума за мисли!) Като крещящ пример на несподеляне се посочва случаят с ония 50 млн. лв. за отблатяване на едно малко участъче от „Тракия“.Хората, които познават Борисов, твърдят, че той никак не обичал министри, които не споделят. Обичал да казва: „Споделен грях, половин грях.“ Но имало случаи, когато поемал и по 60, 70 та и 80% от товара на грешниците. Но хората какво ли не говорят.В обществото се създава усещане, че в ГЕРБ са почнали здраво да се взаимопроникват и това усещане май не е грешно. Борисов изпуска дизгините.Министърът на околната среда и водите Нено Димов вика, че колите без катализатори ще бъдат спирани от движение. Ние сме от хората, загрижени за въздуха на София. На нашия балкон стои един от датчиците на http://airsofia.info. С желание се включихме в тази инициатива на гражданското общество. Щото едно е да викаме „Оставка!“ и „Долу!“ по жълтите павета, а съвсем друго когато стане дума да се предприеме нещо конкретно. А това е повече от конкретно. Всяка минута можеш да видиш какво дишаш, а не да чакаш Фандъкова да ти каже след три дена какво си дишал. Та ние сме загрижен, дума да няма.Но оня ден бяхме в сервиза. И там чакаха трима граждани да им правят ауспусите. Станали сутринта и тръбите срязани, катализаторът го няма. Единият вика, че колата му седяла под прозореца и се диви как така не е чул флекс или ножовка? Пък другият, по-вещ, му обясни, че циганите измислили някакво хитроумно съоръжение, с което бързо и тихо демонтират катализаторите. Крадат ги заради платината в тях. Та питам господин министъра кой ще ми пази инвестицията? Един катализатор е хилядарка. На повечето българи цялата им кола струва толкова.В сайта 7 Dni Sofia чета: „Няма по-тъпи от тези в КАТ-София! Купиха си дрон, той им избяга!“ Първото изречение е банална констатация, но второто ме заинтригува. Полицаите пуснали дрона да го пробват, но забравили да въведат координатите, на които да се завърне. И той отлетял нанякъде. Дето се вика, „заподозреният се качи в асансьора и изчезна в неизвестна посока“. Но в случая още по-неизвестна.Стават такива работи. На един приятел (настолен) секскуклата му избяга с надуваемия дюшек.Не завиждам на следващите поколения. Изкуственият разум непрекъснато се развива, докато естественият деградира. Докъде ще доведе това, не ми се мисли…Георги Вулджев обяснява пред OFFNews, че ограничаването на кешовите плащания до 1000 лв. е чиста проба корупция и лобизъм в полза на банките. „Ето как трябва да гледаме на подобна мярка – като насилствена субсидия за банковия сектор.“ Щото, щом ще плащате през банка, парите ви трябва да са там. И към всяка ваша покупка банката ще добавя една таксичка и за себе си.Тия се не налапаха, бе! Не сме от кръвожадните хора, но ако някога стане некоя патаклама, нещо като във Франция 1789 г., нещо като в Русия през 1917 г., некой 9-ти септември в краен случай, викам веднага, след като приключим с политиците, да почнем банкерите! Хубаво е отрано да имаме ясен план, не ли?Между другото, знаете ли, че конкретният повод за щурма на Бастилията е бил опитът на краля да уволни финансовия министър, реформатора Жак Некер? Според мен, неуволняването на финансовия министър е дори още по-добър повод.Интелектуалци, сред които и уважавани от нас хора като Ваня Щерева, Александрина Пендачанска и мъж ѝ Тицин, цигуларят Веско Ешкенази и т.н. се хвърлиха да бранят Боршош като опълченци, заради приноса му към културата. Ще ни се да вярваме, че е напълно безкористно. Но не ни е възможно, понеже сме на възраст, в която не бихме могъл да оправдаем такива наивистични представи нито с младост, нито с неопитност.Изкараха го Боршош едва ли не като Луи XIV, Le Roi Soleil, който шефът на парламентарната комисия по култура Рашидов приблизително точно нарича Лудвик. При него културата и науката процъфтели. Едни от най-ярките личности на Франция тогава са живели и творили – Молиер, Расин, Корней, Лафонтен, Боало, Колбер… Даже началото на социализъма тогава е турено от Сен Шаман… Дето вика моят приятел Сан Антонио, тогава именно „навред по земното кълбо се напъвали да говорят, да мислят, да ядат и да се чифтосват по френски”. И прашките тогава са измислени, само че са им викали фронда.От там и задната фронда… Кралят Слънце меценатствал с парите от данъците на хората. То, като погледнеш, рядко някой меценатства със собствени пари. И Боршош хвърля милиони да подпомага културата, но не своите милиони, братя, а милионите на народа. Според председателя на СД на НДК Борислав Велков загубата на дружеството за 2015 била около 9,3 млн., за 2016 - 8,5 млн., за първите пет месеца на 2017 г. вече 3,4 млн. Само, дето не е Кралят Слънце, нито Ваня Щерева, да ме прощава, е Молиер или Расин, нито пък Пендачанска е Люли…Между другото, по времето на Луи Екс-Ай-Ви е построена една от гордостите на Париж – Дома на инвалида. Кралят смятал тази сграда за едно от най-големите си постижения. Въртеше ми се някакъв каламбур с тоя Дом на инвалида и нашето НДК, ама доде да го запиша и той бега. Като се сетя, ще го добавя.Но пък се сетих друго. През далечната 1986 г. внасяме от Франция овце от породата „Ил дьо Франс”, която днес е доста разпространена у нас. През 2004 г. внесохме, пак от Франция, овце от породата „Шарол”, силно адаптивни с изключителни вкусови качества и голям кланичен рандеман. Може би не трябваше точно овце да внасяме, може би друго…Борислав Велков показа SMS-и, които е получил Иван Беров, главният електротехник на НДК, от които става ясно как е манипулирана обществената поръчка за ремонта на НДК. Боршош спуснал директива на първо място да се класира благоевградската фирма \"Галчев инженеринг\", а любимата на премиера „Главболгарстрой“ (ГБС) да се избута назад и евентуално да се дисквалифицира. Като крайно „Галчев…“ печели, а ГБС е класирана на 5-о място. На 4-о място е класиран консорциумът ДЗЗД \"Еврострой\", в който са \"Водстрой 98\" и \"Ателие Серафимов\". Това би могло да обясни защо „Труд“ на Пеефски атакува яростно Боршош и защо и прокуратурата се намеси по спешност.Навремето си знаменитият писател Карамзин казал: “Ако искаме с една дума да изразим това, което става в Русия, трябва да кажем: Крадат.” Употребявали сме тези думи и за управлението на царя, и за тройната коалиция. Но истинското си покритие те получиха едва при управленията на Борисов. Все е имало крадене, но такова крадене не е имало. Или Борисов и кликата му ще свършат много зле, или ние като народ и държава ще свършим още по-зле. Tertium non datur.Много съм възмутен от една статия в „Площад Славейков“, препечатана и от в. „Сега“. Авторката се възмущава, че една продавачка на билетчета в София и една служителка на банка в Самоков не говорели английски. Та ние се възмущаваме от това възмущение, което няма място в страна, в която премиерът говори единствено български и как само го говори… Между нас да си остане, неговият банкянски български има почти толкова право да претендира за самостоятелен език, колкото и македонският. И на какво отгоре да искаме от продавачката да говори английски?!Оня ден Георги Готев, отговорен редактор на EurActiv, написа във „Фейсбук“ за външната ни министърка и отговорничка за Българското председателство Захариева: „От комисията (ЕК) разбрах, че са помолили занапред да идва с преводач, защото се съмняват, че разбира това, което й говорят на английски.“Като я споменахме, та да я довършим. С огромно съжаление ще ви призная, че госпожата е куха като водосточна тръба. Рекла, че сме признали македонския език, щом сме признали държавата. Вероятно на 5 януари 1992 г. е била още на Мелмак. Иначе щеше да знае, че точно езика им не сме признали. Акад. Георги Марков вика: \"Откъде ги измъкват такива. …Не може вицепремиер и външен министър да казва, че признаваме македонския език. Ние сме признали държавата. Не сме признали нация, не сме признали език. Нека да прочете тази Захариева…\"Борисов отмени заповедта на Лилето и върна Боршош в НДК. Но, за да не изяде вълкът агнето или агнето сеното, взе НДК от Лилето и го даде на Боил Културата.Стара дружба свързва Борисов и Боршош, няма как… Четем из медиите за далечната 2005 г. Как се създал инициативен комитет за издигането на ген. Борисов за кмет на София, в който се включили Лили Игнатова, Илияна Раева, Христо Стоичков, художникът Греди Асса, директорът на \"Новинар\" Мирослав Боршош, лекарите Иван Черноземски и Димитър Шойлев, певицата Мария Илиева, актьорът Иван Ласкин, Мартин Захариев, проф. Валери Стефанов - общо 27 известни българи. Изреждаме ги, та да имате разнообразие, ако решите да упражнявате ненормативната си лексика. Но в интерес на истината трябва да кажем, че градският Кошлуков го предложи много преди тях: 14 октомври 2002 г.Къде сте сега, уважаеми велики спортисти и интелектуалци, които изтикахте туй най-просто нещо на туй най-високо място?! Засрамени ли сте поне малко? Или сте нахранени? Щото сит човек рядко се срамува.Боршош, ако не беше резистентен към срама, щеше да е умрял от срам още през 2012 г., когато написа онова за кучето Гаро. Помните ли този… тази… трудно ми е да кажа какво точно беше като жанр, нещо като „Поцелуй меня по…“ Когато в Перник убиха Мирослава и откриха трупа с куче, в цялата тази покъртителна драма Борисов изръси, че кучето трябвало да се награди с няколко пържоли. И, докато нормалните хора се възмущаваха от тая въпиеща простащина, Боршош написа един „вълнуващ“ текст в защита на премиера. Но понеже явно си е давал сметка, че няма човешка гледна точка от която да защити тая свинщина, та се беше „превъплътил” в куче, в овчарката Гаро. И предаде историята през очите на Гаро. Направо като „Кучешко сърце” на Булгаков... „У дома слушах разказа му… Той казваше, че всички говорят за момичето… Говорили и за мен. Каза, че са предложили да ме наградят с пържоли, и то с много. Лично стопанинът на хората (!!!- Т.Ф.) го бил предложил. Някои обаче се били ядосали много на това. Сигурно около този стопанин има много помияри. Аз обаче съм истинско куче. Когато въртя опашка, не го правя от страх, за да не загубя службичката си, а от радост, че съм си свършил добре работата…”Браво! Браво! Дето се вика, върти, върти, аз шса места…„Фрогнюз“ писа за някои много интересни биографични кореспонденции между Боршош и Борисов от 2005 г. насам. Висш политик, притежавал 33% във фирмата издател на „Уикенд” и обозе почившия „Всеки ден“, които били поверени за управление на Боршош. И щяло да стане много неприятно, ако той си отвори устата. В „Господари на моргата“ на Оги Стефанов този висш политик е назован поименно от Цветан Василев: „Присъствал съм на разговори, в които става ясно, че 37% от в. „Уикенд“ са притежание на Бойко Борисов, прехвърлени с банково джиро… 15% от ТВ7 също…“С една дума Боршош е бил и топлата връзка между Пеевски и Борисов.Ако искаме да персонифицираме израза „Следвай парите!“, един добър вариант би било лицето или каквото там имаме при Боршош. Тоя е направо като металотърсач. Една стотинка да дрънне некъде и я прехваща. Между другото, Боршош е кум на Бареков. На мен само този факт ми е достатъчен…В кулоарите на НС Лилето съобщи, че споделила предварително с Борисов, че ще уволнява металотърсача. И той не възразил. Но въпреки всичко тя не се чувствала наказана: \"В никакъв случай не го приемам като наказание. Това е право на премиера…“Лиляно моме, Лиляно…Хубаво, че културата и възпитанието на Борисов не му позволяват да им бие шамари, щото те биха му позволили…На национално съвещание на ръководството на МВР Борисов обяви война на контрабандата на горива, която ощетявала бюджета с милиард и отгоре. Бензиностанциите масово лъжели НАП за оборотите си и крили данъци. Може да не ви се вярва, но при определени условия Борисов може да се справи и с контрабандата на горива. Справи ли се с контрабандата на цигари? Справи се. Кога се справи? Защо се справи? През 2008 г. с мита и акцизи са били обложени 22 млрд. къса цигари, а през 2010 и 2011 по 10.9 млрд., 2012 - 11.5 млрд. къса. Значи след идването на ГЕРБ на власт половината цигари минават в контрабандата, хазната губи по 1.5 млрд. лв. Междувременно някои неща се променят.Например статутът на „Булгартабак“. И през 2016 г. контрабандата на цигари пада на 8%. Ето какво е написал тогава летописецът, демек аз: „Не е измислено нищо по-ефективно от личния интерес… Дайте възможност на хората, на човека по-точно, да печели от борбата с контрабандата повече, отколкото от чадъренето ѝ, и тя ще изчезне автоматично. Толкова е просто, че чак ми е неудобно да го казвам. И още по-неудобно ми е от това, че един пожарникар го откри, а коскоджамити икономисти и цели институти не можаха. Та този подход може да се приложи и спрямо алкохолната контрабанда. Босовете в бранша могат също да се лишат от едни десет процента… При горивата също...“Ще кажете, ама цялата държава ли да му дадем? Ако трябва и цялата. Тато как владееше цялата държава? И се бореше с цялата контрабанда.Миналата седмица шефът на \"ЛУКойл\" Вагит Алекперов беше тук, срещна се с Борисов и се оплака от контрабандата и измамите с горива. Какво са договорили обаче нам не е дадено да знаем.Марешки, обвиненият в изнудване и ръководене на ОПГ зам.-председател на НС, вика: „Не искам да свърша като Мишо Бирата и ген. Танов.“ Казано му било в прав текст \"да приключва с бизнеса с горива, за да си няма проблеми\". И той вие като флекс: „Не искам да ми се случи това, което се случи в един хотел край Правец. Отиде си здрав, прав човек, в силите си… България днес се владее от мутрите...\"Някои медии направиха връзка между страховете на Марешки и изказването на Борисов пред шефовете на МВР: \"ГДБОП и ДАНС доста поработиха. От 900 проверени бензиностанции в 900 софтуерът е манипулиран. И за съжаление даже един човек се обеси точно там, където бяха най-големите ни съмнения.\"Тези, най-големите съмнения, по някаква случайност бяха в русенската рафинерия \"Полисан\", която снабдяваше бензиностанциите на Марешки.На Марешки му тръгна като на бясно куче тоягите. Не стига, че прокуратурата го е емнала, ами и КЗК тресна от 494 839 лв. глоба на фирмата му \"Фармнет\" за нелоялна конкуренция, използване на принуда и натиск при търговията на едро с лекарства. Проверката на КЗК била образувана по искане на прокуратурата.Почне ли държавата да те ебава, нема спасение.Чета, че в СЕМ били дигнали мерника на директора на БНР Сашо Велев. Само Жотева го защитавала. Това го пишеше в един жълт вестник. Ама аз не го взех от него, а изчаках да го преперат някои по-читави сайтове. Та Жотева го бранела като Раймонда Диен, защото Велев подарил едно „Пежо“ на СЕМ, ама явно целево за Жотева го е подарил, щото само тя го карала. Като станал директор, Велев си купил нова кола, в пежото „не се чувствал сигурен и стабилен на пътя“. И го подарил на СЕМ в знак на благодарност, че са го избрали за шеф.Класика в сферата на конфликтите на интереси. В жълтия вестник, за който стана дума, пишат също, че откакто станал шеф на БНР, Сашо се замогнал, купил скъп апартамент на видно място. Но с това няма да ви занимавам. Има си органи, да проверят откъде са му парите.Най-многобройна в парламента била групата за приятелство с Русия – 114 от всички 240 депутати се писали русофили. В групата за приятелство със САЩ се записали едва 54 депутати. Но в „После“ на „Сега“ предупреждават да не търсим политическа мотивация там, където вероятно има обикновена глупост и невежество. „Причината да се пишат приятели на Русия за повечето депутати е тази, че единственият чужд език, който поназнайват, е разваленият руски.“ Значи не всички тъпанари в НС са русофили, но всички русофили са тъпанари. Така излиза, не ли?Проучване на руския \"Левада-център\" показало, че Сталин е по-популярен сред руснаците от Путин. Сталин получава 38% от гласовете на руснаците, Путин и Пушкин - по 34%, на трето място е Ленин с 32% и след него е Петър I - 29%. Едно сравнение с резултатите от преди 5 г. показва, че Сталин полека-лека губи почва под… щях да кажа под краката си, но той вероятно е легнал. Тогава за него са дали вота си 42%, за Ленин и Петър Първи - по 37%, за Путин 22%. Което показва, че Путин краде от електората главно на Сталин и Ленин. Което вероятно означава нещо. А може и нищо да не означава.To be continued", "date": "2017.07.03", "title": " Из делниците на един луд (26 – 30 юни)"}
{"url": "https://m.offnews.bg/news/Politika_8/Glavniiat-sekretar-na-Radev-Komisiiata-Gripen-e-tribunal-s-kojto-a_659623.html", "text": "Парламентарната комисия, която трябва да изясни обстоятелствата около класирането на офертите за изтребители, е трибунал, с който се атакува президентът Румен Радев.Това коментира пред bTV главният секретар на държавния глава Димитър Стоянов. По думите му процесът е \"манипулиран от г-н Цветан Цветанов\":„Целият този процес беше манипулиран от г-н Цветан Цветанов. Непрекъснато се внушаваше, че има корупция по високите етажи, непрекъснато се подаваха информации, че е оказан натиск от президентската институция върху служебното правителство, върху комисията, която оценява офертите. Стигна се дотам даже да се говори, че под въздействието на президентската институция единият проект е бил ускорен – този за изтребителя, другият – за военноморските сили – забавен“, каза Стоянов.Според него определено има битка между лобисти и авиатори, но и между лаици и професионалисти.„Видяхме лаишки изказвания в много средства за масова информация, включи се и експрезидентът Росен Плевнелиев. Не знам дали ви направи впечатление, че всички тези, които излизаха по медиите, коментираха защо „Ф–16“ е декласиран, а в същото време никой не попита защо „Юрофайтър“ е на второ място“, каза Стоянов.По думите му „с тази комисия се създаде впечатление, че парламентарната група на ГЕРБ си осигури трибунал в Народното събрание, с който да бъде атакуван президентът“.Стоянов добави, че държавният глава не е бързал проектът да бъде реализиран, а „в искането за предоставяне на оферти има конкретни дати. Това искане и тези дати са разписани от г-н Николай Ненчев и г-н Божидар Лукарски – министри в правителството „Борисов 2“. Там има конкретно заковани дати – 13 март – за получаване на оферти, от 14 до 31 март – работа на комисията, след това – оценка и вземане на решение“.Гостът смята, че би било лош сигнал, ако служебното правителство не се беше признесло и дори е трябвало да го направи по-рано.На въпрос дали е имало манипулация на критериите, за да бъде избран един или друг самолет, Стоянов отрече.Важно е да се разбере, че няма избран самолет, поясни той. Това класиране в момента е класирането на военната експертиза, решението остава на правителството, нищо не му пречи да вземе коренно различно решение.Време е лобистите да спрат да ходят по телевизиите, а да се даде трибуна на специалистите, смята Стоянов.", "date": "2017.07.03", "title": " Главният секретар на Радев: Комисията \"Грипен\" е трибунал, с който атакуват президента"}
{"url": "https://m.offnews.bg/news/Zdrave-i-krasota_18812/Kosata-ni-sashto-se-nuzhdae-ot-zashtita-sreshtu-slantceto_659573.html", "text": "Ако планирате щуро лято, което да прекарате из планините или на море, радвайки се на слънцето, първо трябва да прочетете това. Косата, както кожата, има нужда от слънцезащитен фактор. „Косата може да се сравни с красиво парче плод, което има външна „кожа”, подобна на кожицата на косъма, която да го предпази. След като тя се повреди, вътрешността губи отличните си качества. Цветът, здравината и влагата се съсипват много по-бързо, тъй като нямат никаква защита”, казва Кейт Рийд, редактор и дизайнер на COLOR.ME от Кевин Мърфи.Ако не предпазите косата си, слънцето всъщност може да промени нейния цвят и да изсуши косъма. На брюнетките слънцето може да внесе нежелан мек тон на косата. При блондинките слънцето може да накара цвета да избледнее по-бързо и да изсуши косъма.Тези, които не са боядисвали косата си, също не са извън „опасност”. Естественият цвят се променя от слънцето, хлорът и солта повреждат повърхността на косъма, от което косата ще остане без блясък. За да предпазите косата си от нежелано увреждане, намерете слънцезащитен „крем” за коса, който ще предпази здравината и цвета ѝ, съветват специалистите.", "date": "2017.07.03", "title": " Косата ни също се нуждае от защита срещу слънцето"}
{"url": "https://m.offnews.bg/news/Futbol_18793/Shtarkel-na-kadem-v-TcSKA-1948-timat-zapochna-s-Kotev-i-deklaratciia_659621.html", "text": "ЦСКА 1948 видя добра поличба на първата си тренировка в Герман днес. Щъркел кацна на терена, където момчетата на Валентин Илиев започнаха подготовка. Тимът на феновете се изкачи в Югозападната \"В\" група и ще гони веднага промоция в \"Б\".                                    Снимка Явор ЧалъковИначе новите имена са на Кирил Котев, Тони Стоичков и Димитър Маймунков, все доказани армейци. ЦСКА 1948 ще се готви само в София, като са предвидени поне 6 контроли с тимове от Югозапада.От клуба междувременно пуснаха декларация към медиите. Публикуваме я без редакция:\"", "date": "2017.07.03", "title": " Щъркел на кадем в ЦСКА 1948, тимът започна с Котев и декларация"}
{"url": "https://m.offnews.bg/news/Politika_8/Trima-polkovnitci-stavat-generali-ot-dnes_659630.html", "text": "Днес в Гербова зала на „Дондуков“ 2 държавният глава и върховен главнокомандващ Въоръжените сили Румен Радев ще удостои военнослужещи с висше офицерско звание.Държавният глава назначава полковник Красимир Кънев на длъжността „Директор на дирекция „Стратегическо планиране“ в Министерството на отбраната, като го удостоява с висше офицерско звание „бригаден генерал“.Президентът Румен Радев назначава полковник Васил Събински на длъжността „Директор на дирекция „Комуникационни и информационни системи“ във Военния секретариат на Европейския съюз в Брюксел, Белгия, като го удостоява с висше офицерско звание „бригаден генерал“. С друг свой указ държавният глава назначава полковник Николай Караиванов на длъжността „Началник на щаба на Сухопътните войски“ и го удостоява с висше офицерско звание „бригаден генерал“.", "date": "2017.07.03", "title": " Трима полковници стават генерали от днес"}
{"url": "https://m.offnews.bg/news/Medii_73/AEZh-kam-mediite-Ne-prevrashtajte-nasilnitcite-v-geroi_659633.html", "text": "Асоциацията на европейските журналисти-България разпространи декларация, в която остро осъжда агресията спрямо оператор на телевизия bTV от страна на Петър Низамов, известен като Перата. Низамов удари колегата Петър Джанаваров, докато последният снимаше протеста от неделя вечер в Асеновград.От организацията призовават институциите да приложат цялата строгост на закона и посочват, че в една правова държава лице като Низамов не може безнаказано да упражнява тормоз върху различни групи от обществото.АЕЖ-България наскоро излезе с позиция по повод делата, заведени от Петър Низамов срещу бургаски медии. Недопустимо е журналистите да плащат цената за липсата на адекватно правораздаване, заяви асоциацията по този повод.", "date": "2017.07.03", "title": " АЕЖ към медиите: Не превръщайте насилниците в герои"}
{"url": "https://m.offnews.bg/news/Zdrave_18753/Vav-VMA-otstraniha-20-santimetrov-tumor-ot-shiiata-na-mazh_659618.html", "text": "Екип от специалисти от Клиниката по оториноларингология и хирургия на глава и шия към Военномедицинска академия, начело с проф. Венцислав Цветков, отстраниха тумор с диаметър 20 см от шията на 62-годишен мъж.Образуванието в областта на дясната паротидна жлеза и шията, ограничаващо движението на главата, е с давност 20 години, но е болезнено от няколко месеца. Туморът е отстранен чрез изключително прецизна и деликатна интервенция, поради необходимостта да бъде запазен лицевият нерв, сложната анатомия на областта и наличието на магистрални съдове и нерви, граничещи с тумора.Въпреки локализацията и големия размер на тумора, както и високия анестезиологичен риск, свързан с придружаващите заболявания на пациента, образуванието е успешно отстранено чрез парциална паротидектомия с тумора ан-блок, при напълно запазен лицев нерв и липса на парези на съответната лицевата половина.УНГ-специалистите отбелязват, че описаният клиничен случай е пример за дългогодишно подценяване на заболяването, което довело до извършването на голяма и високорискова оперативна интервенция.Затова препоръката им е - откриете ли каквото и да било образувание или изменение в областта на главата и шията, незабавно потърсете консултация със специалист.", "date": "2017.07.03", "title": " Във ВМА отстраниха 20-сантиметров тумор от шията на мъж"}
{"url": "https://m.offnews.bg/news/Obshtestvo_4/Bozhidar-Dimitrov-izravnil-zaplatite-v-NIM-sas-srednoevropejskite_659625.html", "text": "Националният исторически музей (НИМ) се похвали с изключително силно първото полугодие на 2017 г. Музеят е бил посетен от 317 хил. души, което е със 150 % повече, отколкото всички посетители през 2016 г.Увеличили са се собствените приходи на музея от закупени билети, екскурзоводни беседи и продажбата на исторически книги, издадени от НИМ.НИМ ще отпусне средства на Бургаския исторически музей за разкопки на Русокастро, където има феодален замък, разположен върху площ от 2,5 дка, също така и на археолога Константин Тотев от Великотърновския музей за разкопките на крепостта „Трапезица” (двореца на първите Асеневци) и църквата „Св.40 мъченици” (погребалния й пантеон).С тези допълнителни средства ще се разшири и броят на разкопаните от самия НИМ обекти. Така например застрашената от иманярите крепост Белоградец (Ивайловградска община) ще бъде разкопана от археолога Филип Петрунов.Божидар Димитров призовава все повече посетители да посещават НИМ, тъй като от 1 януари той има право да ползва всички приходи на музея и всяка визита фактически е патриотичен принос в проучването и реставрацията на нови старобългарски крепости и манастири.", "date": "2017.07.03", "title": " Божидар Димитров изравнил заплатите в НИМ със средноевропейските"}
{"url": "https://m.offnews.bg/news/Drugi_18773/Poklon-pred-Botevgrad-sabra-pari-za-operatciiata-na-Joanka_659622.html", "text": "Сумата, необходима за операцията на очите на малката Йоанка, е събрана благодарение на благотворителния мач в Ботевград. Комисията прие 4 кутии за дарения и изброи 12 237,24 лева.Това стана чрез различни благотворителни инициативи. Като се започне от входната такса, която бе три лева, но почти всички пускаха в поставените урни доста повече пари от тази сума. Това е ярко доказателство, че хората в Ботевград не само обичат баскетбола с подкрепата си по време на мачовете на Балкан, но също е един огромен признак за човечност и съпричастност от тяхна страна.Друг начин за проява на щедрост пък бяха благотворителните търгове за фланелките на участниците в този ач. Един от зрителите стана притежател на няколко фланелки, като за всяка от тях бе броил по сто лева. А оригиналният потник на Александър Везенков от Барселона бе спечелен за хиляда лева от Любомир Лилов.Самият Везенков, заедно с целия мъжки национален отбор на България, дойдоха в Арена Ботевград специално за събитието и също се включиха в подкрепа на малката Йоанка. Един от двамата капитани - Чавдар Костов, обяви публично, че събраните от националните ни играчи средства ще бъдат преведени по сметката на малката сладурана.Баскетболното шоу в Арена Ботевград включваше много изненади, от които безспорно най-вълнуващата беше включването в мача на легендарен отбор играчи на Балкан от шампионските отбори през 80-те.Отборът на Легендите влезе на терена след началото на втората част, когато изглеждаше, че Звездите ще победят с огромна разлика Надеждите.Изненада имаше и за самите Легенди. В тяхна чест на видео стената в залата бяха прожектирани уникални кадри от архива на БНТ от шампионските мачове на Балкан през 80-те.Над 2000 лева бяха събрани от предизвикателства към играчите, които се изпълниха в почивките между частите. Везенков-младши, Иван Лилов, Любимор Лилов, треньорът Лъчезар Диков и Ники Маринов стреляха от тройката, а от фаула изпълняваха ефектни забивки в отговор на зрителските прeдизвикателства.Събитието бе открито от зам. кмета Борис Борисов. Той обяви, че община Ботевград ще осигури 2500 лева за лечението на тригодишната Йоанка. След края на шоуто дикторът обяви, че средствата за лечение на нуждаещата се от трансплантация на стволови клетки Йоанка са събрани. От името на нейното семейство искрена благодарност към всички, допринесли за това, изрази нейният татко Цветослав Нанов.Заслуга за провеждането на този благотворителен мач имат мнозина. Задължително обаче трябва да се да се признае огромната роля за действителното реализиране на идеята на Иван Лилов и Мартин Маринов, на сестрите Миряна Захариева и Йоана Лилова. Именно те са в основата и на отличната цялостна организация на събитието.Заслужават внимание думите на младия Александър Везенков. Той изрази пожелание да бъде организиран още един такъв мач, но поводът за него да бъде вече оздравяването на малката Йоанка. Всички искрено се надяваме това да се осъществи.", "date": "2017.07.03", "title": " Поклон пред Ботевград, събра пари за операцията на Йоанка"}
{"url": "https://m.offnews.bg/news/Sviat-_12/Stranite-ot-Persijskiia-zaliv-udalzhiha-s-48-chasa-ultimatuma-kam-Kata_659599.html", "text": "Страните от Персийския залив удължиха с 48 часа срока на ултиматума към Катар да приеме техния списък с 13 искания. Отсрочката бе поискана от Катар и приета от Саудитска Арабия, Египет, Бахрейн и Обединените арабски емирства, съобщава БНТ.Общото изявление на четирите страни беше публикувано от официалната Саудитска агенция по печата. Сред исканията са затварянето на телевизия \"Ал Джазира\" и на разположена в Катар турска военна база, както и ограничаване на отношенията с Иран.Кувейт служи като посредник между Катар и четирите страни, след като те прекъснаха връзките си с Доха, обвинявайки я в подкрепа на международния тероризъм и че е съюзник на регионалния им противник Иран. Катар нарече обвиненията неоснователни и заяви, че целта на исканията е да бъдат отхвърлени. Страните заплашиха с налагането на допълнителни санкции, ако Катар не изпълни исканията им.", "date": "2017.07.03", "title": " Страните от Персийския залив удължиха с 48 часа ултиматума към Катар"}
{"url": "https://m.offnews.bg/news/Drugi_18773/Bitite-grebtci-obraha-medalite-na-republikanskoto-parvenstvo_659601.html", "text": "Битите преди броени дни млади гребци от Асеновец показаха страхотен характер. Те спечелиха два златни, два сребърни и три бронзови медала от Държавното първенство по кану-каяк за юноши и девойки, съобщава вестник \"Марица\".На Гребния канал в Пловдив победители станаха: C2 1000 Юноши младша - Салим МУСТАФА и Кенан АХМЕДОВ, C2 500 Юноши младша - Атанас ШУЛЕВ и Георги ГУГЛЕВ.Втори места имат: C2 500 Девойки младша - Деяна УЗУНОВА и Атанаска ТОМОВА, C1 1000 Юноши младша - Атанас ШУЛЕВ, На трето останаха: C1 500 Девойки младша Атанаска ТОМОВА и K1 1000 Девойки младша Теодора БАДЕВАДруго от битите момиче Биляна Тодорова завърши на 7 място във Финал А на C1 500 Девойки младша.Бащата на Биляна - Йордан Тодоров каза пред репортер на Марица, че от състезанието групата отива директно на протеста, който се проведе снощи.: \"Не искам да ни трепят децата. Смятам да заведа и двете си деца там\", каза Данчо.", "date": "2017.07.03", "title": " Битите гребци обраха медалите на републиканското първенство"}
{"url": "https://m.offnews.bg/news/112_6/5-dushi-sa-prostreliani-pri-sbivaneto-na-dva-romski-roda-v-Plovdiv_659600.html", "text": "Петима души са с огнестрелни рани от ловно оръжие, а един е пострадал от промушване с нож и множество с по-леки наранявания след сбиването между два рода в пловдивската Шекер махала.Пострадалите са потърсили помощ в хирургичното отделение на Университетската болница в Пловдив, съобщава БНТ. Състоянието им е стабилно, повечето наранявания са в областта на краката.Свадата избухна малко след 21.00 часа снощи. Причината била преминаването на бус, управляван от член на една от фамилиите. Той преминал в непосредствена близост до хора от другото семейство, което провокирало напрежението.По неофициална информация в основата на скандала е жена. Фамилиите са враждували от дълго време, уточняват от полицията.Задържани са седем души, които са нападнали едната фамилия. Ситуацията бързо е овладяна от полицията, установена е и самоличността на част от извършителите. По случая е образувано досъдебно производство.Имало е напрежение и в кв. \"Столипиново\". Жителите на квартала обаче се прибрали след разговор с полицията.Заради свадата се наложи да бъдат пренасочени полицейски екипи от , където в този момент се провеждаше най- многобройният протест след инцидента с нападнатите състезатели по гребане. Силите на реда останаха през цялата нощ в квартала.", "date": "2017.07.03", "title": " 5 души са простреляни при сбиването на два ромски рода в Пловдив"}
{"url": "https://m.offnews.bg/news/112_6/Bashta-prebi-akusher-ginekolog-v-Sofiia-iskal-platcentata-na-deteto-s_659605.html", "text": "Акушер-гинеколог от болница „Шейново” беше пребит на работното си място от баща, който настоявал да получи плацентата на новороденото си бебе. Пострадалата е д-р Албена Гагова, специалист по рискова бременност и един от най-уважаваните и обичани от пациентите лекари в болницата.На обясненията, че това е биологичен материал и за неговото използване ни съхранение има установен ред, агресивният мъж отговорил, че има всички нужни разрешителни.При посочване, че има разпореждане от управителя на болницата плацентата да бъде съхранена правилно, но не и предадена в почивния ден, без нужната документация, бащата ударил лекарката, при което тя загубила съзнание.Жената не помни какво е точно е станало. Тя е с комоцио, счупен нос и множество хематоми по лицето.По първоначална информация нападателят има и други криминални прояви, сред които кражба, грабеж и хулигански прояви.Всеки трети лекар у нас е бил свидетел или обект на физическа агресия, отчетоха от Националната асоциация на работещите в Спешна медицинска помощ в България пред bTV.Само за 20 дни бяха регистрирани четири тежки случая на агресия спрямо лекари и заради това от Асоциацията излязоха с протестно писмо и поискаха спешни мерки за защита на медицинските служители.", "date": "2017.07.03", "title": " Баща преби акушер-гинеколог в София, искал плацентата на детето си"}
{"url": "https://m.offnews.bg/news/Obshtestvo_4/Dve-krastovishta-v-Sofiia-se-navodniha_659603.html", "text": "11 сигнала за паднали клони, счупени керемиди и запушени отводнителни шахти са приели през изминалата нощ дежурните четири екипа за \"Аварийна помощ и превенция\" към Столичната община.Наводнени са две кръстовища - на бул. „Вардар“ и „Възкресение“ и ул. „Кукуш“ и „Сливница“. Причината за наводняването са паднали клони и листа от градушката, които запушили шахтите. Има отклонение в маршрута на две автобусни линии. 45 и 77 се отклоняват по булевард \"Александър Стамболийски\" заради наводнен от силния дъжд участък. По нареждане на кмета на София Йорданка Фандъкова от 20.00 часа снощи всички сили и средства на Столична община са на терен за овладяване на ситуацията.", "date": "2017.07.03", "title": " Две кръстовища в София се наводниха"}
{"url": "https://m.offnews.bg/news/112_6/Ukraintci-s-uredena-rabota-po-Chernomorieto-hvanati-da-kradat_659607.html", "text": "Трима 18-годишни украинци са били задържани за кражба от автомобил. Сигнал за инцидента е подаден на 30 юни около 14.00 часа в Районно управление - Несебър. 22-годишен мъж от Поморие се оплакал за това, че от автомобила му \"Мерцедес\" е откраднат контактният ключ и CD - плеър.В резултат на бързите полицейски действия са установени извършителите на деянието - това са 18-годишните украински граждани В.Л., К.К. и Д.И., които били наети на работа във ваканционно селище \"Елените\", уточняват от полицията в Бургас.При претърсването на обитавана от украинците стая са намерени откраднатите вещи, както и други откраднати вещи от автомобили.Младежите са задържани със заповед за срок до 24 часа. По случая е образувано бързо полицейско производство.В края на миналата седмица вицепремиерът  отчете, че вече близо 6000 украинци с български произход вече работят по Черноморието. Той заяви, че вече само за седмица се издава разрешителното за работа в България, което важи за 90 дни.", "date": "2017.07.03", "title": " Украинци с уредена работа по Черноморието хванати да крадат"}
{"url": "https://m.offnews.bg/news/Futbol_18793/Na-Armiiata-plashat-igrach-s-chupene-na-kraka-falshifitcirat-dogovo_659671.html", "text": "Петрус Бумал беше сред най-добрите играчи на ЦСКА-София, а преди това на Литеткс. Камерунецът с френски паспорт напусна това лято България. Той разкри ужасяващи подробности пред френското издание на Goal.com. Преводът е на колегите от gong.bg.\"Когато напуснах Сошо през 2014 г. и останах без отбор, бях сериозно подведен от мениджъра си. Той ми обещаваше, че ще играя в Англия, в Чемпиъншип, но не чух нищо от него, изведнъж изчезна. Тогава дойде оферта от Източна Европа, от Литекс. Посъветвах се с Максим Жос, който е играл там, и той ми сподели, че там се плаща редовно и затова приех. Просто ме беше твърде много страх да не остана без отбор.\"Останах там година и половина, играех добре, стигна до евротурнирите. Но в мач срещу Левски, най-големият съперник на Литекс, двама от нашите играчи бяха изгонени още преди почивката. И като протест срещу отсъжданията, спортният ни директор нахлу на терена и ни каза да излезем и да не играем повече в този мач. И ние го сторихме. След няколко седмици изхвърлиха отбора във Втора лига. Никога не я разбрах тази санкция.\"След това отидох при президента Гриша Ганчев и му казах, че аз във втора дивизия няма да играя и искам да си тръгна. Той ми каза, че ако дойде оферта за мен, ще ме пусне. Дойдоха две такива - едната от Гент, другата от Мехелен - те бяха за по 250 хил. евро. Но Ганчев отказа. После дойде и от френски отбор предложение, но казаха, че не могат да платят трансферна сума, но са готови да дадат пари за наем, с опция да ме откупят впоследствие.Така аз натиснах Литекс, дадох им ултиматум, две-три седмици напъвах за това, но нямаше реакция и не ме пуснаха. Затова трябваше да доиграя сезона във втора дивизия. Тогава си казах, че явно така е трябвало да се случи и това е професионалният ми път, нямаше какво да направя...\".\"И след края на сезона отидох в Тайланд, бях на почивка там. И без да знам, бях уведомен, че съм трансфериран в ЦСКА. Първоначално не повярвах и си мислех, че например се водят само някакви преговори за това. Но в крайна сметка ме увериха, че е иначе. Затова прекратих ваканцията си, отидох в София и се видях с президента. Той ми каза, че в България е така\".Условията по договора ми бяха същите, като тези в Литекс, затова аз поисках да се предоговорят. Подписах после договор за една година през юни 2016 г., в който имаше опция за автоматичното му удължаване с още един сезон, ако тази клауза бъде активирана до 30 април 2017 г\".Това обаче не се случи и аз се позовах на тази точка пред федерацията и пред ФИФА. Впоследствие от там ми казаха, че съм свободен да се обвържа с който отбор преценя, защото вече съм свободен агент. Казах им, че се прибирам във Франция\".Те дойдоха при мен, заплашиха ме, че ще ми счупят краката, дори изготвиха фалшив договор с фалшив мой подпис, който аз докладвах във футболната федерация чрез нотариус. Казваха ми, че няма как да ме пуснат да си тръгна, защото съм най-добрият играч на отбора и ще е невъзможно за феновете да ме видят, че си тръгвам. Но аз накрая си предадох всички документи чрез един приятел в тази държава и след края на сезона си тръгнах кротко и тихо\".Дори и сега шефовете не казват, че съм си тръгнал окончателно. Те твърдят, че съм напуснал временно и ще се върна. Поне феновете ми казват това чрез контакта ни в социалните мрежи\".\"Но все пак имаше и добри моменти в България, там израснах тактически, благодарение на Любослав Пенев, бившият играч на Валенсия и Атлетико (Мадрид). научих се да играя повече с топката, научих се на тактическа дисциплина, израснах като играч\", споделя Бумал.За капак разкрива пред цял свят, че у нас е пълно ссъ съмнителни мачове:\"В България натрупах огромен опит във всякакво естество. В тази страна има някои съмнителни мачове, в които вратарят изведнъж допуска фрапантна грешка в завързан мач или пък в деня преди мача три от най-добрите играчи на даден отбор се контузват мистериозно\", споделя още Бумал и завършва, че просто иска да играе в спокойна и наистина нормална обстановка.", "date": "2017.07.03", "title": " На \"Армията\" плашат играч с чупене на крака, фалшифицират договора му"}
{"url": "https://m.offnews.bg/news/Sviat-_12/Turisticheski-avtobus-se-blasna-v-TIR-v-Bavariia-ima-zaginali-obnove_659627.html", "text": "Туристически автобус се сблъска с ТИР на магистрала в Бавария. В автобуса е имало 46 пътници и двама шофьори. След сблъсъка автобусът се е запалил. Инцидентът е станал към 7 часа местно време на магистрала А-9 северно от град Нюрнберг.Няколко хеликоптера и около 200 души от службата за спешна помощ и пожарната са на местопроизшествието.По данни на спасителните служби 30 души са успели да излязат и им е била оказана медицинска помощ. Някои от тях са с тежки наранявания, съобщиха Франс прес и БТА. 18 души са в неизвестност и има опасения, че всички те са загинали. \"Таим малка надежда, че някой от тях е успял да се измъкне, но сме реалисти и предполагаме, че в крайна сметка ще има много загинали\", каза говорителят на полицията Юрген Щатер пред германската новинарска телевизия Ен Те Фау.От външното министерство обявиха, че към момента няма данни за пострадали българи.  Генералното консулство в Мюнхен е в непрекъснат контакт с полицията, увериха оттам.", "date": "2017.07.03", "title": " Туристически автобус се блъсна в ТИР в Бавария, има загинали (обновена)"}
{"url": "https://m.offnews.bg/news/Obshtestvo_4/Politciiata-i-ADFI-proveriavat-dopalnitelni-plashtaniia-v-SU-za-prepod_659484.html", "text": "ПредисториятаАгенцията за държавна финансова инспекция ще провери законни и документално обосновани ли са допълнителните възнаграждения, получавани в Софийския университет в периода 2011-2016 г. Инспекцията започва след сигнал на двама студенти и членове на Академичния съвет. В отговора си до тях от 30 юни директорът на АДФИ Георги Начев пише, че започва инспекция в СУ, която ще бъде свързана с \"проверка за законосъобразност и документална обоснованост на извършените плащания на допълнителни възнаграждения на служители на СУ \"Св. Климент Охридски\".Проверка е започнала и Главна дирекция \"Национална полиция\", която също е получила сигнал от студентите.На 2 май студентите Симеон Георгиев и Стефан Радов сигнализират АДФИ и полицията за възможни нарушения на бюджетната, финансово-стопанската или отчетната дейност при плащането на допълнителни възнаграждения в периода от началото на 2010 до края на 2016 година. Опасенията им са породени от факта, че въпреки решение на Академичния съвет от 22 февруари, до месец май ректорското ръководство не е предоставило справка на Съвета и академичната общност за допълнителните плащания на преподаватели и служители, включително детайлна обосновка за работата, за която сумите са били дължими, по чие предложение и с чие одобрение са били платени.\"При поставяне на въпроса ректорското ръководство не даде адекватен и ясен отговор\", пишат Георгиев и Радов до АДФИ.Решението на АС от 22 февруари също е вследствие инициатива на студентите. Те искат справка по Закона за достъп до обществената информация на 19 януари и след получаването ѝ (на 2 февруари) внасят доклад в Съвета, който на заседанието задължава ректора да предостави справката на АС и университетската общност.На същото заседание проф. Герджиков казва, че не става дума за \"някакви бонуси\", за извънредни плащания, които не се полагат или за награди, които \"произволно раздаваме\", а например за добавките за стаж, за професионална квалификация \"доктор\" и \"доктор на науките\", които няма как да не се платят. Такива плащания са и за вътрешно съвместителство, за допълнителен труд.АС гласува решението, но до април справка не идва и Георгиев поставя въпроса. Тогава ректорът отсъства и отговаря заместникът му проф. Николай Витанов, който казва, че тя не е готова. В този момент се намесва деканът на Философския факултет проф. Димитър Денков с думите, че справката \"няма как да бъде изготвена, защото нарушава ред закони, включително Закона за защита на личните данни\". \"Пълна справка за доходите на целия личен състав на Университета е просто безумие и не виждам как ще се направи\", допълва той. След забележка на Георгиев, че това е решение на Академичния съвет Денков отговаря: \"Ами толкова му бил акълът на Академичния съвет. Аз съм отсъствал тогава\".След като студентите подават сигналите до АДФИ и полицията, на извънредно заседание на Съвета на 17 май Георгиев отново поставя въпроса, а ректорът отговаря, че справката е почти готова и се надява, че членовете ще могат да я получат преди редовното заседание на 31 май.\"Проблемът е, че се оказа, че аз не съм прав, не са 24 или 40 колоните, а са всъщност няколко стотин, защото няма как да обобщиш всички проекти в едно, всички еднотипни разходи в едно и това обобщаване коства доста време. Иначе нямаше да е обозримо, щяхте да получите един безкраен на ширина лист. Дори и сега ме притеснява една колона, която е твърде обща, но няма как\", допълва проф. Герджиков.На 31 май справката се дава, но съдържанието ѝ не става достояние на медиите. На заседанието тогава ректорът казва, че същия ден е получено писмо от главна дирекция \"Национална полиция\", която извършва проверка и иска от проф. Герджиков информация \"дали са отпускани допълнителни възнаграждения на централната университетска администрация на Софийския университет за периода от 2010 година досега и на какво основание\".Проверките текат, а OFFNews ще продължи да следи развоя им и ще информира читателите си за изхода от тях.", "date": "2017.07.03", "title": " Полицията и АДФИ проверяват допълнителни плащания в СУ за преподаватели и служители"}
{"url": "https://m.offnews.bg/news/Obshtestvo_4/Trima-dushi-zadarzhani-po-vreme-na-snoshtniia-protest-v-Asenovgrad_659609.html", "text": "Трима души задържани по време на снощния протест в Асеновград, съобщава БНТ. Протестът снощи беше значително по-мащабен от предходните протести. Имаше известно напрежение, но ситуацията беше овладяна, това съобщи в ефира на БНТ шефът на пловдивската полиция ст. комисар Атанас Илков. Бяхме се подготвили с необходимия брой сили, за да не допуснем нарушаване на обществения ред и ескалиране на напрежението между полиция и протестиращи, каза още Илков.Той каза, че срещу Петър Низамов - Перата има образувано бързо полицейско производство за нанасяне на лека телесна повреда по хулигански подбуди. Той беше обявен за общонационално издирване и през нощта в 2.00 часа е задържан.Днес се очаква той да бъде докаран в областната дирекция на полицията в Пловдив, където ще бъдат извършени всички процесуално-следствени действия за доказване на неговото неправомерно действие.Други двама души също са задържани за 24 часа заради хулиганство, като срещу тях също има образувани досъдебни производства. ", "date": "2017.07.03", "title": " Трима души задържани по време на снощния протест в Асеновград"}
{"url": "https://m.offnews.bg/news/Ikonomika_59/Ne-se-plashete-ot-niskoprelitasht-samolet-nad-Sofiia-Testva-spetcobor_659463.html", "text": "Самолет ще извършва ниски прелитания по необичайни маршрути над София в понеделник и вторник, а столичани не трябва да се плашат. Това обявиха от Държавно предприятие \"Ръководство на въздушното движение\" (РВД).Полетите са за проверка на техническите настройки на новия радиолокационен комплекс на летище София.BULATSA ще разполага с нов радар за обслужване на въздушното пространство и тестовете представляват ключов етап от въвеждането на оборудването в експлоатация.През двата дни ще бъдат извършени определен брой прелитания над града по траектории, различни от обичайните маршрути от и за летище София, посочват от РВД.Авиодиспучерите уточняват, че те ще бъдат изпълнявани над определените за такива случаи минимални височини.Ниските прелитания не бива да смущават столичани, тъй като самолетът, който ще изпълнява полетите, разполага с необходимото за целта оборудване и екипажът е специално трениран и подготвен за изпълнение на такива задачи, успокояват от държавната фирма.", "date": "2017.07.03", "title": " Не се плашете от нископрелитащ самолет над София. Тества спецоборудване"}
{"url": "https://m.offnews.bg/news/Obshtestvo_4/Arestuvaha-Perata-sled-napadenieto-nad-operator_659604.html", "text": "Петър Низамов – Перата е бил арестуван тази нощ в района на Асеновград, след като нападна оператор на bTV по време на протеста в Асеновград снощи, съобщи директорът на ОДМВР-Пловдив Атанас Илков.Белезниците са щракнали около ръцете на националиста с три присъди за телесна повреда около 2 ч. днес, уточнява bTV.Срещу Перата ще започне бързо полицейско производство за лека телесна повреда по хулигански подбуди. Очаква се и да му бъдат повдигнати обвинения от прокуратурата.Протестът, дошъл в отговор на нападение срещу млади асеновградски спортисти, ескалира привечер в неделя, като разгневени граждани, сред които и футболни фенове, предвождани от Перата, се опитаха да пробият полицейския кордон и да влязат в ромската махала.Пострадалият оператор Петър Джанаваров разказа, че видял човек с телефон в ръка се приближава и опитал да отстъпи, след което залитнал. Низамов пък твърди, че в този момент телефонът му е бил изблъскан. Последвал сблъсък - поне един удар, наплюване, псувни и заплахи.Само бързата намеса на жандармерията предотвратила по-неприятно развитие с участието на Перата. Той беше обявен за общодържавно издирване.„Това е много нагла постъпка от негова страна, от действията, които демонстрира по време на протеста, той демонстрира, че от него може да се очаква всичко”, коментира Илков.След демонстрацията има общо трима арестувани за хулигански прояви, посочи шефът на пловдивската полиция. Освен това на седем лица са издадени предупредителни протоколи.", "date": "2017.07.03", "title": " Арестуваха Перата след нападението над оператор"}
{"url": "https://m.offnews.bg/news/Obshtestvo_4/Bez-voda-v-chasti-ot-Lozenetc-Dragalevtci-i-Iliiantci_659595.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Подмяна на сградно водопроводно отклонение на бул. „Черни връх“ в „Лозенец“ налага спиране на водоподаването от 10:00 до 19:00 часа на бул. „Черни връх“ от №6 до №14. Заради пресвързване на сградно водопроводно отклонение на ул. „Панайот Пипков“ в „Драгалевци“ , се налага спиране на водоподаването от 9:30 до 19:30 часа на ул. „Вера Недкова“, ул. „Наум“, ул. „Панайот Пипков“, ул. „Ябълкова градина“, ул. „Свети Горазд“. Във връзка с реконструкция на уличен водопровод на бул. „Рожен“ в „Илиянци“ се налага спиране на водоподаването от 9:00 до 21:00 часа по бул. „Рожен“ от ул. „Жасмин“ до ул. „Братия“. ", "date": "2017.07.03", "title": " Без вода в части от Лозенец, Драгалевци и Илиянци"}
{"url": "https://m.offnews.bg/news/Obshtestvo_4/Dondukov-v-remont-do-kraia-na-avgust-praviat-veloaleia-s-novi-paveta_659596.html", "text": "Започва реконструкцията на столичния бул. „Княз Ал. Дондуков“ от сградата на Министерски съвет до ул. „Георги С. Раковски“. При ремонта ще бъде изграден изцяло нов релсов път и паважна настилка по целия булевард, включително и по трамвайните релси. От южната страна на булеварда (сградата на Националната опера) ще бъде изградена велоалея от новопроизведена паважна настилка с гладка повърхност, съобщи Столична община. Продължава работата по ул. „Кракра“, където се изгражда нов релсов път и предстои полагане на асфалт, предстои да се изпълнят и кривите на релсовия път при кръстовището с бул. „Янко Сакъзов“.До 31 август се забранява влизането на пътни превозни средства по бул. „Княз Ал. Дондуков” между бул. „Цар Освободител“ (при Министерски съвет) и ул. „Г. С. Раковски“. Забранява се и престоят и паркирането на бул. „Цар Освободител“ на 30 м след ул. „Княз Александър I“ в посока ул. „Г. С. Раковски“.За същия период се променя маршрутът на временната автобусна линия № 20 ТМ. Автобусите по линията ще се движат от бул. „Княгиня Мария Луиза” наляво през пл. „Независимост“, надясно по бул. „Цар Освободител“, наляво по ул. „15-ти ноември“, надясно през площад „Александър Невски“, надясно по ул. „Оборище“ и наляво по бул. „Васил Левски“ до площад “Васил Левски” - двупосочно.Разкриват се временни двупосочни спирки в района на кръстовището бул. „Цар Освободител“ - ул. „Княз Александър I“ и на площад „Васил Левски”. Закриват се временните двупосочни спирки по бул. „Княз Ал. Дондуков“.Закриват се местата за почасово платено паркиране и се изместват местата за платено паркиране „служебен абонамент“.", "date": "2017.07.03", "title": " Дондуков в ремонт до края на август, правят велоалея с нови павета"}
{"url": "https://m.offnews.bg/news/Obshtestvo_4/Oranzhev-kod-za-valezhi-i-gramotevichni-buri-v-10-oblasti-na-stranata_659598.html", "text": "За 10 области е обявен оранжев код за валежи и гръмотевични бури днес. Това са Видин, Монтана, Враца, Плевен, Ловеч, Габрово, Велико Търново, Русе, Търговище, Разград.Жълт код е обявен за областите Перник, София, Пазарджик, Пловдив, Смолян, Кърджали, Хасково, Стара Загора, Сливен, Ямбол, Бургас, Шумен, Варна, Силистра.Очаква се през страната от запад да премине студен атмосферен фронт, с който ще се развие дъждовна облачност и на много места ще има интензивни валежи, придружени със силни гръмотевични бури и градушки. Значителни количества ще има в Северозападна и Централна България, а привечер - и в източната част на страната.Температурите ще се понижат значително и максималните ще са предимно между 19° и 24°, по-високи ще останат в Източна България и в местата с повече слънчеви часове. През нощта срещу вторник валежите ще продължат главно в централните и източните райони от страната.Преди обяд над Черноморието ще бъде предимно слънчево. Валежи там се очакват вечерта. В отделни райони количествата на валежа ще са значителни, като са възможни и градушки.Заради прогнозите премиерът свика спешно заседание в МВР на националния щаб за защита при бедствия.Оперативен щаб ще координира действията на институциите предвид очакваните поройни дъждове и градушки.Ще участват министърът на вътрешните работи, представители на Министерството на земеделието, МО, МРРБ, МОСВ и проф. Брънзов, директор на НИМХ към БАН.Областните управители ще докладват във всеки един момент за ситуацията по региони, съобщава правителствената пресслужба.\"До момента сме се свързали със всички областни управители по линията на дъжда - Видин, Монтана и т.н. Вече вали там, на места по-засилено. Проверили сме всички системи язовири, министрите докладваха, държим връзка , всички са на телефоните си, проверихме и градушките - говоря за дирекцията. Имат готовност. Общо взето всичко е под контрол и се опитваме превантивно да не се случи това, което се е случвало преди това\", каза министърът на вътрешните работи Валентин Радев.", "date": "2017.07.03", "title": " Оранжев код за валежи и гръмотевични бури в 10 области на страната"}
{"url": "https://m.offnews.bg/news/Obshtestvo_4/V-razgara-na-burite-Agentciiata-za-borba-s-gradushkite-protestira_659611.html", "text": "Служители на ракетните полигони за борба с градушките ще протестират днес срещу ниското заплащане, унизителните условия на труд и упражняват натиск срещу тях.Стрелците, които защитават цялата Горнотракийска низина, поискаха подобряване на условията на труд и 20% увеличение на заплатите си. Повечето от тях получават по 360 лева на месец, съобщава Нова тв.\"Условията са под всякаква критика. Във фургона, в който работим, в неделя беше 42 градуса. А по закон температурата трябва да е 30 градуса\", посочиха протестиращите, каза един от служителите.От синдикатите увериха, че работят активно за решаване на проблемите, съобщава БНР. Светла Василева от Федерацията на независимите синдикати в земеделието към КНСБ обясни, че на протест излизат само някои от служителите. Ще протестират служителите на двата полигона, най-големи от 9-те на Изпълнителната агенция за борба с градушките – Поповица и Голям Чардак. Те се събират пред полигона в Поповица, обясни Василева:За днес е планирана среща в земеделското министерство, където се очаква да бъде сключено споразумение с исканията на служителите. Сред тях е и увеличаване на работните заплати. В останалите полигони, без тези два полигона – Голям Чардак и Поповица, всички останали са приели да получат в юли допълнително възнаграждение.Според директора на агенцията Ваньо Славеев посочи, че през изминалата нощ най-сериозно е било положението \"по линията Кюстендил - София – Ботевград и към Враца и Плевен.\"Имаше проблеми и в Търговище и Ловеч. Втората вълна, тя в момента е на юг от Белград я очакваме към обяд, предполагаме, че ще бъде обхваната и Южна България\", обясни той.За момента агенцията разполага с достатъчно ракети:Агенцията няма как да вземе мерки над София, тъй като системата на ракетния способ не позволява да е работи над урбанизирана територия. По принцип на запад от София и на югозапад няма защита, но стратегията, която е предвидена за развитие на агенцията предвижда и самолетен способ и, дай боже, след 1-2 години да бъде реализирано и тогава ще има защита и над градовете, обясни той.", "date": "2017.07.03", "title": " В разгара на бурите: Агенцията за борба с градушките протестира"}
{"url": "https://m.offnews.bg/news/Sviat-_12/Strelba-pred-dzhamiia-v-iuzhniia-frenski-grad-Avinion_659602.html", "text": "Осем души пострадаха при стрелба пред джамия в южния френски град Авиньон.По информация на регионалния вестник \"Прованс\" най-малко двама въоръжени мъже с покрити лица изскочили от автомобил и стреляли около 22:30 ч. местно време, докато хората излизали от джамията, съобщава БНТ.Нападателите са избягали.Според полицията не става дума за терористично нападение. Пострадали са четирима души, намиращи се на улицата, както и семейство от други четирима, сред които 7-годишно момиче. Никой от тях не е с опасност за живота.", "date": "2017.07.03", "title": " Стрелба пред джамия в южния френски град Авиньон"}
{"url": "https://m.offnews.bg/news/Politika_8/I-Andrej-Rajchev-komentira-iztrebitelite-Izborat-ne-e-mezhdu-F-16-i_659612.html", "text": "Изборът е между стари Ф-16 и нови „Грипен”. Изборът не е между американско и шведско, а между старо и ново. Това подчерта социологът Андрей Райчев в сутрешния блок на бТВ.Според него България трябвало да избере модерните западноевропейски самолети, а атаките срещу подкрепения от президента Румен Радев експертен анализ в полза на „Грипен” били „от криворазбрана лоялност към САЩ\". Според него противниците на държавния глава искали \"да го опитомят” и да му покажат, че трябва да се съобразява с тях.През последните дни темата за покупката на изтребители за българските ВВС отново предизвика разгорещени дебати, които излязоха от чисто експертните становища. ГЕРБ поиска парламентарна комисия да разследва класирането на офертите от комисията, която посочи като най-добър вариант \"Грипен\" и класира на второ \"Юрофайтър\", а португалско-американската оферта за Ф-16 втора ръка бе дисквалифицирана. Бившият държавен глава Росен Плевнелиев активно лобира за Ф-16 при последните си медийни активности.", "date": "2017.07.03", "title": " И Андрей Райчев коментира изтребителите: Изборът нe е между Ф-16 и \"Грипен\", а между старо и ново"}
{"url": "https://m.offnews.bg/news/Futbol_18793/Loko-Plovdiv-prekratiava-lagera-zaradi-poklonenieto-pred-velikiia-Aian_659606.html", "text": "Локомотив Пловдив ще прекрати преждевременно лагера си в Боровец, за да отдаде почит на клубната легенда Аян Садъков. Бившият футболен национал не успя да пребори тежка болест.Целият отбор, начело с ръководството и треньорския щаб, ще бъде на Лаута днес от 11,00 ч. Очакват се хиляди пловдивчани да отдадат почит на един от най-обичаните футболисти в историята на града.Последното занимание на терена в Говедарци премина в тъжно настроение. Към тима днес се присъедини халфът Янко Ангелов.Занимания с тима още провеждат Марк Бедиме и Пламен Николов, а Мартин Кавдански и Пламен Крачунов не са вече в лагера с Локомотив.На 4-ти юли \"черно-белите\" ще изиграят контрола срещу Царско село.", "date": "2017.07.03", "title": " Локо Пловдив прекратява лагера заради поклонението пред великия Аян Садъков"}
{"url": "https://m.offnews.bg/news/Drugi_18773/Futbolna-zvezda-se-sableche-za-ESPN_659616.html", "text": "Намигване и към дамската аудитория на OFFNews. След Каролине Возняцки още един прочут спортист се съблече гол за популярното списание наESPN. И той е мъж. Но и силният пол може да научи много.Джулиън Едълман се радва на невероятна популярност след последния Супербоул. Той хвана паса на Том Брейди за знаменития обрат в продълженията, с който Ню Инглънд Пейтриътс тримуфира в Националната футболна лига на САЩ.Здравото момче обаче разкри някои интересни тайни за тялото си. \"Имам много грозни крака\", откровен е Джулиън, \"Станаха такива покрай тежките тренировки в НФЛ. Ноктите ми са изпочупени, трагедия. Затова през лятото никога не нося сандали. Трудни са за описване\".Здравенякът би сменил веднага и ръцете си. \"Чупил съм всеки един пръст. Затова са изкривени. Кокалчета ми са изхвръкнали покрай безкрайните удари и хващания на топката\", откровен е Джулиън.А травмите му могат да запълнят цял учебник по травматология. \"Чупил съм и двата крака, също така предмишницата на едната ръка, при това на две места. Още в колежа ми оперираха рамото. Чупих и челюстта. Имам проблеми с лявото коляно, тъй като късах връзка. Опериран съм от херния. Наложи се операция и на адуктор\", изброява шампионът с \"Патриотите\".Още някой да си мисли, че лесно се става футболна звезда? Но пък усилията си струват, дори само заради онази вечер, в която Джулиън, Том Брейди и компания направиха един от спортните обрати за историята.", "date": "2017.07.03", "title": " Футболна звезда се съблече за ESPN"}
{"url": "https://m.offnews.bg/news/Zdrave-i-krasota_18812/Rapichnoto-olio-ne-e-bezopasno_659632.html", "text": "Консумацията на храни с растителни мазнини може да доведе до намаляване на „лошия“ холестерол, подобно на медикаментозно лечение със статини, съобщава American Heart Association. Като полезни за сърцето и увеличаващи „добрия“ холестерол се цитират растителните мазнини, богати на ненаситени мастни киселини – слънчогледовото олио и зехтинът.В последните години се увеличава и интересът към рапицата. Рапичното олио много често се обявява за най-здравословното от всички видове масла, защото е с ниско съдържание на наситени мазнини и е богато на Омега-3.Оказва се, че въпреки добрата реклама, рапичното олио и масло не са толкова здравословни. Блогът  представя детайлно процесите на добиването им.Рапичното масло се извлича от растението рапица, което в естествен вид съдържа токсичните глюкозинолати и ерукова киселина. През 1970 г. канадски учени създават нов вид рапица (канола от Canadian Oil), опитвайки се да намалят опасността на олиото от рапица. Именно тази хибридна рапица се използва за производството на това, което познаваме и консумираме като рапично олио и масло.За да се превърне хибридната рапица в рапично олио, производителите първо леко загряват семената, а след това ги подлагат на натиск, за да извлекат олиото от тях.Почти всяко едно рапично олио, което се продава в магазините, е рафинирано с хексан, химична съставка, която се смята за сравнително безопасен разтворител.Последната стъпка в производството на рапичното олио включва избелване и премахване на неприятната миризма, за което се използва висока температура.Проблемът е, че естествено намиращите се в рапичното олио Омега-3 мастни киселини не могат да издържат на тази висока температура и започват да миришат много неприятно. А процесът по премахването на лошата миризма, от своя страна, превръща Омега-3 мазнините във вредни за здравето транс-мазнини.И докато рапичното олио се обявява за здравословно и безопасно за употреба, производственият процес, който унищожава полезните мазнини в семето и използва „сравнително безопасни“ химически разтворители, изобщо не изглежда безопасен, обобщава Swanson Health.„Най-добрият вариант е да изхвърлите рапичното олио от менюто си“, категоричен е авторът.", "date": "2017.07.03", "title": " Рапичното олио не е безопасно"}
{"url": "https://m.offnews.bg/news/Futbol_18793/Kachestven-sport-v-efira-dnes-no-mladezhite-ostavat-na-tamno_659610.html", "text": "13.00 ч Колоездене, обиколка на Франция - Eurosport 1 (пряко)13,30 ч Тенис, „Уимбълдън“ - Eurosport 2 (пряко) 17,55 ч Тото, теглене на тиража - bTV (пряко)19.00 ч Футбол, ЕП до 19 г., Германия - Холандия - Eurosport 1 (пряко)21,05 ч „Светът на голфа“ - Mtel sport 2", "date": "2017.07.03", "title": " Качествен спорт в ефира днес, но младежите остават на тъмно"}
{"url": "https://m.offnews.bg/news/Zdrave_18753/Bolnitca-e-naj-golemiiat-dlazhnik-na-EVN-Zaporirat-%D1%9D-smetkite-zaradi_659614.html", "text": "EVN България Електроснабдяване пристъпва към принудително събиране на милионните задължения за неплатена електрическа енергия на УМБАЛ „Проф. д-р Ст. Киркович“ АД в гр. Стара Загора, съобщиха от компанията.Задълженията на болничното заведение от 2013 г. насам надхвърлят сумата от 3,2 милиона лева, което прави болницата най-големият длъжник на дружеството и сериозен риск за неговата дейност.Отчитайки специфичния предмет на дейност на лечебното заведение, компанията няма да прекъсне снабдяването с електроенергия, каквато е практиката спрямо всеки друг неизряден длъжник, но ще предприеме запор на банкови сметки и други вземания, посочват от енерго дружеството.Общата сума на задълженията, които се трупат от 2013 г. до настоящия момент, възлиза на 3,2 милиона лева, включително с обезщетение за забава, законна лихва и разходи по съдебни и изпълнителни производства. Действията на компанията са последица от пет влезли в сила съдебни решения, с които задълженията на УМБАЛ „Проф. д-р Ст. Киркович“ АД са установени по основание и размер, но не са заплатени.От EVN България обяснявят, че от 2013 г. полагат целенасочени усилия към разрешаване на ситуацията по доброволен начин. Писали много писма, провели множество срещи, както с всяко едно от назначаваните през годините ръководства на болницата, така и с представители на Министерство на здравеопазването, Министерство на финансите, Областна администрация Стара Загора, на Община Стара Загора и други институции.Въпреки сключваните спогодби за разсрочване на задълженията, като за последната от 03.05.2016 г., лечебното заведение не спазвало уговорените погасителни планове, а спорадично заплащаните суми не били достатъчни да покриват дори и текущите задължения за доставена електрическа енергия.След като и последният опит за доброволно уреждане на задълженията останал без резултат сме принудени да пристъпим към предвидените в закона способи за принудително събиране на задълженията по образуваните срещу болницата изпълнителни дела, заявяват от EVN.Според дружеството милионните задължения на болницата я правят най-големият длъжник на EVN България Електроснабдяване и като такъв тя вече представлява сериозен риск за финансовата стабилност на компанията и за нейната възможност да обслужва качествено 1,5 милиона клиенти в Югоизточна България, включително и за обезпечаване на сигурността на доставките на електрическа енергия.", "date": "2017.07.03", "title": " Болница е най-големият длъжник на ЕВН. Запорират ѝ сметките заради 3,2 млн. лева неплатен ток"}
{"url": "https://m.offnews.bg/news/Temida_18762/Vav-vtornik-sadat-shte-reshava-za-novite-tceni-na-gaza_659617.html", "text": "За вторник е насрочено , която беше атакувана от прокуратурата. От Върховната административна прокуратура (ВАП) припомниха, че през април са протестирали решението на Комисията за енергийно и водно регулиране (КЕВР), с което от 1 април цената на природния газ се повишава с 29.6%. С решението се утвърждава цена, по която общественият доставчик продава природен газ на крайните снабдители на природен газ и на клиентите, присъединени към газопреносната мрежа, в размер на 363.26 лв. /1000 nm3 или 39.04 лв./MWh (без акциз и ДДС).С това решение е утвърдена и цената, по която общественият доставчик продава природен газ на клиенти, присъединени към мрежа ниско налягане, собственост на „Булгартрансгаз” ЕАД, в размер на 370.98 лв. /1000 nm3 или 39.87 лв./MWh (без акциз и ДДС); цена, по която общественият доставчик продава природен газ на „Овергаз Мрежи“ АД, в качеството му на краен снабдител на природен газ, в размер на 381.78 лв. /1000 nm3 или 41.03 лв./MWh (без акциз и ДДС), в т.ч. компонента по чл. 17, ал. 15 от Наредба № 2 от 19.03.2013 г. за регулиране на цените на природния газ в размер на 18.52 лв./1000 nm3, като клиентите на „Овергаз Мрежи“ АД, в качеството му на краен снабдител на природен газ, заплащат цени за продажба на природен газ от краен снабдител, в които не е включена компонента по т. 3 в размер на 18.52 лв./1000 nm3.; цени за продажба на природен газ от крайните снабдители на клиенти, присъединени към съответните газоразпределителни мрежи и до определяне на цени по реда на Методиката за определяне на цени за достъп и пренос на природен газ през газопреносните мрежи, собственост на „Булгартрансгаз” ЕАД, съответните клиенти заплащат на „Булгаргаз“ ЕАД цена за пренос през газопреносната мрежа в размер на 19.73 лв./1000 nm3 „Булгаргаз“ ЕАД превежда събраните суми на „Булгартрансгаз“ ЕАД и съответните клиенти заплащат на крайните снабдители цена за пренос през газопреносната мрежа в размер на 19.73 лв./1000 nm3, като крайните снабдители превеждат събраните суми на „Булгаргаз“ ЕАД, което от своя страна ги превежда на „Булгартрансгаз“ ЕАД.По протеста е образувано административно дело № 4304/2017 г. по описа на Административен съд София – град, насрочено за разглеждане за 4.07.2017 г от 10.00 часа.", "date": "2017.07.03", "title": " Във вторник съдът ще решава за новите цени на газа"}
{"url": "https://m.offnews.bg/news/Politika_8/Kanev-Zamestnikat-na-Liliana-Pavlova-e-Oleg-niakakav-si-znae-samo-ru_659615.html", "text": "Около НДК има очевиден сблъсък на котерии вътре в ГЕРБ. Скандалът компрометира българското председателство на ЕС. Заместникът на Лиляна Павлова е от ДАНС. Олег някакъв си. И знае само руски. И този човек ще работи за България. Това коментира зам.-председателят на ДСБ Радан Кънев по бТВ за скандала около Националния дворец на културата. В рамките на ГЕРБ се съсредоточи много власт. Така се пренесе и голямото желание да се взимат и управляват пари. А в сметките в НДК, доколкото виждам, има много нули, заяви още Кънев.По думите му Затова говорим за модела Кой. Има проблем с просмукването на вътрешни мафиотски и външни геополитически интереси. Трябва да гледаме ще се реформира ли прокуратурата, какво ще се случи във Висшия съдебен съвет, службите ще поведат ли истинска война с мафията... Ако това стане, проблеми като Катуница и Асеновград няма да съществуват\", категоричен е Радан Кънев.", "date": "2017.07.03", "title": " Кънев: Заместникът на Лиляна Павлова е Олег някакъв си, знае само руски"}
{"url": "https://m.offnews.bg/news/Sviat-_12/Balgarin-e-nameren-martav-v-hotelska-staia-v-turskiia-grad-Kemer_659597.html", "text": "Българин е открит мъртъв в хотелска стая в турския град Кемер, където е бил на почивка. Според в. \"Миллет\" това е Пламен Петков на 59 години, съобщава БТА. Според информацията българският турист е паднал в банята и е починал от падането.Инцидентът е бил наблюдаван от прокурор и от полицията, а след това е бил изпратен за аутопсия в моргата на Съдебна медицина в град Анталия.По случая се провежда разследване.", "date": "2017.07.03", "title": " Българин е намерен мъртъв в хотелска стая в турския град Кемер"}
{"url": "https://m.offnews.bg/news/Futbol_18793/Arsenal-schupi-klubniia-rekord-za-Aleksandar-Lakazet_659613.html", "text": "Арсенал най-после постигна договорка с Лион за перлата в атака на френския клуб - Александър Лаказет. Той ще струва 44 милиона паунда на лондончани. Това е нов рекорд за клуба. През 2013 г. Арсенал взе за 42,5 милиона паунда Месут Йозил от Реал.Сделката ще стане факт до 48 часа. Нападателят е чакан на медицински прегледи в английската столица. Арсенал успя от третия опит да докара Лаказет в Лондон.Първата оферта от 29 милиона паунда беше отхвърлена. Лион отказа и втората от 39,5 милиона за своя юноша. Президентът Жан-Мишел Ола е старо куче и изстиска до край богатите \"топчии\", които иначе не обичат да вадят големия кеш.Босът на френския клуб отхвърли спекулациите, че с бонусите сделката може да удари 58,7 милиона паунда. \"Цифрите са около 43,8 милиона паунда. Ако стигне 50 милиона, ще е нещо уникално и за нас, и за Арсенал. Знаете, че Венгер не обича да харчи по много за един играч\", обясни Ола.Лаказет е юноша на Лион, има 129 гола в 275 мача за \"хлапетата\". Последния сезон се разписа 37 пъти в 45 срещи. Има и един гол от 11 мача за националния на Франция.Сделката означава край на опитите Венгер да вземе Килиан Мбапе от Монако. Арсенал беше приготвил над 100 милиона паунда за наследника на Тиери Анри, но сега касата е поизпразнена.", "date": "2017.07.03", "title": " Арсенал счупи клубния рекорд за Александър Лаказет"}
{"url": "https://m.offnews.bg/news/Kultura_33/Fines-i-talant-na-sreshta-na-baletnite-izpalniteli-prez-pogleda-na-fot_659629.html", "text": "Вижте срещата през погледа на фотографа Димитър Христов:Между 23-25 юни, в ДТ „Йордан Йовков” гр. Добрич под патронажа на кмета на Община град Добрич г-н Йордан Йорданов, се проведе осемнадесетата  национална среща на млади балетни изпълнители „Анастас Петров”. Тя се организира и от фондация  „Международен балетен конкурс - Варна”, със съдействието на Министерство на културата, Община град Добрич и Драматичен театър \"Йордан Йовков\". Проявата е включена в  Програмата на мерките за закрила на деца с изявени дарби за 2017 г.Победителите, грабнали 1-ва, 2-ра и 3-та награда  „Анастас Петров” в Група „Б” до 18 годишна възраст получиха от Министерство на културата едногодишна стипендия.Тази година участие взеха 40 състезатели - 3 от Старша възраст и 37 от Младша възраст и се състезаваха в две възрастови групи: старша (от 20 до 26 години) и младша възраст (от 14 до 19 години).Конкурсът се проведе в два състезателни тура: задължителна класическа хореография и за преминалите 1-ви кръг – класическа и съвременна хореография.Димитър Христов, фотографът получил световно признание със своите уникални арт фотографии, изненада своите почитатели. В личния си блог фотографът публикува кадри, които ни пренасят зад кулисите на това красиво танцово съревнование. Вижте подготовката и усетете емоциите останали скрити за публиката, преди и по време на конкурса.", "date": "2017.07.03", "title": " Финес и талант на среща на балетните изпълнители през погледа на фотографа Димитър Христов"}
{"url": "https://m.offnews.bg/news/Futbol_18793/Stotitci-se-sboguvaha-s-legendata-Aian-Sadakov_659631.html", "text": "Стотици пловдивчани посетиха стадион \"Лаута\", за да кажат последно Сбогом на големия Аян Садъков. Сред които бяха и футболистите от представителния отбор на Локомотив, пише marica.bg.Траурният кът с ковчега и тялото на Аян бяха на терена – там, където той радваше феновете с брилянтните си отигравания, сърцата си игра, където ги оставяше без дъх, където остана завинаги – на терена, в спомените и сърцата на запалянковцитe.Куп легенди изпратиха Аян, който почина в събота на 56 години. Динко Дерменджиев и Петър Зехтински, областният управител Здравко Димитров, зам.-кметът на Пловдив Георги Титюков, бившият президент на Ботев Димитър Христолов, членът на Изпълкома на БФС Наско Сираков, вицепрезидентът на БФС Михаил Касабов, треньорът Атанас Драмов и още много бивши футболисти на четирите пловдивски отбора се сбогуваха със Садъков.Първият отбор на Локомотив Пловдив прекъсна лагера си на Боровец, за да отдаде последна почит на един от колосите в своята клубна история.На поклонението беше семейството на Аян, негови приятели и бивши съотборници, треньори, както и фенове на черно-белия тим.\"Бяхме съотборници по националните отбори с Аян. Тогава той играеше футбол, ние се мъчихме да го правим. Играеше перфектно, толкова беше изпреварил времето си\", каза легендарният бивш футболист и ръководител на Левски Наско Сираков, който беше в компанията на Мишо Касабов.\"Много, много тежък ден за Пловдив и родния ни футбол\", сподели Петър Зехтински.", "date": "2017.07.03", "title": " Стотици се сбогуваха с легендата Аян Садъков"}
{"url": "https://m.offnews.bg/news/Obshtestvo_4/Komandirovat-trudovi-inspektori-da-debnat-po-moreto_659637.html", "text": "От днес стартира командироването на инспектори по труда от други области за подсилване на екипите на дирекциите, на територията на които има летни туристически курорти, съобщават от Главната инспекция по труда.Командироването на инспектори от други области ще бъде за период от 9 седмици.Първите четири екипа от общо 8 инспектори от дирекциите „Инспекция по труда“ Сливен и Стара Загора вече проверяват на територията на област Бургас, като за целта е издадена заповед за разширяване на териториалната им компетентност.ИА ГИТ е създала организация и за включване на екипи на агенцията в съвместни проверки с други контролни институции, които се координират от създадените специално за целта координационни съвети за сътрудничество и институционално взаимодействие в туризма на територията на областите Бургас и Варна.", "date": "2017.07.03", "title": " Командироват трудови инспектори да дебнат по морето"}
{"url": "https://m.offnews.bg/news/Politika_8/Sluzhiteli-ot-agentciiata-za-borba-s-gradushkite-poiskaha-visoki-zapla_659639.html", "text": "Служители на Изпълнителната агенция за борба с градушките ще получат допълнително материално стимулиране (ДМС) за месец юли. За това се разбраха синдикатите и ръководството на Министерството на земеделието, храните и горите.Днес работещи в системата излязоха на протест с искания за по-високи заплати. С днешното споразумение се цели да бъде компенсирано това тяхно искане, както и да се направи анализ кога и дали могат да бъдат увеличени заплатите с 20%.Исканията за по-високи заплати са от 2015 година, както и за подобряване на условията на труд.Протестни действия днес имаше на двата най-големи полигона - Поповица и Голям Чардак.90% от работниците в агенцията за борба с градушките са на минимална работна заплата като работят на смени по 34 часа.Министърът на земеделието и храните Румен Порожанов заяви накрая на срещата, че според него недоволството на служителите се насочва отвън с политически мотиви, съобщава БТВ.", "date": "2017.07.03", "title": " Служители от агенцията за борба с градушките поискаха високи заплати, дават им бонуси"}
{"url": "https://m.offnews.bg/news/Politika_8/Radev-i-Borisov-obiaviha-mir-Shte-rabotiat-zaedno_659641.html", "text": "Държавните институции трябва да работят заедно по важните за българското общество въпроси. Около тази позиция са се обединили президентът Румен Радев и на министър-председателят Бойко Борисов, които разговаряха днес на „Дондуков“ 2, съобщиха от президентството. Срещата е била по инициатива на премиера Борисов и на нея бяха обсъдени редица въпроси, свързани с укрепването на сектор „Сигурност“, реформите в правосъдието, проектите за модернизация на Въоръжените сили и позициите на Република България в международен план.Срещата между Радев и Борисов идва след едноседмично противопоставяне по оста ГЕРБ - държавен глава. Напрежението се появи след като вторият човек в голямата управляваща партия Цветан Цветанов разкритикува избора на изтребителите \"Грипен\" за родните ВВС, което предизвика остри коментари от страна на президента.На днешната среща е било подчертано значението на взетите решения на заседанието на Консултативния съвет за национална сигурност от 30 май т.г. за подобряване на мотивацията на служещите в сектор „Сигурност“ и за ускоряване реализацията на проектите за модернизация на Въоръжените сили.Държавният глава е посочил, че президентската институция защитава ясно регламентирания процес за реализация на проектите за модернизация на Въоръжените сили и предоставената в рамките на този процес военна експертиза.Радев и Борисов са изразили и обща позиция, че страната ни се нуждае от ефективна борба с корупцията, която да отговори на очакванията на българските граждани за справедливост.Министър-председателят оценил високо призива на президента Радев за създаването на единен орган за борба с корупцията по високите етажи на властта.Общо беше мнението, че отстояването на позициите на страната ни в международен план изисква съгласие и общи действия от страна на всички държави институции.Министър-председателят е запознал президента с резултатите от проведените наскоро свои посещения в Република Франция, Федерална република Германия и Република Хърватия, а президентът Радев – с визитите си в региона на Югоизточна Европа и с предстоящите си посещения в Република Черна гора и Италианската република, по покана на президентите на двете държави.", "date": "2017.07.03", "title": " Радев и Борисов обявиха мир. Ще работят заедно"}
{"url": "https://m.offnews.bg/news/112_6/Dete-na-edna-godinka-pochina-sled-padane-ot-vtoriia-etazh_659645.html", "text": "Дете на 1 годинка и 2 месеца е починало след падане от втория етаж на жилищна сграда в град Трявна.Случаят беше потвърден за OFFNews от директора на болница МБАЛ \"Д-р Тота Венкова\" АД в Габрово д-р Нели Савчева. От полицията в Габрово съобщиха по-рано днес, че тази сутрин, около 8.00 часа в Районното управление на Трявна е получен сигнал за инцидент, при който е пострадало с пострадало дете на 1 година и 2 месеца.По първоначални данни, момченцето паднало от прозореца на дома си, който се намирал на втория етаж в жилищна сграда на ул. \"Ангел Кънчев\".Родителите му били излезли за кратко, а детето било оставено на грижите на близък роднина. Момченцето е транспортирано в болницата в Габрово в тежко състояние, с опасност за живота.На местопроизшествието е извършен оглед. По случая е образувано досъдебно производство.\"Постъпило е такова дете в нашето отделение в критично състояние. По време на реанимационните мероприятия детето е екзитирало\", обясни д-р Савчева.", "date": "2017.07.03", "title": " Дете на една годинка почина след падане от втория етаж"}
{"url": "https://m.offnews.bg/news/Futbol_18793/Vinoven-li-e-Berbatov-che-e-svoboden-uspial-i-ima-dostojnstvo_659642.html", "text": "Омразата пропи „Българска армия“ точно като във „Властелинът на пръстените“. Промъкна се между сенките, замъгли погледите, заглуши сърцата.Опита се да задуши всеки и всичко, което не слуша заповедите от Кулата! Последната й жертва стана Димитър Бербатов. Посегна на най-добрия български футболист в момента, дори си позволи да намеси половинката му. Вината на Димитър Бербатов е следната: харесва да бъде със своите приятели от 20 години, които сега работят в Берое. И иска да поиграе още един сезон футбол. Дали в Стара Загора, или в чужбина, дори не е ясно.Вината на Бербатов е, че не отиде на „Българска армия“ да предложи услугите си. Сам, защото никой не го е канил там дори на кафе.Вината на Димитър Бербатов е, че явно не чувства ЦСКА-София като свой ЦСКА.Вината на Димитър Бербатов е, че прави избор на свободен човек. Защото той може да реши да тренира и в Славия, ако сметне, че му е близо до къщата. Или Септември, ако Драгалевци му харесва повече!Вината на Бербатов е, че има парите, името и достойнството, за да не се подписва под едната заплата със служебна характеристика „клубна легенда“.Митко, въобще да не ти пука от омразата! Тя идва само от едно място. На всеки, абсолютно на всеки друг стадион в България ти ще бъдеш приет като велик футболист, какъвто си. Както, свидетел съм, те приемат феновете и на Манчестър Сити, и на Челси, и на Арсенал.Ако ти се играе в Берое, играй. Знам, че не е заради парите, а от едната тръпка към играта. Печалбата ще е огромна, но не за теб, а за българския футбол.Защото само присъствието ти може да измъкне първенството ни от тоталната забрава, която световните медии нарушават, само когато някоя крава прекъсне наш мач или Иван Баналовдски удари глътка бира от хвърлена по него кутийка.", "date": "2017.07.03", "title": " Виновен ли е Бербатов, че е свободен, успял и има достойнство?"}
{"url": "https://m.offnews.bg/news/Istoriia_18809/Tamnata-tajna-na-izostavenoto-selo-Kuldhara-v-Indiia_659628.html", "text": "Изоставеното през 19 век селце Кулдхара се намира на около 18 километра югозападно от Джайсалмер, Раджастан. То е осеяно със стотици разрушени пясъчни и каменни къщи и прашни пътища, а за руините на това село се смята, че са прокълнати и обитавани от духове.Селото е създадено през 13 век от представители на кастата на брахманите (жреци, философи, учени, религиозни водачи). Те били мигранти от Пали и заради това биват наричани Палианци. Някога процъфтяващо, дом на 1500 души с 400 къщи, сега Кулдхара прилича на призрачен град. През 1825 г. хората от селото и жителите на още 83 населени места в околността изведнъж колективно напускат домовете и на се видени повече. Това масово изчезване на над 1500 души без никакви следи оставя историците озадачени и до днес. Едно от предположенията е свързано с легендата, с което е известно селото. Тя разказва историята на бившия министър-председател на Джайсалмер - Сарим Сингх, който се влюбва в дъщерята на началника на селото. Той много искал дъщерята на местния управник, но тя не отговорила на чувствата му. Сингх заплашил селяните и семейството на управника, че ще наложи огромни данъци на целия район. Предполага се, че хората от селото и останалите 83 в района са решили да напуснат домовете си, за да защитят честта на момичето.Легендата гласи, че преди да напуснат селото, брахманите хвърлят проклятие над местността, за да не може никой да живее в бившата им обител. Разказва се, че всеки, който се е опитал на заживее в селото, е напуснал много скоро след заселването си, заради опит с паранормалното. Така и до днес селото е пусто, оставено в руини.В момента селото е превърнато в туристическа дестинация, въпреки че продължава да се разпада. То е недостъпно през нощта, защото хората от съседните села вярват, че след залез свръхестествени същества и сили завладяват мястото. За свръхестествените влияния говорят и от Paranormal Society of New Delhi (Паранормалното общество на Ню Делхи), които твърдят, че са свидетели на странни неща като натрапчиви гласове, отпечатъци по калта, движещи се сенки, надраскване на автомобили и др. Въпреки разказите, Кулдхара продължава да приема много туристи, любопитни да видят призрачното село, а правителството на Раджастан е решило да възстанови разрушеното селище.", "date": "2017.07.03", "title": " Тъмната тайна на изоставеното село Кулдхара в Индия"}
{"url": "https://m.offnews.bg/news/Obshtestvo_4/Kran-do-pametnika-pred-NDK-zapochna-premahvaneto-na-ruinite_659649.html", "text": "Започна демонтажът на паметника пред НДК, огромен кран се появи пред монумента. Пластиките от \"1300 години България\" ще бъдат изложени в Националния исторически музей. Работници започнаха отделянето на пластиките от металната конструкция, железата най-вероятно ще отидат за скрап. Демонтирането на паметника ще става на няколко етапа, няма да бързаме, обясни шефът на комисията по архитектура в СОС Силвия Христова. Тя припомни, че решението на Столична общински съвет за премахването на паметника е от 2014 г. и всички съдебни процедури са приключили окончателно. Експерти по озеленяване и строителство ще наблюдават работата по демонтажа на творбата на проф. Валентин Старчев, допълни Христова. ", "date": "2017.07.03", "title": " Кран до паметника пред НДК, започна премахването на руините"}
{"url": "https://m.offnews.bg/news/Zvezdi_18810/Tom-Kruz-prez-godinite-galeriia_659653.html", "text": "Днес Том Круз отбелязва 55-ия си рожден ден. Американският актьор е роден през 1962 година в Сиракюз, САЩ.Круз получава първата си роля през 1981 г. След  това той участва в \"Топ Гън\" (1986), \"Цветът на парите\" (1986), \"Рейнман\" (1988), \"Роден на четвърти юли\" (1989), \"Доблестни мъже\" (1992), \"Фирмата\" (1993), \"Интервю с вампир\" (1994), \"Мисията невъзможна\" (1996) и \"Джери Магуайър\" (1996).През 1990 година актьорът приема сциентологията като религия, към която е принадлежала и първата му жена - Мими Роджърс, за която се жени през 1987 година.През 1990 година се влюбва в Никол Кидман и след развода с Роджърс, се жени за нея.През 2001 година се развежда с Кидман и има 3-годишна връзка с Пенелопе Крус.През 2005 среща Кейти Хоумс и няколко месеца по-късно й предлага брак на Айфеловата кула в Париж. На 18 април 2006 г. се ражда първото и за двамата актьори дете, което те кръщават Сури. Само 6 години по-късно се развеждат заради различия в религията, която изповядват.Как се е променил Том Круз през годините вижте в галерията. ", "date": "2017.07.03", "title": " Том Круз през годините (галерия)"}
{"url": "https://m.offnews.bg/news/Bojni_18771/Dzhoshua-otnovo-hvali-Kobrata-izkushava-Klichko-s-Las-Vegas_659652.html", "text": "Световният шампион по бокс за професионалисти в тежката категория Антъни Джошуа обяви за пореден път, че пред него има две опции за следващ бой - или Владимир Кличко, или Кубрат Пулев, като отново не пропусна да похвали родния ни талант.\"Когато имаш пояс, има задължителни срещи, които трябва да направиш и една от тези за мен е Кубрат Пулев. Той е много талантлив български боец.\"Пред мен има две опции. Подали сме стръвта на Кличко и чакаме да захапе, да се заинтересува. Той е постигнал много в кариерата си, така че по-трудно се мотивира\", каза британецът.Според него възможността реваншът да е в Лас Вегас би могла да бъде допълнителен стимул за Владимир да се върне на ринга.\"На него му бе засвидетелствано голямо уважение в битката на \"Уембли\", въпреки че загуби. Вегас е меката на бокса и страхотна възможност.Но има и друг момент: Владимир вече е постигнал много, дали ще има нужната мотивация? Мисля, че един мач във Вегас ще накара кръвта му отново да закипи.\"Джошуа в момента е в очакване на отговора на Владимир Кличко дали ще има реванш помежду им, като от IBF дадоха срок до началото на декември такъв двубой да се състои.", "date": "2017.07.03", "title": " Джошуа отново хвали Кобрата, изкушава Кличко с Лас Вегас"}
{"url": "https://m.offnews.bg/news/Tenis_18788/Uimbaldan-startira-s-iznenada_659654.html", "text": "Първата изненада в тазгодишното издание на турнира от Големия шлем \"Уимбълдън\" вече е факт. Един от смятаните за скрити фаворити при мъжете Ник Кириос отпадна още в първия кръг на надпреварата. Австралиецът се отказва по време мача срещу Пиер-Юг Ербер при пасив от два сета - 3:6, 4:6. Кириос поиска медицински таймаут и впоследствие реши да си прекрати мъките, записвайки първия приключен мач в турнира тази година след само 67 минути.20-ият в световната ранглиста бе получил контузия в лявото бедро по време на турнира в Куинс и явно не е успял да се възстанови, защото се движеше трудно и определено изпитваше болка.По един късен пробив в първия и втория сет решиха изхода в двете части, а след края на втората австралиецът реши да сложи точка на участието си в мача. Във втори кръг Ербер ще има за съперник победителя от мача между Рожерио Дутра Силва и Беноа Пер.По-рано днес стана ясно, че родната ни суперзвезда Григор Димитров запазва 11-ото си място в световната ранглиста по тенис.26-годишният хасковлия, който не участва в турнири през миналата седмица, остана с актив от 3070 точки и продължава да бъде само на 5 точки от десетия в подреждането Жо-Вилфред Цонга от Франция.Промени в топ 10 няма, като лидер в класацията е британецът Анди Мъри с 9390 точки. Испанецът Рафаел Надал е на второ място със 7285 точки, а трети остава Стан Вавринка (Швейцария) с 6175 точки.Гришо започва участието си в турнира утре срещу аржентинеца Диего Шварцман, а началният час на срещата е не по-рано от 13:30.", "date": "2017.07.03", "title": " \"Уимбълдън\" стартира с изненада"}
{"url": "https://m.offnews.bg/news/Ikonomika_59/Tri-chetvarti-ot-finansovite-otcheti-sa-podadeni-po-internet_659659.html", "text": "436 770 търговци подадоха финансовите си отчети по електронен път, а 74,94% от тях са изпратени по електронен път. Това обявиха от Агенцията по вписванията.На 30 юни 2017 г. приключи кампанията по подаване на годишните финансови отчети за всички търговци по смисъла на Търговския закон.Статистиката на ведомството показва нарастване на броя на подадените годишни финансови отчети през 2017 г. в сравнение с предходните две години, както и ръст на подадените по електронен път:От 1 януари 2017 г. до 30 юни 2017 г. включително заявления за годишни финансови отчети са подали 436 770 търговски дружества. В сравнение с 2016 г. техният брой е нараснал с 54 272. От тях на хартиен носител са подадени 109 453 или 25,06%, по електронен път – 327 317 или 74,94%.От 1 януари 2016 г. до 30 юни 2016 г. включително са подадени 382 498 заявления за годишни финансови отчети:От 1 януари 2015 г. до 30 юни 2015 г. включително техният брой е 347 972:Независимо от изкючителното натоварване, особено през м. юни 2017 г., /подадените заявления за годишни финансови отчети през този период са 345 758/, информационната система на Търговския регистър работи без прекъсвания и сривове, доволни са от Агенцията по вписванията.", "date": "2017.07.03", "title": " Три четвърти от финансовите отчети са подадени по интернет"}
{"url": "https://m.offnews.bg/news/Sviat-_12/5-po-Rihter-raztrese-Makedoniia_659655.html", "text": "Ново земетресение с магнитуд от 5-та степен по скалата на Рихтер разтърси съседката ни Македония. В ранните часове на деня земетресение от 3.7 по скалата на Рихтер отново разлюля страната. Епицентърът бе на 6 кв източно от Охрид, предаде .Трусът е регистриран в 14.18 часа българско времес епицентър на 12 км от град Охрид в североизточна посока. ", "date": "2017.07.03", "title": " 5 по Рихтер разтресе Македония"}
{"url": "https://m.offnews.bg/news/Futbol_18793/Berbatov-se-iadosa-na-atakata-ot-Zhivotnite_659661.html", "text": "Спортният директор на Берое - Валентин Грудев обяви пред Novsport.com, че към този момент Димитър Бербатов само поддържа форма с тима на старозагорци и че ако нападателят подпише със заралии, това ще бъде обявено в официалния сайт на клуба.\"Ще го кажа по следния начин. Когато има нещо конкретно, тогава то ще бъде публикувано в официалния сайт на отбора. Новините около Берое се обявяват именно в него, а не по вестниците.Не знам някой отбор да не иска да има играч като Бербатов в състава си. Не искам обаче да коментирам това, което се пише по пресата. Той е добър приятел с нашето треньорско ръководство и се подготвя с нас. Това е\", каза Грудев.Както е известно, наскоро се появи информация, че има оферта от старозагорци за нападателя и той вероятно ще я приеме, като ще остане в тима до зимата.Основна роля за спекулациите около Бербо да облече екипа на Берое е фактът, че треньорският щаб е съставен от най-близките му приятели - Александър Томаш, Косьо Мирчев и Тодор Кючуков, с които той игра в ЦСКА в края на миналия век.Самият Митко пък попита чрез официалния си профил във Фейсбук дали трябва да пуска декларации, които в момента са модерни.Поводът за поста му е днешната декларация от страна на фенове на ЦСКА, които изразиха недоволството си относно това, че той ще облече екипа на Берое. ", "date": "2017.07.03", "title": " Бербатов се ядоса на атаката от \"Животните\""}
{"url": "https://m.offnews.bg/news/Kultura_33/Otmeniat-s-den-Teatar-pred-teatara-zaradi-loshoto-vreme-programa_659658.html", "text": "Началото на петдневния театрален маратон „Театър пред театъра” се отлага с един ден заради лошите метеорологични условия. Предвиденото за днес, 3 юли, представление на „Мнимият болен”, с което трябваше да се открие инициативата на Народния театър, ще се играе на 8 юли /събота/, отново на откритата сцена пред централния вход.- да презаверят билетите си за представлението на \"Мнимият болен\" за вторник, 4 юли от 21:30 часа, като към 11:00 часа все още има около 200 свободни места;- да презаверят билетите си за 8 юли, когато ще се играе \"Мнимият болен\" на откритата сцена, на касите на театъра;- да презаверят билетите си за представлението на \"Мнимият болен\" на 1 октомври на Голяма сцена в театъра, като всеки един закупен билет ще важи за двама души- при невъзможност да посетят нито една от предложените дати, сумата от закупените билети ще им бъде възстановена4 юли, 21:30 часа – „Мнимият болен”5 юли, 21:30 часа – „Лунатици”6 и 7 юли, 21:30 часа – „Почивен ден”и новата дата – 8 юли, 21:30 часа – „Мнимият болен”.", "date": "2017.07.03", "title": " Отменят с ден \"Театър пред театъра\" заради лошото време (програма)"}
{"url": "https://m.offnews.bg/news/Sviat-_12/Vav-Frantciia-arestuvaha-mazh-gotvel-napadenie-sreshtu-Makron_659662.html", "text": "Полицията е арестувала мъж, готвел нападение срещу френския президент Еманюел Макрон. Говорителката на парижката прокуратура Анес Тибо-Льокюивр заяви, че плановете на 23-годишния заподозрян все още не били в завършен вид, съобщи Асошиейтед прес, цитирана от БТА.По думите ѝ според прокуратурата той е действал сам.Мъжът бил арестуван в предградието \"Аржантьой\" в четвъртък и признал пред полицията за евентуален план за нападение срещу Макрон на националния празник на Франция 14 юли, Деня на превземането на Бастилията.На задържания мъж са повдигнати предварителни обвинения в тероризъм и планиране на нападение срещу Макрон. На Деня на превземането на Бастилията Макрон ще приеме военен парад в Париж в присъствието на американския си колега Доналд Тръмп. След това ще замине за Ница за отбелязването на годишнината от миналогодишния атентат там.", "date": "2017.07.03", "title": " Във Франция арестуваха мъж, готвел нападение срещу Макрон"}
{"url": "https://m.offnews.bg/news/Futbol_18793/Mladite-natcionali-na-Balgariia-i-Angliia-veche-sa-na-stadiona-video_659656.html", "text": "Националните отбори на България и Англия до 19 години вече са на стадион \"Михайл Мекши - 2\" в Тбилиси и очакват началото на първия си мач от Евро 2017.Българския национален отбор по футбол публикува в официалния си профил в социалната мрежа Фейсбук видео от пристигането и загрявката на двата отбора. Талантливият тим на Ангел Стойков излиза днес в 16:30 часа на стадион \"Михаил Месхи 2\" срещу един от фаворитите в надпреварата - Англия.Младите \"лъвове\" попаднаха в изключително тежката група \"Б\", където ще спорят още с мощните отбори на Германия и Холандия.Талантите ни, които са родени между 1998 година и 1999 година, имат самочувствие и вярват в своите възможности. На всички им е ясно, че ще бъде много трудно срещу грандовете на Европа, но резултатите им през последните години дават оптимизъм и ентусиазъм в нашия лагер.Воденият от Стойков тим изненада всички свои връстници на Стария континент. Младите \"лъвове\" спечелиха и двете си групи по пътя на първенството.Днешният съперник Англия е много стойностен отбор, който се цели в короната, след като изхвърли един от най-силните отбори на континента - Испания.Българите трябва да демонстрират самочувствието си и на терена, като продължат да се раздават един за друг, разчитайки на основното качество на този тим - големият колектив. Таланти сред 18-те на Стойков има, и то доста, именно техните индивидуални качества помогнаха на отборът да стигне до победите.България U19: Димитър Шейтанов, Петър Генчев, Андреа Христов, Петко Христов, Васил Добрев, Ангел Лясков, Ивайло Найденов, Иван Тилев, Светослав Ковачев, Томислав Йорданов, Калоян КръстевРезерви: Мариян Димитров, Матео Стаматов, Георги Янев, Ивайло Климентов, Станислав ИвановАнглия U19: Аарън Рамсдейл, Дуйон Стърлинг, Джей Дасилва, Тайо Едун, Тревоу Чалоба, Айзея Сълиман, Андре Дозел, Бен Бреретън, Мейсън Маунт, Райън Сесеньон, Маркъс ЕдуардсРезерви: Нейтън Трот, Рийс Джеймс, Джейкъб Мадокс, Дарнъл Джонсън, Джош Дасилва, Айзък Бъкли-Рикетс, Лукас Нмеча", "date": "2017.07.03", "title": " Младите национали на България и Англия вече са на стадиона (видео)"}
{"url": "https://m.offnews.bg/news/DW_18800/Agresorat-ot-berlinskoto-metro-se-izdarzhal-s-germanskite-detski-nadba_659670.html", "text": "Мизерията го отвежда в Германия. Брутална постъпка слага край на мечтата му за по-добър живот. Историята на Светослав С. е типична за много мигранти от Балканите, пише „Ди Велт” под заглавие \"Последна спирка Берлин\".Днес в Берлин продължава съдебният процес срещу българския гражданин Светослав Стойков, който през октомври 2016 г. блъсна една жена по стълбите на Берлинското метро.Светослав Стойков и жена му Цветанка, които нямат официално сключен граждански брак, пристигат в Германия, за да си търсят работа. Но мечтата им за по-добър живот приключва твърде бързо след бруталната постъпка на Светослав, предизвикала шок в цяла Германия. От една година семейството живее в Берлин. И двамата са от турскоезичното малцинство на ромите от бедняшкия варненски квартал Максуда, където много от хората живеят в дървени бараки без вода и електричество. Мизерните условия на живот предизвикват израз на недоумение по лицата на присъстващите в съдебната зала, при това съдбата на двамата е сходна с тази на много други пришълци от Югоизточна Европа, които се опитват да си изградят ново бъдеще в Германия, заключава вестник „Ди Велт”.Изданието предлага статистически данни, според които броят на българите в Германия се е увеличил пет пъти за последните седем години. Тенденцията пролича особено ясно най-вече след 2014-та, когато българите получиха правото на свободен достъп и до трудовия пазар на ЕС. Известно е, че голям брой от пристигналите мигранти притежават добра квалификация, повече от половината от тях имат работа и плащат социални осигуровки. Има обаче и други 35%, които живеят от социални помощи.Освен това има и много хора от Югоизточна Европа, които живеят в Германия, без да са легално регистрирани. Те и не са длъжни да го правят, тъй като са граждани на ЕС, пояснява изданието и отбелязва, че някои българи отиват в подслони за безпризорни, други живеят на палатки, а не са малко и онези, които нощуват в строителни фургони.Колко точно е броят на ромите измежду тях, е трудно да се прецени. Ясно е само, че е висок, констатира „Ди Велт”, защото да си безработен в Германия е хиляда пъти по-добре, отколкото да си без работа в България и това се знае из бедняшките квартали, от които идват тези българи, пише вестникът.В съдебната зала Цветанка разказва, че не може да чете и пише, и че е търсила работа като чистачка. Семейството преживява от германските детски надбавки. Трите деца са на възраст 7, 10 и 11 години, но не ходят на училище, тъй като през миналата година нямало свободни места за тях. Светослав С. и жена му Цветанка получават за тези деца общо 582 евро, макар и трите деца междувременно да живеят при баба им и дядо им в България.Именно детските надбавки осигуряват живота на много семейства от Югоизточна Европа в Германия, пише „Ди Велт” и пояснява защо това е привлекателно за тях: „Един учител в България получава около 300 евро месечно, а детските надбавки са в размер на 17,50 евро. Българите са на осмо място в класацията на чуждите граждани в Германия, които получават детски надбавки”.Колкото и да е невероятно, парите им се изплащат, независимо, че голяма част от децата дори не се намират в Германия. Като граждани на ЕС, българите имат право да получават социални облаги в онази страна, в която имат адресна регистрация. По-нататък вестникът информира за опита на министерството по проблемите на семейството и децата да ограничи плащанията на детските надбавки на принципа: който не ходи на училище в Германия, не може да получава детски.В правно отношение обаче подобен регламент противоречи на конституцията на Германия, в която е записано, че всяко дете трябва да има гарантиран екзистенц-минимум. Все пак някои германски власти, като тези в етнически смесения квартал Ной-Кьолн, оказват финансов натиск на родителите да пращат децата на училище. За пет неизвинени отсъствия се плаща глоба между 70 и 600 евро, а който не може да я плати, го чака арест.Причината за това да не изпращат децата си на училище се корени в житейския опит на ромите – повечето от тях също не са ходили на училище и са се убедили, че е безсмислено да се инвестира прекалено много в образованието на децата. „Това е модел, който е утвърден сред ромите”, казва Корина Цанг от училищните власти в Берлин-Нойкьолн, където отговаря за паралелките с мигранти, изучаващи в продължение на една година немски език.В края на статията на „Ди Велт” се споменава и за мизерните битови условия, в които много от мигрантите живеят полулегално. Собственици на порутени имоти ги отдават под наем на пришълците, които живеят в тях в невъобразими условия. Светослав С. и жена му също живеели в подобна среда. Сега обаче Цветанка е намерила нова квартира, в която смята да се нанесе след като бъде ремонтирана и да извика и децата от България. На въпрос на съдийката дали би приела отново мъжа си Светослав, Цветанка отговаря само с една дума: „Естествено”.", "date": "2017.07.03", "title": " Агресорът от берлинското метро се издържал с германските детски надбавки"}
{"url": "https://m.offnews.bg/news/Tenis_18788/Vinas-Uiliams-izbuhna-v-salzi-na-Uimbaldan-pri-vapros-za-katastrofata_659679.html", "text": "Винъс Уилямс не издържа и избухна в сълзи при първата си медийна изява след катастрофата с нейно участие на 9 юни, в която загина пенсиониран мъж. 37-годишната американка говори след мача си на \"Уимбълдън\" днес, в който прегази набързо белгийка.\"Нямам думи да го опиша. Колко е потресаващо....и...напълно нямам думи. Просто, аа, мисля, аз съм...\", успя да каже тенис звездата преди да избухне в сълзи и да напусне залата.Прави й чест, после се върна, за да отговори на още няколко въпроси. За катастрофата тя добави: \"Нямам идея какво ще донесе утрешният ден. Само това мога да кажа. Това научих\".По-рано Винъс изрази в социалните мрежи съжаление за смъртта на 78-годишния Джеръм Барсън. Джипът на тенисистката блъсна колата, управлявана от съпругата на мъжа. 2 седмици по-късно бившият учител почина.Полицията обвини звездата, че е минала на червено. Адвокат на Винъс обаче отхвърли твърденията. Семейството на Барсън реши да даде по-голямата Уилямс на съд.Винъс обаче е твърдо решена да играе на любимия и \"Уимбълдън\". Американката има пет титли от кортовете в Лондон.", "date": "2017.07.03", "title": " Винъс Уилямс избухна в сълзи на Уимбълдън при въпрос за катастрофата (снимки)"}
{"url": "https://m.offnews.bg/news/Koloezdene_18819/Peter-Sagan-vze-osma-pobeda-v-Tura-s-fenomenalen-sprint_659674.html", "text": "Световният шампион Петер Саган (Bora-Hansgrohe) спечели тежкия трети етап на Тур дьо Франс. Словакът направи невероятен спринт за общо осмата си етапна победа в Обиколката на Франция. Единият крак на \"Турминатора\" се измъкна от педала, но това не му попречи да задържи с милиметри преднината си.Той беше сериозно притиснат от атаката на австралиеца Майкъл Матюс (Suweb), а трети след над 5-часовото каране финишира Дан Мартин от QuickStep Floors.Трудното, криволичещо изкачване на финала подкани доста от фаворитите да атакуват. Ричи Порт от BMC дори изглеждаше, че си е опекъл работата, но Саган мина като експрес покрай него.\"Словакът кара неестествено\", възкликна коментаторът на BBC, отразяващи Тура. \"Благодаря на отбора, че ме държеше през целия етап. Беше наистина трудно изкачване накрая. След атаката на Ричи Порт реших да тръгна. Казах си, че е много рано, но нямах избор. Тогава обаче се измъкна кракът ми, нова грешка\", каза Саган, \"Матюс почти ме надмина, но съм щастлив от победата\". Новината в генералното класиране е , че фаворитът Крис Фрум излезе на втора позиция, само на 12 секунди от лидера Герант Томас, негов съотборник в Team Sky. Трети е Михаел Матюс, а Петер Саган вече е на четвърта позиция.", "date": "2017.07.03", "title": " Петер Саган взе осма победа в Тура с феноменален спринт"}
{"url": "https://m.offnews.bg/news/Evropa_18764/Briuksel%C2%A0dava-zelena-svetlina-za-chastni-vojski-zad-granitca_659657.html", "text": "дейности се приравняватЕвропейският парламент ще гласува днес резолюция за частните охранителни дружества и създаването на обща европейска рамка, която да регламентира дейността им. Текстът на документа поставя знак за равенство между частната охранителна дейност (ЧОД) и частните военно-охранителни дружества (ЧВОД), които съществуват в някои държави от континента. Спорното в текста на проекта на резолюцията, който е подкрепен с гласа на българския евродепутат Андрей Новаков (ГЕРБ), е, че двата вида , при условие, че националните законодателства правят изрично разграничение между тях.Така например частните охранителни фирми имат лиценз за действие единствено на територията на съответната държава. Въпреки това в текста на резолюцията дейностите по охрана и участие във военни мисии зад граница е поставен под общ знаменател. В него се прави уговорката, че на европейско ниво няма дефиниции за частна охранителна дейност и за частни военно-охранителни дружества, но се посочва под частна охранителна дейност може да се вземе предвид определение на работна група в ООН, относно наемането на войници. В този контекст в резолюцията е записано, че \". В тези \"военни услуги\" резолюцията включва военни действия, разузнаване, разследване, материална и техническа подкрепа за въоръжените сили, но също и въоръжена охрана или защита на сгради, съоръжения, собственост и хора. В текста е посочено също, че се взима предвид фактът, че държавите членки на ЕС следва да се въздържат от възлагане на външни изпълнители на военни операции и участие в бойни действия и че участието на ЧОД в зони на конфликти следва да се ограничи до предоставяне на логистична подкрепа и защита на съоръжения, без реалното им присъствие в зоните на бойни действия. На тази база се обосновава необходимостта от \"цялостен подход на регулирането\" на дейността на частните охранители. Все пак евродепутатите посочват, че тези сили \"играят допълваща роля в подпомагането на военни и граждански държавни агенции, като запълват недостига на персонал и капацитет, произтичащи от нарастващото търсене на използването на сили в чужбина\", като в някои случаи представляват и \"буфери\" по отношение на националните сили за сигурност. В текста е описано, че държавите членки са длъжни да запълнят недостига в силите си за сигурност - въоръжените сили и полицията и че до услугите на частните охранители трябва да се прибягва само в изключителни случаи. В момента държави от ЕС използват частни охранителни фирми при свои мисии зад граница. Тази практика се прилага най-вече за охрана на делегации и в подкрепа на военни мисии. Именно заради случаите на \"отрицателни последици\" при въоръжени инциденти, се предлага обща законова рамка, която да регламентира дейността. Ето защо се предлага и създаването на общи насоки за правилата, при които трябва да се сключват договори с такива дружества. Резолюцията идва в контекста на дебата за общи европейски сили за сигурност, който среща сериозна съпротива. В същото време касае регулирането на две различни дейности, едната от които - охранителната, е изцяло икономически обоснована. Данни на показват, че през 2016 г. частният охранителен сектор е оценен на близо 200 млрд. щатски долара в световен мащаб. В него са ангажирани близо 100 000 частни охранителни дружества с наети близо 3.5 млн. служители. Опасения срещу резолюцията са се обявили от крайната левица в Европарламента. Според Хавиер Сусо Пермуй използването на ЧОД ще позволи изпълнението на военни мисии без на практика да се изпращат национални военни части, за което е необходимо одобрение на съответните национални парламенти.В случая проектът на резолюция се предлага от комисията по външни работи на Европарламента по нейна инициатива, докато дейността на охранителните дружества предполага инциатор на регулацията им да бъдат комисиите по правосъдие и вътрешни работи и по конкурентоспособност. В предходни свои актове Еврокомисията определя сектора на частните охранители като индустрия, за която има изработена стратегия за развитие. Не е ясно за сега какъв ще е ефектът от приемането на тази резолюция за България. Спекулациите са, че това може да доведе до поглъщането на малки компании от по-големи, а така също и че страната ни може да се превърне в донор на \"ловци на глави\" за нуждите на големи международни частни военно-охранителни компании, имайки предвид евтината работна ръка.Гласуването на резолюцията е планирано за 17.00 часа българско време в понеделник. ", "date": "2017.07.03", "title": " Брюксел дава зелена светлина за частни войски зад граница"}
{"url": "https://m.offnews.bg/news/Kultura_33/Sabarianeto-na-pametnika-1300-godini-Balgariia-pred-NDK-v-snimki-ga_659675.html", "text": "Днес е паметен ден за историята на София. След години обсъждане, приемане на решения, обжалване, отворени писма и протести Софийска община започна работа по демонтирането на паметника \"1300 години България\" пред НДК.Паметникът е част от града ни от 1981 г., когато е построен за едва 8 месеца. От тогава насам той е постоянен повод за обсъждане - едни го харесват, други не. Винаги около Двореца, ако се заслушаш, можеш да чуеш спорове между минувачите, които обсъждат монумента. Всъщност, дори самият Тодор Живков не харесва творбата на арх. Валентин Старчев.Съвсем скоро обаче споровете ще заглъхнат, тъй като паметникът предстои да изчезне, а на негово място да се появи друг, посветен на войниците от Първи и Шести софийски полк от Балканските и Първата световна войни.По време на днешния демонтаж на част от паметника върл противник се хвърли на металното заграждение около паметника, крещейки силно и ридаейки за една от металните статуи, припознал в нея светите братя Кирил и Методий, предаде \"Булфото\".За утре пък е предвиден протест, организиран във фейсбук, който ще се обяви в защита на \"1300 години България\". Това ще бъде трети протест срещу премахването на паметника.", "date": "2017.07.03", "title": " Събарянето на паметника \"1300 години България\" пред НДК в снимки (галерия)"}
{"url": "https://m.offnews.bg/news/112_6/Pak-falshiv-signal-za-bomba-na-Letishte-Sofiia_659676.html", "text": "Злоумишлено телефонно обаждане за Летище София е подадено на тел.112 към 18.55 ч.Бяха извършени всички рутинни действия по процедура, нищо съмнително не е открито. Проверката е приключила, възстановена е работата на летището. Не е нарушен графикът на полетите, които се изпълняват по разписание, съобщават от пресцентъра на МВР.От полицията допълват, че подателят на обаждането е установен.Оказа се, че мъжът е бил общ работник на летището.", "date": "2017.07.03", "title": " Пак фалшив сигнал за бомба на Летище София"}
{"url": "https://m.offnews.bg/news/Sviat-_12/Sadat-v-Skopie-otne-pasporta-na-bivshiia-premier-Gruevski_659685.html", "text": "Наказателният съд в Скопие отне паспорта на бившия македонски премиер Никола Груевски и му наложи мярка \"подписка\".Миналата седмица Специалната прокуратура на Македония поиска арест за Груевски и трима министри от неговия кабинет, но днес съдът не уважи искането.С отнети паспорти са и Миле Янакиески (бивш министър на транспорта), и Гордана Янкулоска (бивш вътрешен министър).Груевски, който е лидер на ВМРО-ДПМНЕ, беше министър-председател на Македония в продължение на 10 години.Той и неговите приближени са обвинени в незаконна намеса в изборния процес на западната ни съседка, фалшифициране на изборни книжа, издаване на фалшиви лични карти и ЕГН, за да се увеличи броят на гласувалите за ВМРО-ДПМНЕ.Днешното решение на Наказателния съд в Скопие може да бъде обжалвано пред Апелативния съд.И обвиняемите, и Специалната прокуратура на Македония обявиха днес, че ще обжалват.", "date": "2017.07.03", "title": " Съдът в Скопие отне паспорта на бившия премиер Груевски"}
{"url": "https://m.offnews.bg/news/Izvan-terena_18817/Hubava-ruskinia-obvini-Maradona-v-seksualna-ataka_659684.html", "text": "Журналистката от Санкт Петербург  Екатерина Надолская (Според девушката легендата опитал да й свали дрехите, когато останали сами в хотелската му стая. Как красавицата се е оказала там, слухове много.Според едната версия журналистката сама започнала стриптийза, а когато той я помолил да напусне, рускинята вдигнала скандала.Според друга обаче Марадона започнал да се съблича пред репортерката, която го помолила за интервю и се качила в стаята му след съгласие. Той й подхвърлил 500 долара за кураж.\"Дойде негов асистент, който ми даде 500 долара, после извикаха охраната. Изнесоха ме трима мъже. Даже не успях да си събера нещата.Полицаите дойдоха по мой сигнал в  8 сутринта. Взех си палтото и напуснах с униформените. никой дори не ми се извини\", проплака Екатерина. Тя дала Диего на следствените.56-годишният аржентинец дойде в страната, домакин на световното първенство по футбол, по покана на движение \"Русия обича футбола\". Той изгледа с бразилеца Роналдо финала за Купата на конфедерациите По-рано днес Марадона разказа за намеренията си да получи руско гражданство. Новината беше потвърдена от вицепремиера Виталий Мутко.", "date": "2017.07.03", "title": " Хубава рускиня обвини Марадона в сексуална атака"}
{"url": "https://m.offnews.bg/news/Sviat-_12/Naj-malko-11-dushi-sa-zaginali-v-katastrofata-v-Bavariia_659660.html", "text": "Най-малко 11 души са загинали при катастрофата на туристически автобус в Бавария. Автобусът се блъсна в ТИР на магистрала А-9 северно от град Нюрнберг и след това се запали.Спасителите са открили 11 тела в изгорелия автобус.Още 7 души са обявени за изчезнали. Предполага се, че те също са загинали, но телата им още се издирват. \"Температурата е била такава, че единствено стоманената структура е разпознаваема. Можете да си представите какво означава това за пътниците на този автобус\", обяви министърът на транспорта Александър Добринт, цитиран от Франс прес и БТА. При инцидента са ранени 30 души, като двама от тях са критично състояние. ", "date": "2017.07.03", "title": " Най-малко 11 души са загинали в катастрофата в Бавария"}
{"url": "https://m.offnews.bg/news/Politika_8/DSB-Stabilnostta-na-Borisov-e-palna-parodiia-darzhavata-se-trese-o_659680.html", "text": "Държавата се тресе от серия скандали. Те превръщат така наречената стабилност на Бойко Борисов в абсолютна пародия. Очертава се нестабилна картина на държавата и то при самото начало на функциониране на 44-тото Народно събрание и на правителството.Това заяви председателят на ДСБ Атанас Атанасов на пресконференция след редовно заседание на Националното ръководство на партията днес.ДСБ първи поискаха парламентарна анкетна комисия, която да изясни причините за скандала „НДК”. Основното искане от тази комисия е да изясни дали има наличие или прикриване на корупционни практики, подчерта Атанасов.Зам. председателят на ДСБ Цецка Бачкова заяви, че скандалът „НДК” \"касае практически само логистичното осигуряване на Българското председателство на Съвета на ЕС и избутва на заден план много по-важния въпрос - какви са приоритетите в това председателство\".Информацията, достъпна на този етап, е изключително разнопосочна: от общи европейски приоритети до особено важни теми като интеграцията на Западните Балкани, кохезионна политика и Европа на различни скорости, констатира Бачкова.Призоваваме правителството и министър Павлова възможно най-скоро да започнат дебат за определяне на приоритетите на Българското председателство. За да бъдат те приоритети на България, а не на правителството, трябва да има открит обществен дебат, каза зам. председателят на ДСБ.Прави впечатление и липсата на обявени конкурси, при острата липса на административен капацитет за подсигуряване на Българското председателство на Съвета на ЕС. На какъв принцип ще се назначават експертите, как кадрово ще се обезпечи и работи успешно България в този процес, запита Бачкова.Две съществени промени в ДОПК, приети на първо четене в НС, затягат примката около врата на българските граждани, малък и среден бизнес, констатира Йордан Иванов, председател на ДСБ Пловдив.Първата промяна е намаляването на прага на разплащанията в брой. По този начин се намалява финансовата свобода, категоричен бе той.Извън редицата неудобства, това създава пряка възможност за контрол върху малкия и среден бизнес. Основната идея, че администрацията трябва да улеснява живота на българските граждани и бизнес е изтикана в ъгъла, заяви Йордан Иванов.Втората промяна в ДОПК, за която не се повдига обществен дебат, е прехвърлянето на обичайните отговорности от бизнеса и юридически лица към физически лица. Тези промени предвиждат задълженията на юридическите лица при съвсем неясни условия да бъдат прехвърлени върху управители на дружества и собственици на капитал. Това изцяло променя логиката на правене на бизнес и обезсмисля съществуването на дружества с ограничена отговорност, каза председателят на ДСБ Пловдив.Той напомни, че такива постъпления в държавата се разходват без санкция от Народното събрание.", "date": "2017.07.03", "title": " ДСБ: \"Стабилността\" на Борисов е пълна пародия, държавата се тресе от скандали"}
{"url": "https://m.offnews.bg/news/Izvan-terena_18817/Naj-seksapilnata-ni-tenisistka-posreshtna-gadzhe-ot-Ludogoretc_659683.html", "text": "Юлия Стаматова, смятана от мнозина за най-сексапилната тенисистка не само в България, но и на света, разведри посрещането на Лудогорец днес. Шампионите се върнаха от лагера в Австрия.24-годишната красавица беше на аерогарата, за да посрещне халфа Абел Анисе, с когото има връзка вече от доста време. Тенисистката прикова погледите на чакащите с цветната си рокля и атрактивни обувки.Последните две седмици Юлия игра на турнири в Турция и Германия, но сега най-вероятно ще си остане няколко дни в родината, за да се види с футболиста от Мадагаскар.“Той е уникален човек и страхотен спортист. Много сме щастливи заедно”, призна тенисистката преди време.Тя дори промении профила си във фейсбук и вече може да се открие в социалната мрежа под името Юлия Абел Стаматова. Вероятно намеквайки, че скоро може добави и фамилията Анисе…Добре че не трябва да взима второто му име. По паспорт халфът се казва", "date": "2017.07.03", "title": " Най-сексапилната ни тенисистка посрещна гадже от Лудогорец"}
