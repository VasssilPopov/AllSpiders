{"url": "https://offnews.bg/sviat/16-smartni-prisadi-za-ubijstvoto-na-19-godishnata-nursat-714036.html", "text": "Съдът в Бангладеш осъди 16 души на смърт за убийството на Нусрат Джахан. Деветнадесетгодишната ученичка е била запалена и почина, след като отказа да оттегли жалбата си за сексуален тормоз срещу главния учител в медресето, където се обучава.Убийците, между които и две съученички на жертвата, заливат Джахан с керосин и я подпалват на покрива на училището през април, в югоизточния град Фени.Момичето получава сериозни изгаряния и умира в болница пет дни по-късно. Сираж Уд Дула, главният учител е между осъдените на смърт.Адвокатите на подсъдимите заявяват, че ще обжалват решението във върховния съд. Убийството на Джахан разпали обществен отклик и масови протести, призоваващи убийците да бъдат съдени. Министър-председателят на Бангладеш, Шейх Хасина се е срещал със семейството на жертвата и е обещал замесените да бъдат изправени пред правосъдието.Инцидентът привлече и световното внимание към проблемите със сексуалното насилие в страната. След убийството, в 27 000 училища в Бангладеш са създадени комитети за превенция на сексуалното насилие.Според наблюдатели този случай изобличава \"културата на ненаказаност\", която е свързана със сексуалните престъпления срещу жени и деца. Рядко има наказателно преследване и срещу жертви на изнасилване.Доклад, публикуван наскоро от неправителствената организация Bangladesh Mahila Parishad, изчислява, че 731 жени и деца са станали жертва на изнасилване през първите шест месеца на 2019 г. Тези цифри са събрани на базата на случаи, съобщени в 14 национални вестника.Наблюдателите обаче смятат, че реалният брой е много по-висок, тъй като голяма част от жертвите не съобщават за сексуални престъпления от страх, че ще бъдат обвинени или отритнати от семействата си. Друг проблем е изключително консервативното общество в страната, където жертвите на сексуално насилие често се приемат за обезчестени и биват отхвърлени от общността.", "date": "2019.10.25", "title": "16 смъртни присъди за убийството на 19-годишната Нурсат"}
{"url": "https://offnews.bg/zdrave/novi-kuviozi-za-33-bolnitci-v-stranata-714022.html", "text": "Министерството на здравеопазването ще закупи 40 нови кувьози за 33 болници в страната. Шест лечебни заведения ще получат по два от апаратите, а останалите по един. Оборудването е по линия на обществената поръчка обявена от здравното министерство. Поръчката е на стойност 600 000 лв. без ДДС.Болниците, които ще получат новите кувьози, са УМБАЛ Бургас, МБАЛ Добрич, МБАЛ Шумен и МБАЛ Хасково. В столицата по два кувьоза ще получат болниците Шейново и Първа САГБАЛ „Света София\". За Педиатрията и в Майчин дом е предвиден по един кувьоз.Срокът за доставка, въвеждане в експлоатация и обучение е до 4 месеца от датата на сключване на договора. Осем лечебни заведения ще получат 15 неинвазивни неонатални назални респиратори за нуждите на доносени и недоносени новородени деца. Срокът за тази позиция в обществената поръчка е 4 месеца. Неинвазивните неонатални назални респиратори са на стойност 441 600 лв. без ДДС.Срокът за изпълнение на договора и по двете позиции е минимум две години след монтажа и въвеждането в експлоатация на доставената медицинска апаратура. ", "date": "2019.10.25", "title": "Нови кувьози за 33 болници в страната"}
{"url": "https://offnews.bg/zimni/sofia-godzha-se-kachva-na-skite-pomadriala-714017.html", "text": "Италианската скиорка София Годжа разкри пред Евроспорт, че последната ѝ контузия е оказала положително влияние върху нея.Последният сезон беше тежък за нея. През по-голямата част от 2018 година, тя беше недосегаема. Спечели златен медал на Олимпийските игри в Пьoнг Чанг и спечели спускането за Световната купа в Кран Монтана.Годжа имаше намерение да продължи добрата си серия в супергигантския слалом и да завърши сезона със Световното първенство в Аре през февруари 2019 година. Плановете ѝ, обаче не се реализират, тъй като на 20 Октомври 2018 по време на тренировка тя чупи своя глезен. \"Трябваше да се състезавам след една седмица, а те ми казаха, че това може да се случи чак след два-три месеца. Наложи се да се кача на ските, още преди глезенът ми да е изцяло зараснал.Бях изключително уморена физически, защото ми се налагаше да се възстановя бързо и да запазя добрата си кондиция. Това ми отне толкова много енергия, че до края на сезона се чувствах изтощена\", признава Годжа. Според нейните думи рискът си е струвал, защото е взела сребърен медал, нареждайки се на второ място в супергигантския слалом след шампионата Михаела Шифрин. Годжа спечели и друго състезание, с което завърши сезона с два сребърни медала. Споделя, че наистина е поела риск връщайки се на пистата толкова бързо, но също така смята, че вече поема много по-малко рискове, отколкото когато е била по-млада.Тя разкри, че когато е била по-млада стилът ѝ на каране е бил много агресивен, докато сега е смесица от това и опитът, който е придобила чрез състезанията си и изминалите сезони. \"В този сезон няма Олимпийски игри или Световно първенство, но въпреки това всяко състезание е важно само по себе си. Затова смятам да живея ден за ден, да се състезавам състезание по състезание и това е. Искам да живея живота си по най-добрия начин и да бъда възможно най-добрата София\", споделя италианката.", "date": "2019.10.25", "title": "София Годжа се качва на ските помъдряла"}
{"url": "https://offnews.bg/politika/inzh-simeon-slavchev-pp-mir-v-sofia-triabva-da-se-smeni-modela-na-u-714030.html", "text": "Всички проблеми на София могат да бъдат решени, но това не става с политиканстване, а с прагматизъм и с експертен и професионален подход, заяви инж. Симеон Славчев от политическата партия \"МИР\".Инж. Славчев, какво успяхте да свършите като общински съветник досега и кои са политиките, които ще продължите да следвате и в следващия си мандат?Работата ми в Столичния общински съвет през изминалия мандат беше по много различни теми и каузи. Бях член на три от най-важните комисии - транспорт и туризъм, инженерна инфраструктура и енергийно планиране и здравеопазване и социална политика. Участвах и във временната комисия по проблемите на Природен парк „Витоша”, чието създаване беше инициирано „Политическа група 5”, на която бях съпредседател. За съжаление се оказа, че управляващите от ГЕРБ през миналия мандат нямаха интерес към проблемите на Витоша и комисията се свика само няколко пъти, и не реши нито един от проблемите на природния парк.Работих също и по редица проблеми, включително този за достъпа на жителите на Бистрица до метрото, където успяхме да осигурим нужния транспорт. Бях първият общински съветник, който направи проверка на прословутия ремонт на „Граф Игнатиев”, след което избухна скандалът.Една от най-важните каузи, за която се преборих, беше премахването на незаконния паркинг пред символа на София и цяла България - храм-паметникът Св. „Александър Невски”. Друга моя кауза беше достъпната градска среда в София. Още в началото на мандата на Общинския съвет по мое предложение комисията по архитектура и градоустройство прие името и достъпна градска среда. Тук също имам спечелена кауза, защото моето предложение за приемане на декларация за достъпност беше приета с пълен консенсус от Столичния общински съвет.Работих и по много други въпроси, бях в постоянен диалог и взаимодействие с гражданите през целия мандат, и ми е трудно с няколко изречения да опиша всичко.В следващия мандат моя лична кауза ще бъде спиране на изграждането на завода за изгаряне на отпадъци в центъра на София. Този завод е вреден за здравето на столичани и допълнително ще замърсява и без това силно замърсения въздух на столицата. Друг основен проблем, който незабавно трябва да се реши, е липсата на места в детските градини и ясли по местоживеене.Един от основните приоритети на политическа партия МИР е връщането на лифтовете под шапката на общината, защото само така жителите и гостите на София ще могат да имат целогодишен достъп до природния парк и ще могат да го използват за туризъм, спорт и отдих. Друг важен проблем, на който ПП МИР има решение, е трафикът. С изграждането на интелигентна система за управлението на трафика в София, той много бързо ще бъде облекчен . Политическа партия МИР имаме готови 50 решения на 50 проблема на София. Избрахме символично 50, тъй като това е номерът на МИР в интегралната бюлетина.Решим ли е проблемът с паркирането в София?Всички проблеми на София могат да бъдат решени, но това не става с политиканстване, а с прагматизъм и с експертен и професионален подход. При нас в политическа партия МИР са едни от най-добрите транспортни експерти. Те са проучили голяма част от добрите примери в другите европейски столици. Едно от нашите предложения е да се изградят чрез публично-частно партньорство във всички квартали на София общински паркинги на няколко нива. По този начин ще се освободят голяма част от тротоарите и алеите пред блоковете и ще има повече пространство за хората. Така и градската среда ще стане достъпна.Превръщането на градския транспорт в бърз и удобен за всички е също един от приоритетите на ПП МИР в София. Чрез приоритизирането на градския транспорт и изграждането на бус-ленти, всеки столичанин ще стига много по-бързо до своето работно място или за там, където е тръгнал. Това ще мотивира всеки един столичанин да ползва градския транспорт, вместо личния си автомобил, което ще допринесе и за подобряването на чистотата на въздуха.Какво да очаква градът ни по отношение на чистия въздух?Една от най-сериозните битки, в които участвах през изминалия мандат беше тази за чистия въздух на София. За голямо съжаление, управляващите от ГЕРБ взеха едно престъпно за столичани решение, а именно изграждането на завод за изгаряне на отпадъци в центъра на София. Този завод ще замърсява града допълнително с фини прахови частици, а ние не можем да си го позволим, защото София и сега е на първо място в страната и Европа по астматични заболявания. Нещо повече - от мръсния въздух умират повече хора, отколкото при автомобилни катастрофи. Ето защо една от моите каузи в новия мандат на Общинския съвет ще бъде да спра войната със здравето на столичани. Битката за чистия въздух на София ще водя с всички сили и средства и съм убеден, че жителите на столицата ще ме подкрепят и включат лично в нея. Не случайно и в програмата на ПП МИР за София сме заложили намаляването на вредните емисии във въздуха. Имаме набелязани конкретни стъпки и мерки за това, така че в най-кратко време да се подобри чистотата на въздуха. Една от тези мерки е всяка седмица да се мият всички улици на София, в това число и малките вътрешно-квартални. За сравнение в момента улиците на София се мият веднъж на три месеца.Смятате ли, че Витоша има нужда от повече грижи и поддържане?Природен парк „Витоша” трябва да се върне на столичани и те да имат целогодишен достъп до планината. От ПП МИР предлагаме всички лифтове да се върнат за стопанисване и контрол в общината, а именно от общинското дружество „Столичен електротранспорт”. Достъпът до Витоша трябва да е постоянен и той да се осъществява само и единствено от екологичен транспорт, каквито са лифтовете и електробусите. Предлагаме да бъдат изградени екопътеки и специални маршрути за велосипедистите, както и съоръжения за масов спорт. София има уникално богатство, каквото е планината и превръщането на Витоша в място за туризъм, спорт и отдих е не само основен приоритет на ПП МИР, но и наша кауза.", "date": "2019.10.25", "title": "Инж. Симеон Славчев, ПП МИР: В София трябва да се смени модела на управление"}
{"url": "https://offnews.bg/politika/borislav-ignatov-predlaga-prozrachno-biudzhetirane-i-grazhdansko-uchas-714037.html", "text": "Обградени сме от тотална непрозрачност и погазване на общественото мнение, последният драстичен пример е изборът на главен прокурор и именно заради това, подкрепата на гражданското участие в управлението на общината за нас е основен приоритет“, заяви арх. Борислав Игнатов за програмата си в частта „София – столица на гражданите“.За Демократична България общността е колективен източник на промяната. „Гражданското участие за нас е преди всичко контрол върху вземането на решения кой, как и по какъв начин се възползва от обществените ресурси и взимането на решения, касаещи цялата общност“, се казва в програмата.Сред основните приоритети в тази част на програмата са:-тласък на гражданското участие във всичките му форми – от индивидуално доброволчество до организационно ангажиране; -прозрачно управление в дигитална среда; -оптимизиран бюджет, нови инвестиции, подобрена събираемост; -благоприятен бизнес климат чрез осигуряване на условия за развитие на иновативни и зелени предприятия, както и -подкрепа на средния, малък и микро бизнес;-здравословна среда и подкрепа за масовия спорт;-подкрепа на културни проекти и модерни форми на представяне на историческото наследство.Финансова децентрализация е едно от ключовите предложения в този раздел. Демократична България предлага между 10 и 20% (от 20 до 40 млн. лв.) от приходите от данък недвижими имоти и данък МПС безусловно да се разпределя към районите, на основата на постъпленията от всеки район. Районните кметове, заедно с местните жители, ще решават за какви проекти да бъдат изразходвани тези средства.Основен акцент в програмата е и прозрачното бюджетиране с участието на гражданите. Демократична България ще промени радикално процеса на приемането на бюджета на Столична община, като ще представя много по-рано на обсъждане основните му параметри – първо по райони, а впоследствие и на общинско ниво. Ще бъде осигурена прозрачност на големите капиталови разходи, които ще бъдат поставяни на обсъждане пред обществеността.Ще бъде въведен реален контрол върху изпълнението на сключените договори, който да осигури ефикасното разходване на публичните средства и получаването на търсените резултати при изпълнението на възложените дейности. Ще бъдат увеличени финансови гаранции от страна на изпълнителите и ще бъдат заложени условия за прекратяване на договорите на всеки етап от изпълнението, ако бъдат констатирани сериозни разминавания в качеството и сроковете по отделните дейности.Гражданският контрол ще бъде гарантиран и чрез публичен регистър на всички разходи на стойност над 5 хиляди лева. Електронната система за обществени поръчки на Столична община ще бъде разширена със структурирана информация за всяко извършено плащане, включително вида и размера на извършената услуга. Всички търговски дружества със 100% общинско участие и общинските предприятия ще бъдат задължени да използват същата електронна система. Това ще осигури повече прозрачност и ще е средство за намаляване на злоупотребите с общинския бюджет.Ще бъде създаден и нов регистър, който да обединява данни за всички разходи на общината, общинските предприятия и търговски дружества и да включва данни за получателя на плащането, вида и обема на извършената услуга, както и сумата на извършения разход. Това ще осигури повече прозрачност и ще намали злоупотребите с общинския бюджет.Според Игнатов голям проблем е липсата на разбиране за значението и възможностите, които отворените данни предоставят. Свободният достъп до информация е ключов фактор за дигитализация и планиране за устойчива градска среда, за предоставяне на по-качествени публични услуги и за развитието на иновативни бизнеси.Типът данни, които трябва да бъдат публикувани следва да е много по-широк и да включва свободно предоставяне на актуална информация в реално време за околната среда, транспорта, финансови данни за изразходване на общинския бюджет, както и демографски показатели, данни за управлението на всички социални системи, включително образование и здравеопазване.„С оглед на това, не е случаен и фактът, че София заема незавидното 50-то от 60 места в рамките на Европейския цифров градски индекс (EDCi), а столицата е на последното 60-то място заради липса на публично достъпна информация и отворени данни“, припомни арх. Игнатов.", "date": "2019.10.25", "title": "Борислав Игнатов предлага прозрачно бюджетиране и гражданско участие в управлението на средствата"}
{"url": "https://offnews.bg/zimni/legendarniat-mario-mat-dava-start-na-sezona-v-bansko-714038.html", "text": "Традицията някои от най-големите скиори за всички времена да откриват ски сезоните в Банско продължава и тази година.Австриецът Марио Мат, който е олимпийски и трикратен световен шампион, официално ще даде старт на 17-ата зимна кампания в курорт №1 на 14 декември. 40-годишният виртуоз в техничните дисциплини се завръща на Бъндеришка поляна, където по време на своята знаменита и забележително дълга кариера спечели една от най-специалните си победи за Световната купа.На 27 февруари 2011 г. Супер Марио, както и до днес е известен бъдещият ВИП гост на Банско, триумфира в слалома на писта „Алберто Томба“, след като не беше стъпвал на първото място цели 2 години. За успеха си той получи като подарък апартамент в 5-звездния „Пирин Голф & Кънтри Клуб“. Фактически Мат не е идвал тук от 2012-а, когато обаче бе дисквалифициран в слалома за Световната купа.Какво още трябва да знаем за него? Роден в Алпите – в Цамс, Тирол, Марио като всички австрийци израства на ски. Той дебютира за Световната купа на 21 декември 1999 г., когато е на 20, а прекратява активна състезателна дейност на 12 март 2015-а – на 35. За маратонските си 17 сезона на пистите Мат постига 15 победи (14 на слалом и 1 на суперкомбинация) и 42 пъти се качва на подиума.Името му ще остане в историята като втория най-възрастен скиор, извоювал олимпийско злато (на слалом в Сочи 2014), след шведа Андре Мирер. Той е и най-старият, който е печелил слалом за Световната купа. Освен това Супер Марио има третия най-дълъг интервал от време между първата и последната си победа (13 години, 10 месеца и 22 дни) след великия Ингемар Стенмарк и Дидие Кюш.Интересна подробност е и това, че по-малкият му брат – 26-годишният Михаел Мат, също е скиор. По ирония на съдбата и той като батко си дебютира за Световната купа на 20 и досега е записал 1 победа и 7 подиума.", "date": "2019.10.25", "title": "Легендарният Марио Мат дава старт на сезона в Банско"}
{"url": "https://offnews.bg/koloezdene/peter-sagan-shte-kara-za-parvi-pat-v-dzhiroto-714031.html", "text": "Бившият световен шампион на шосе Петер Саган потвърди дебютното си участие в Обиколката на Италия, след като маршрутът за Джирото догодина бе официално обявен в Милано.Любопитното е, че през 2020 година Обиколката на Италия ще стартира в унгарската столица Будапеща, след което колоездачите ще имат трансфер на остров Сицилия, преди отново да стъпят на континента.29-годишният словак ще се включи и в Тур дьо Франс, където държи рекорда за най-много победи със зелената фланелка за спринтьор – цели седем пъти.\"С удоволствие ви споделям, че на 9-и май ще бъда на стартовата линия в Будапеща, готов да се боря за крайния успех в тази емблематична надпревара в първото си участие. Италия има специално място в сърцето ми. Това е страната, където спечелих първата си световна титла през 2008 и където прекарах немалка част от годините ми като професионален колоездач, карайки за италиански тим.В последните десет години имах честта и привилегията да се състезавам толкова много пъти в някои от най-престижните състезания в Италия, но винаги съм си мислел, че нещо липсва – и това е Джиро д‘Италия\", каза Саган, който намекна, че може да прекрати кариерата си и призова словашките фенове да го подкрепят по време на етапите на унгарска земя.Еквадорецът Ричард Карапас триумфира в тазгодишното издание на обиколката, която стартира в Болоня и завърши във Верона. Първите три етапа от Джирото догодина ще се проведат в Унгария – 14-ият път, в който състезанието ще започне извън Италия.Изданието през 2018 стартира в Йерусалим, първият път, в който една от трите големи обиколки започна извън Европа. Триседмичното състезание ще стартира на 9 май с 9.5 км индивидуално по часовник по улиците на Будапеща, и ще приключи на 31 май в Милано.Вторият етап, който ще пасне на спринтьорите, също стартира от Будапеща преди да покрие 193 км до северозападния град Гьор. Третият етап ще започне от централния град Секешфехервар и ще продължи 197 км до Нагиканиша в югозападна Унгария. Състезанието пристига в Италия на 12 май за три етапа в Сицилия.Предстоящото издание включва седем хълмисти финала, включително и първия етап по часовника в Будапеща. За първи път в 103-годишната история на надпреварата ще се проведе етап в рамките на военна база. Това е италианската военновъздушна база в Риволто, близо до Удине в североизточна Италия, която е дом на акробатичния тим Фрече Трикольори, ще приеме етап номер 15.", "date": "2019.10.25", "title": "Петер Саган ще кара за първи път в Джирото"}
{"url": "https://offnews.bg/politika/nestandartno-kakvo-i-kak-obeshtava-kandidat-za-obshtinski-savetnik-v-714040.html", "text": "Кандидатът за общински съветник от БСП в Кърджали Даниел Делчев засега е единственият сред партийните отбори, който се зарече, че ако влезе в местния парламент, ще дарява възнаграждението си за полезни каузи и няма да се облагодетелства лично от тези пари. Експертът и консултант по европейски проекти избра обаче нестандартен стил за представянето си - известен с чувството си за хумор, той написа послание във Фейсбук към потенциалните си избиратели на архаичен български език. Публикуваме го без редакционна намеса:ПРОГРАМА НА КАНДИДАТ ЗА ОБЩИНСКИЙ СЪВЕТНИК, СЪОБРАЗНО ИЗИСКВАНИЯТА ЗА КМЕТОВЕ И ОБЩИНАРИ ОТ 1890 ГОДИНАПрограмата е съобразена с препорученията от 1890 година за бъдеща деятелност към онези мераклии, които веч са кандисали или все още се назландисват да се надпреварват за кметове и общинари:1. Откъм Финансиалност.Като кандидат-съветник съм средно финансиално състоятелен (по официални данни от годишната ми декларация към бирниците в НАП). Туй ще рече, че отнапреж съм струпал и заделил някой и друг лев и малко имот, та ако седна на съветнический стол, да не посегвам скрито и тайно в общинската хазна, орезилявайки по тоз начин себе си, челядта си, родата и достлука си (приятелите) пред гражданството и своите душмани. Добитък нямам никакъв, тоест не ще мога да се полакомя да получавам субсидии от Държавен фонд „Земеделие“, а и се пооядох доста и до отчисления от спорта няма да се докопам (то и хора не останаха вече по тез места, на които може да се разчита – Порожанов го няма в Министерството, Боби Михайлов напусна БФС-то).2. Откъм Външен изглед.Не гледайте много снимката, обещавам, че кога се възправя пред людете, ще се напрегвам с цел сдобиване на достолепен вид и ще придавам на ликът си ведро и благо изражение. Одеждите ми ще са в опрятно състояние, взорът бистър, чомбазът вчесан, а мустаките неразчорлени (ако ме изберете и мустаки ще си пусна заради вазе). От само себе си се подразбира за каяфетът (тоалета), тъй щото кошулята ще ми е прана и добре подгащена, поясът пристегнат, беневреците закопчани и опети, а горната дреха - изчеткана и нелекьосана.Кога се падне да посетувам сборища, вечеринки, градското театро, а също по празници и на черкуване (то кога ли ще се черкуваме, като попът почна кариера в „Пайнер“), ще съм облечен и натъкмен в най-новий си кат дрехи и обязателно с лъснати чизми.Кога лятос е много жежко и се запотувам бая (но не колкото Веско Маринов), по начесто ще да си мия табаните, чаталът, под мишците, ушите и вратът, та кога се доближавам до съмишленици и симпатизанти, да не ме позаобикалят от далеч и да си затъкват носът по причина на изригваната воня.Кога ми се удаде да съм поканет от по-преди на попийване и поядване заедно с други хора или съпартизанти, няма да се наядвам отнапреж с чесън и други таквиз дъхави откъм зловония зелении или престоял и залоен овчи джигерец. Ще седя благопристойно на посоченото ми место сред дружината, няма да гръмогласнича, не ще размахвам безпричинно ръцете си нагоре-надолу, няма да пръхтя, да се дръгна и оригвам, да сумтя и попръдвам. По тоз начин няма да се погнусяват от мене и да ме имат за по-долен и нефелен, а тъкмо напротив.3. Откъм Фамилия.От около 15 годин съм оженет, имам мила и свестна булка (абе, не е така, но тя не ми е приятел във фейса и няма да го види), послушна и любвеобилна челяд (питайте горките им учители в Езиковата и камътния им директор), та кога фамилията излезне по празник из чаршията или в черковата, всячески ще внушава почтителност, идеалност и умиление. Ако се появи неожидан зор по некой начин ще въдворявам ред и послушание и няма да устройвам тутакси сеир на зяпачите, градските кибици и безделниците, а чак у дома си, после произшествието, ще гълча и побийвам непокорните деца и жена си на скрито, зад дуваря или перделъка (ограничавайки домашното насилие до поносими от Истанбулската конвенция размери).4. Откъм Ред и Почитание.Ще признавам, уважавам и почитувам върховенството на законът, по-горните чинове, кмета (Никола Чанев) и Премиера (да се свети името Му). Ако се случи да бъда избран общинский съветник, всячески ще подпомагам деятелността на приставът и стражарите, с цел сдобиване на почтеното гражданство, търговците и еснафа с най-големо спокойствие и рахат.Ще се явявам немедлено денем или по нощята при зов за помощ срещу напаст от чапкъни, нехранимайковци и шашкъни. Същите тези, що причиняват със своите злодеяния, безчинства или йерхонски пиенски вой, всекакви беди или душевно неразположение на почтените люде, ще ги озаптявам овреме. По подир озаптените синковци-човеконенавистници ще ги запират в кауша, а при повторно провинение, потретяване, почетвъртяване и пр. ще бъдат доволно понабийвани, че и обилно понабъхтявани за назидание от некой по-снажен и налят стражар, но само по дебелите меса, пищялите и кунките, а не по главата – за да не придобият безпаметност или улавост.5. Откъм Образователност.Да се похваля, че съм безсъмнително грамотен, владея краснописа задоволително, чета бързо на ум, без да блещя очи и явно да шавам с бърни, а най-подир владея удовлетворително прости сметки, таблица за умножение и други аритметически мурафети (женитбата за чирпанлийка не се брои).Умея да изразявам словесно мислите си гладко, ясно, без запъване, мънкане, безпричинно покашлюване и други телесни звуци, като през целото това време ликът ми возприема братолюбив, возвишено-ласкав и одухотворен образ. Понеже правя ката дневно таквиз упражнения у дома си пред огледалото, лицето ми се е изпедепцало до подобие на Цицерона.Кога пристигне по-горен и по-начетен партиен началник (те в БСП Кърджали начетените избягаха отдавна, само идиотите останахме), подначалник или друг откроителен заповедник, ще слушам осторожно и ще записвам в тефтеря препоруките му. Ще си турям любезна гримаса даже кога гостенинът гълчи, попържа и излива ядът си за разни неудачия, серсемлък, слабоумни деятелности и дивотии, сътворени от местната партийна дружина и нейните баш-сайбии. Така ще изпъкна със своята старателност, прилежност и всеотдаденост към делото.6. И като Окончание.Ако, прочитайки осторожно 2-3 пъти таз програма, избирателят ме припознава точ в точ или се доближавам съвсем до неговите рекомендации, с Божия помощ и повече късмет може да се надевам на успех – с Бюлетина № 56 и Референция № 114.КУПУВАНЕТО И ПРОДАВАНЕТО НА ГЛАСОВЕ СА ПРЕСТЪПЛЕНИЯ И НЕКОЙ ОСТОРОЖЕН КАДИЯ МОЖЕ ДА ВИ ВКАРА ЗАДЪЛГО В ЗАНДАНА!", "date": "2019.10.25", "title": "Нестандартно: какво и как обещава кандидат за общински съветник в Кърджали"}
{"url": "https://offnews.bg/kultura/dark-ii-ami-ako-paradoksalniat-kragovrat-se-sluchva-713867.html", "text": "След като „Троновете” приключиха, надеждата ми за още мъничко ТВ-удоволствие през тази година бе свързано именно с „Тъмнината”. Писах за първия сезон на сериала, още когато не бе станал толкова популярен – даже версията с български субтитри (май единствена задълго през 2018-а) не беше качествена, а и по обичайните 2-3 места в Мрежата някъде направо я нямаше. На идеите, връзките с ГДР (снимачното поле), паралелите с „Туийн Пийкс” (именно мракът и някои герои), трансценденталното докосване до недоказани теории (Sic Mundus creatus est: Така бе създаден светът), цикълът „33”… вече обърнах внимание. Тогава поне бе сигурно обещанието за втори сезон и времето му дойде (и отмина; а все още продължава да е сред най-сваляните по двете едноименни места, за които се сещате).Вероятно, защото е добре направен. Защото е само 8 епизода (не 13, не 24). Защото актьорите не са от Холивуд. Защото го няма Брус Уилис да изкърти вратата в пещерата и да спаси централата и хорицата в градчето Винден. Защото е пригоден за разнородна възрастова аудитория. И не е дидактично поучителен – в смисъл: американците пак спасиха света. И сега се знае, че ще има продължение, дано не е рекламен трик – но се говори, че ще е последно. Създателите на „Дарк” (Баран Бо Одар, Янте Фризе и „Нетфликс”) продължават да ни карат да се лутаме в двусмислицата (едно от значенията на dark, нали) дали Бог, дали Еволюцията; дали Ефекта на пеперудата или хипотезата за огънатото пространство; Кога? по-важно ли е от Къде? Но и да мислим над зрителските ни наблюдения променя ли времето един и същ човек (герой), ако го заведе до различни свои кътчета и го хвърли в друг пространствено-времеви континуум. Ала без да му даде отправна точка между фантастика и реалност, между догма и фючър. Може би само с една книжка за пътуване във времето – която показват на автора и́ в пореден цикъл „33 назад”, преди да я е написал още.  Отново напомням, а интересуващите се знаят, че интернет информира за случаи на хора, попаднали внезапно извън своето време. Или също внезапно изчезнали от него. И невинаги с летящи чинии. Адам казва на себе си в еп.4, че каквото трябва да се случи – се случва и по този начин се затваря кръгът в причинно-следствения постулат. Но монолитен ли е детерминизмът? Ако в една астрономическа единица време можеш да се появиш няколко пъти в собствения си живот – дадено ли ти е да променяш ситуациите? Ще го кажа другояче, защото го има в действителността, смахнато някак, но и съвсем просто: отиваш на врачка, или сънуваш от т.нар. пророчески сънища. Първи вариант – разбираш, че утре ще умреш. И умираш. Втори вариант – казва ти се, не ходи там и там, не прави това и това. Приемаш, сменяш полета със следващия, или заранта пиеш кафе след кафе у дома, размишлявайки. „Твоят” самолет пада. Ти не си в него. И оставаш жив. (А някъде нататък в живота ти прочиташ мъдрото правило, че ако ти е писано да се удавиш, няма да те прострелят…)Ако оставим настрана ядрената енергетика и атомните аварии, „Дарк” е и това – мрачно лутане в тъмата на екзистенциалните възможности за избор. Не по Хусерл и Киркегор. По-литературно, като по Камю и Сартр. Защото си зрител и на сцената в бункера в двора можеш да си речеш: абе, като тия четиримата и́ казват, че това се случва и синът и́ е жив, ама другаде, какво още трябва за да им повярва тая…  Ако в първия сезон на моменти ви е било тегаво да се ориентирате в семейните родословия, сега става още по-трудно. Зрители пишат, че им се налага, гледайки, да държат отворени на монитора картинки или схеми с указания кой кой е. Наистина е сложно, още повече, че сега циклите на прескачане във времето вече започват от 1921 г., минават през 54-а, 87-а и 2020 година и стигат чак до 2053-а. Създателите са постъпили „разточително” с героите и актьорите в тях – различни хора играят различните „присъствия във времето” на един и същ човек. И въпреки разширения диапазон на случващото се, може да се каже, че втори сезон набляга повече на миналото и фантастиката – което е развитие, сравнено с някак по-лесно „разбираемия” дебютен масив от 10-те епизода. Някъде по форумите в мрежата продължават сравненията на „тъмнината” със „странните неща”. Но в полза на „Дарк”: наричат го депресиращо интуитивен, а детските „неща” – инфантилни.  Любопитен паралел ни подсказват в IMDB – ако помните „Завръщане в бъдещето” (1985), там датата 12 ноември също е критична за пътуващите във времето и решенията, които им се налага да взимат. Други зрители са открили пък несъответствие в заснетата автентичност. Въпреки, че това е първият немскоезичен сериал на Нетфликс (а и е сниман край Потсдам, Бранденбург и на други места, главно в бившата ГДР), когато героите използват телефони, набирането и звъненето било като в американските телекомуникации. Но ще простим тази грешка. Аз например, не знаех това.  Сумарният рейтинг на продукцията в IMDB е 8.7 (при близо 150 хил. гласували); от епизодите от 2-я сезон шести и осми са с по 9.6. За сравнение, в първи сезон 8-а серия има 9.2, два епизода са с по 9.1.Участват Каролине Айхорн (Шарлоте Доплер, полицайката от Винден) участва в 16 от 18-те епизода; Луис Хофман (Йонас Канвалд) в 15 – в колкото и Йордис Трибел (като Катарина Нилсен); в 14 серии се снимат Мая Шьоне (Хана Канвалд), Стефан Кампвирт (Петер Доплер) и Тамар Пелциг (като Дорис Тидеман). Младежите от сценичната история (тъкмо за разлика от хлапетата в „Странните неща”) са по-убедителни и естествени. Странни или влюбени, вглъбени или неми, но по-достоверно изглеждащи. Вече имах повод да напиша покрай другата споменавана продукция, че тийнейджърите „оттатък” взеха да ме дразнят покрай предвидимото им поведение и типично поамериканчения ентусиазъм, с който разрешават проблемите, които сами си създават.  Най-приятното изтрещяване за мен беше когато – ровейки из мрежата за това-онова за „Дарк” – попаднах във форума на „мамите” на изказване, което философски (но и почти научно-хипотетично) събира въпросите от сюжета на продукцията: (Благодаря ти, Eleonora_27!) И да, Хокинг също мъдро заявява, че Бог и материя не се изключват. Ако мога да се пошегувам: пеперудата я е създал Творецът, но Парадоксът на пеперудата вече е наблюдение на рационалния ум (Човекът като мислещо създание). В самата възможност за свободна воля/избор виждам възможността всеки сам за себе си да определи дали всичко е предопределено. И „Дарк”, все пак не е поредица от DScience, а кино-мистерия, наблюдаваща моралните дилеми на героите си на фона на мечтите за пътуване във времето. (Но пък: в приказката на Одар-Фризе цикълът „33” се появява за зрителите още през 2017-а. Да ви е хрумнало, че тазгодишната авария в Архангелск се случва точно 33 години след Чернобилската?)  Какво се очертава за догодина? Вероятно третия сезон ще е последен – такива са кредитите на създателите му. Както и, че някои въпроси ще останат без отговори, защото хипотетичните екзистенциално-технологични загадки са доста и могат да бъдат степенувани; някои ще „изпаднат” от въртележката на времето. Явно ще трябва да изчакаме новите серии за да разберем поне личното мнение на авторите дали бъдещето може да бъде променяно. В пресата създателите на „тъмнината” винаги са твърдели, че още като замисъл са имали предвид 3 поредици, не повече. В интервю Фризе, съавторката на Бо Одар, казва: \"Краят, ако знаете накъде отивате, е едно, но намирането на пътища към него е съвсем различна задача. Няма да отговорим на всички въпроси. Няма да разрешаваме всяка гатанка, защото понякога така е по-смешно. Все пак, да речем, че само 10 % от загадките няма да получат отговор.” Тя определя феновете на „Дарк” като хора, които са израсли със „Завръщане в бъдещето” и споделя: „Живеем в несигурни времена, страхуваме се какво ще се случи в бъдеще. И изпитваме носталгия по миналото, за това как беше всичко преди да имаме социални мрежи и интернет. И историите за пътувания във времето ни свързват по някакъв начин с копнежа ни по миналото и страха ни от бъдещето…” (https://oxy.news/).  Бо Одар и Фризе Снимките на финалната поредица започнаха още през юни т.г. Зрителите ще има какво да очакват, а Одар и Фризе ще продължат заедно в новия проект „1899” – поредна мистика, която този път се развива на борда на кораб в указаното време. За премиерата на актуалния сезон, от специални автомати в Германия, и на сайт, създаден като „дарктикет.де”, закупилите билети за градски транспорт на (и само) 21 юни 2019 г. – ще могат да го ползват и на 21 юни 2052 година. Инвестиция в бъдещето! Очаква се стартът на сезона да бъде на 27 юни 2020-а, защото точно тогава – във филмовата история – започва апокалипсисът.  ", "date": "2019.10.25", "title": "\"DARK\" II: ами, ако парадоксалният кръговрат се случва?"}
{"url": "https://offnews.bg/politika/stefan-vodenicharov-s-priziv-predi-izborite-714033.html", "text": "Бившият министър на образованието и настоящ председател на Сдружение \"Инициатива единение\" акад. Стефан Воденичаров призова българските избиратели да поемат отговорността си за бъдещето на страната и да гласуват за \"можещи, знаещи и доказали се в практиката и живота личности\" на местните избори на 27 октомври, неделя. В публична позиция той предупреждава и за възможно купуване на гласове.\"От управлението на вашето селище, на вашия град и община зависят и личната ви съдба, и по-добрите условия за труд, развитие, материална сигурност и отдих. В деня на вота всеки трябва да определи честно и по вътрешно убеждение своето предпочитание. Да заложи гласа си за можещи, знаещи и доказали се в практиката и живота личности. Да загърби по възможност политическите си пристрастия и се изправи с лице към обективната истина за своя живот и перспектива. Едва тогава обществената енергия от всички части на страната ще се насочи към градивност, към постепенно оттласкване от състоянието на застой и криза с единна мисъл - експертни решения и упорит труд за въздигането на Отечеството\", пише акад. Воденичаров.Той нарича текущата предизборна кампания \"ожесточена\" и разкриваща \"добре познати недъзи\" от близкото и по-далечното минало, имайки предвид купуването на гласове.\"Националната „Инициатива Единение“ Ви призовава да не пропускате шанса с вашия глас да съдействате за по-добрия утрешен ден на България. Отидете до урните като достойни граждани на Републиката и патриоти. Останете верни на себе си, на убеждението си за по-добра държава. Бъдете толерантни към разсъждаващите по-различно от Вас, но и отстоявайте с гласа си собствена позиция. И както многократно сме изтъквали заложете на тези, които с експертният си потенциал дават решения за днешния и утрешен ден, формулират национални обединителни цели само и единствено в интерес на Отечеството\", завършва позицията.", "date": "2019.10.25", "title": "Стефан Воденичаров с призив преди изборите"}
{"url": "https://offnews.bg/politika/kmetat-na-nesebar-ostava-v-aresta-714034.html", "text": "Съдът остави в ареста несебърския кмет Николай Димитров, както и още трима от задържаните, които бяха арестувани за купуване на гласове. Кандидатът за общински съветник от ПП \"Движение 21\" Константин Лефтеров беше освободен без мярка за неотклонение. Димитров и останалите замесени в случая остават в ареста. Според съда те могат да извършат ново престъпление. Обвиненията към тях са за купуване на гласове, а кметът е обвинен за организатор на престъпната група. За Лефтеров, който е пуснат без мярка за неотклонение, няма доказателства да е участник в групата, налице са само неподкрепени сведения на двама агенти на КПКОНПИ, според Специализирания наказателен съд. Защитата на задържаните заяви, че няма данни за извършеното деяние и че евентуалното престъпление е преди датата на регистрация за изборите. ", "date": "2019.10.25", "title": "Кметът на Несебър остава в ареста"}
{"url": "https://offnews.bg/politika/v-arena-armeetc-v-izbornata-nosht-tabla-i-ne-se-sardi-choveche-za-714003.html", "text": "През три входа ще влизат членовете на СИК в зала \"Арена Армеец\". 140 сътрудници за логистика ще ги посрещат и настаняват в кътове за отдих и занимания на чакащите. Целта на организацията е да се избегнат опашките и трупането на чували с бюлетини на всякакви места през 2015 г. Колите и бусовете, които ще разнасят бюлетини, ще спират точно пред входа, обясни шефът на ОИК-София Полина Витанова. По думите й в секциите няма да бъдат доставяни 110% бюлетини наведнъж, за да не се пренасят излишно неизползваните. Хилядите членове на СИК ще могат да гледат български филми, да поиграят табла или \"Не се сърди, човече\", докато чакат да предадат секционните протоколи от вота, обясни Витанова.За журналистите ще има специална шатра до входа, информация ще се дава през 3 часа. ОИК-София няма да крие нищо от процеса по предаване и обработка на протоколите, увери Витанова. Всеки член на ОИК ще приема по 120 протокола от СИК, от правилното им попълване ще зависи и времето за изчакване в \"Арена Армеец\". В надпреварата в София участват 20 кандидати за кмет, 34 листи за съветници и 343 мераклии за кметове на райони. ", "date": "2019.10.25", "title": "В Арена Армеец в изборната нощ: Табла и 'Не се сърди, човече' за 4000 членове на СИК"}
{"url": "https://offnews.bg/ikonomika/remontirat-garata-v-stara-zagora-za-blizo-10-mln-leva-bez-dds-714005.html", "text": "Договорът за модернизация на гаров комплекс Стара Загора беше подписан днес от генералния директор на Национална компания „Железопътна инфраструктура“ инж. Красимир Папукчийски. Стара Загора е поредната железопътна гара, която ще бъде обновена по проект, финансиран по ОП „Транспорт и транспортна инфраструктура“ 2014-2020 г. Приемното здание на жп гара Стара Загора е проектирано през 70-те години и оттогава не е извършван основен ремонт. С изпълнението на проекта то ще бъде изцяло ремонтирано като съществуващата инфраструктура ще бъде модернизирана и ще отговаря на европейските стандарти в железопътния транспорт. Ще се подобри организацията на обслужване в гарата и ще бъдат създадени необходимите удобства и комфорт за пътниците. Също така ще бъдат въведени мерки за енергийна ефективност, ще се подменят всички инсталации, стенни, подови и таванни покрития, нови фасади и ще бъде изградена нова климатизация. Гарата ще разполага с четири асансьора, за да бъде осигурен достъп до всички нива на хора с намалена подвижност.Изпълнител на обекта е ДЗЗД „Европейска гара – Стара Загора“, което включва фирмите: „Парсек Груп“ ЕООД, „Престиж бизнес-93“ ООД, „Бигла – III” OOД и „АТМ“ ЕООД. Стойността на договора е 9 726 944,27 лв. без ДДС, а срокът му за изпълнение е 24 месеца.", "date": "2019.10.25", "title": "Ремонтират гарата в Стара Загора за близо 10 млн. лева без ДДС"}
{"url": "https://offnews.bg/politika/naj-uspeshniat-kmet-na-gerb-sega-se-iaviava-kato-nezavisim-713853.html", "text": "На изборите в неделя има един сблъсък, който остава в сянката на големите, но той по свой начин е емблематичен. Става въпрос за район Панчарево, където досегашният кмет на Бистрица Николай Гюров се явява като независим кандидат за района.Изборите в Панчарево се явяват толкова интересни поради 2 неща.Първо, Николай Гюров години на ред беше емблема за успешен селски кмет.Той е много млад, само на 43 години, а вече има три пълни мандата като кмет на селото. Първия печели с 65%, втория - с над 70%, третия - с над 75%. За София това е рекорд и показва колко хората в Бистрица са доволни от него. Както можете да предположите, в селото на \"Бистришките тигри\" - отборът, в който рита мач Бойко Борисов, кметът е от ГЕРБ. ГЕРБ много се гордееха с него и се очакваше, че Гюров ще се издига в йерархията и на тези избори ще се кандидатира за кмет на целия район Панчарево, в който освен Бистрица влизат още 9 села от югоизточните райони на София.Голямата изненада обаче е, че най-успешният кмет на ГЕРБ сега се явява като независим. А негов основен конкурент за районен кмет на Панчарево е именно кандидатът на ГЕРБ - досегашният кмет Димитър Сичанов.Защо ГЕРБ предпочете Сичанов пред кмета на Бистрица е публична тайна, която Гюров отказва да коментира. За мен говорят постигнатите резултати през последните години и е достатъчно хората да застанат зад мен, каза пред OFFNews Гюров.Втората причина е още по-интересна.През лятото на 2012 година Витоша пламна. Пожарът беше голям, виждаше се от цяла София, но по добра стара традиция държавните институции пускаха успокоителни съобщения. В тях имаше известна логика - по-добре да изгори гората, отколкото да се предизвика паника. Пожарът обаче доближаваше къщите в Бистрица. Тогава Ники Гюров направи нещо, което никой дотогава не беше правил - обърна се към доброволците. На сутринта в 6 часа пред кметството се изсипаха 82-ма доброволци. Хората от пожарната бяха притеснени - пожара ли да гасят, или да се занимават с доброволците, които могат да помогнат, но могат и да пострадат. Човекът, който обърна мача беше Ники Гюров. Той разпредели доброволците на отряди, даде им водачи от селото, убеди пожарникарите да отделят наставници за всеки отряд, непрекъснато беше във връзка с кмета Йорданка Фандъкова, която също дойде в Бистрица и няколко пъти пое рискове, които друг не би посмял.В следващите дни в Бистрица се изсипа целият държавен ресурс. Имаше стотици доброволци, министри, машини, военни. И, независимо от поста и чина, имаше един човек, който беше естествен лидер в цялата операция и всички се допитваха до него - кметът на Бистрица.Пожарът беше потушен, планината беше спасена, но най-голямата полза беше друга. За пръв път доброволците и държавните институции заработиха като партньори. Ние, доброволците, се сприятелихме с пожарникарите. Те обучиха много от нас, викаха ни при следващите пожари. Столичният кмет Йорданка Фандъкова подписа споразумение с форума OFFRoad-Bulgaria и така София стана първата община, която си партнира с доброволци при потушаването на кризи и природни бедствия.След това вече свикнахме, че доброволците не са досадници, които се пречкат, а важен ресурс, който държавата и общините могат да изпозлват. Вече никой не може да си представи, че ще стане пожар, наводнение, каквото и да е бедствие и кметът или пожарната няма да призоват доброволци на помощ. И че те няма да откликнат. Сега това е нещо нормално, но човекът, който прокара тази пътека, е Николай Гюров.Малцина от нас, доброволците, които гасиха пожара на Витоша през 2012 г., живeят на територията на район Панчарево и имат пряк интерес кой ще му е кмет. Въпросът е друг - дали в политиката е останало място за свестните хора.", "date": "2019.10.25", "title": "Най-успешният кмет на ГЕРБ сега се явява като независим"}
{"url": "https://offnews.bg/politika/ninova-s-fond-severozapad-garantirame-po-dobro-badeshte-na-regiona-714043.html", "text": "Статуквото се пропуква и промяната ще се случи. Вие ще сте носителите на тази промяна.Това заяви лидерът на БСП Корнелия Нинова пред обществеността в Монтана. “Тук съм, за да подкрепя Илия Илиев за кандидат за кмет на Монтана, листата с общински съветници и кандидатите за кметове на общини, но най-вече да ви видим и да ви подкрепим”, допълни Нинова.Кандидатите за кметове връчиха на председателя на БСП папки със събраните до момента подписи в подкрепа за идеята на левицата за отделни средства в бюджета за Северозападния регион. „Ще реализираме идеята за фонд \"Северозапад”. Още другия месец я внасяме в бюджета за 2020 година и цялата група на БСП ще се борим като един за това”, категорична бе Корнелия Нинова. Тя допълни, че и във Враца, и във Видин се събират подписи.“Ще станем много и ще гарантираме на Северозапада по-добро бъдеще”, заяви Нинова.Тя отново припомни приоритетите на партията и кандидатите на левицата. “Нашите кандидати за кметове и общински съветници ще провеждат политика за оставане на младите хора в общината, но и за по-достоен живот на нашите майки, бащи, баби и дядовци. Общината ще е партньор на бизнеса, а не негова мащеха. Те ще работят за вас”, каза Корнелия Нинова.Лидерът на БСП обясни, че промяната е в ръцете на избирателите : ”Искам, подкрепяйки тези кандидати за кметове и общински съветници, заставайки до тях с подкрепата на цялата партия, да ви подадем ръка. Ние ви предлагаме конкретни решения на проблеми и почтени и честни хора, които да свършат работа, но само заедно можем да направим промяна за Монтана и за България. Вие ще определите бъдещето си. На добър час!”, завърши Корнелия Нинова.", "date": "2019.10.25", "title": "Нинова: С фонд 'Северозапад' гарантираме по-добро бъдеще на региона"}
{"url": "https://offnews.bg/bojni/otkrivat-senshi-4-s-zhenski-boj-714035.html", "text": "Зрелищни сблъсъци, много адреналин и екшън на ринга обещава новото четвърто издание на бойното шоу SENSHI, което ще се проведе на 26 октомври, от 19 часа, в зала „Конгресна“ на Двореца на културата и спорта във Варна. Специални гости на епичната галавечер са четирикратният световен шампион от легендарните серии К-1 Ернесто Хуст и трикратният победител на същата верига Петер Артс. Четирима от най-добрите бойци от школата на Артс ще покажат най-доброто от себе си по време на SENSHI.Зрителите ще се насладят на нещо невиждано у нас – битки между каратисти и кикбоксьори. В пет от двубоите от програмата ще противопоставят представителите на двата бойни стила в дуел стил фул контакт карате. Подобни мачове в миналото често са правени в световни турнири и вериги, а възраждането на тази традиция у нас обещава много атракция за феновете на бойните спортове и изкуства.Други две срещи от програмата на SENSHI 4 ще са по регламента на професионалния кикбокс, стил К-1. Останалите пет срещи ще са по правилника на SENSHI. Той е изготвен от Професионалната лига на Световния киокушин съюз и в него почти всичко е позволено, включително удари в главата, с лакти, както и хвърляния на ринга.За пръв път женски двубой ще открие бойното шоу на 26 октомври. Една срещу друга по правилата на К-1 ще се изправят двукратната ни световна, трикратна европейска шампионка по муай-тай и балканска шампионка по кикбокс Теодора Кирилова и непобеждаваната досега киргистанка, която се състезава за Русия – 19-годишната Бегаим Какчекеева. Тя е носител на европейската титла по муай тай за професионалисти за 2019 година. Става и национален шампион на Русия по муай тай за 2019 година, като досега не е била побеждавана.Вторият сблъсък в програмата на епичната гала ще е между носителя на межународната шампионска титла по ММА и шампион от турнира Super Fighters Винисиус Гаспар от Бразилия и 23-годишният дългогодишния състезател и национал на Русия по карате киокушин Омар Магомедов. Руснакът има още златен и бронзов медал от Европейско първенство по киокушинкай, както и световна титла при момчетата. Сблъсъкът на ринга на 26 октомври ще е третият шанс на 23-годишния Магомедов да завоюва титла от SENSHI.Сред българите, които ще се състезават за купа на супертурнира, е и капитанът на националния ни отбор по кикбокс и двукратен световен шампион при професионалистите Атанас Божилов. Предизвикателството пред него е боецът от Беларус Павел Правашински - носител на титлата майстор на спорта кикбокс, шампион по кикбокс на Беларус за 2015 и национален шампион по муай тай за 2017 година. Това ще е третият двубой на Божилов на арената на зрелищната гала, след като предишните два пъти си тръгна с купа в ръце.За четвърти път на ринга на SENSHI ще се качи един от най-добрите родни киокушин бойци и рекордьор по победи в бойното шоу Николай Йоргов. Той е сребърен медалист от редица Световни първенства и турнири по карате киокушин и муай тай, като през 2011 г. става шампион на All Japan. Сега българският ас ще се изправи срещу нов още по-сериозен противник от Япония – Джо Миахара. Японецът беше обявен за пети в класацията на най-добрите киокушин бойци в света. През 2018 година става шампион на киокушин турнира All Japan, а през 2019-а година печели първо място на турнира Grand Prix на Световните киокушин федерации /KWF/ и става трети в света на първенство, организирано от същата организация.В сблъсък с чуждестранни бойци ще влязат и трима изключителни състезатели от Варна. Пред родна публика дебютът си на SENSHI ще направи един от силните ни ММА бойци и многократен шампион Александър Евстатиев. Черният ни колан по карате, който има над 80 аматьорски срещи по киокушин, участвал е в на състезания по правилник на муай тай, граплинг и има стабилен актив от постижения на ММА сцената, ще се изправи срещу световния и национален шампион по киокушин от Казахстан за 2018 г. Андрей Котов. През миналата година казахстанецът грабва медал и от престижното международно Азиатско първенство. Той ще се качи на арената на SENSHI за втори път, след като през юли на SENSHI Cup отстъпи пред съперника си в последния рунд.Вторият варненец, който ще зарадва феновете на бойните спортове в събота, българският кикбоксьор и шампион от национални първенства по бокс и карате киокушин Едуард Алексанян. Той ще се изправи срещу един от асовете от клуба на кикбокс легендата Петер Артс - Томас Дуве. Другите трима възпитаници от школата Артс – Иляс Букаюа, Бадър Фердаус и Юта Учида, ще се изправят срещу представители от Беларус и Украйна.Али Юзеир - световен шампион по муай тай на WMF за 2018 година и балкански шампион по кикбокс за 2017 г., който от години тренира в Дания, е друго силно попълнение за България в бойната карта на SENSHI. Той ще се срещне на ринга с националния шампион по киокушин на Казахстан за 2018 г. и носител на награда от Азиатската шампионска лига Серали Абилкасим.Тазгодишният световен шампион по муай тай от България Петър Стойков ще се качи на ринга в зала \"Конгресна\" срещу изключително сериозен опонент от Сърбия. Следващото професионално предизвикателство за българина е в лицето на двукратния световен шампион по кикбокс за професионалисти Драган Пешич от Сърбия.В титаничен сблъсък с финалиста на известния супертурнир Tatneft от Русия Сулиман Косумов ще влезе друг българин - Цветозар Кючуков-Нинджата. Състезателят на столичния спортен клуб \"Армеец\" е на 29 години и има два медала от Европейски първенства по кикбокс.През 2018 година той печели сребро, а година по-рано става трети. Има две вицешампионски титли от Световната купа по кикбокс на Унгария и от Световната купа Best fighter през 2017 в Италия. Руснакът вече има участие в SENSHI. През юли на SENSHI Cup Косумов стигна до финал, където изгуби от Петър Стойков.Шоуто се очертава да е повече от вълнуващо. По време на галата с томбола ще бъде изтеглен и един победител, който ще спечели два двупосочни самолетни билета до Амстердам - столицата на родината на кикбокс легендите Петер Артс и Ернесто Хуст. ", "date": "2019.10.25", "title": "Откриват SENSHI 4 с женски бой"}
{"url": "https://offnews.bg/ikonomika/chez-vzema-merki-da-ne-spira-toka-v-izbornia-den-714006.html", "text": "С цел да гарантира непрекъснатост на електроснабдяването по време на предстоящите местни избори в неделя, 27 октомври 2019 г., ЧЕЗ Разпределение удвоява броя на дежурните си екипи и преустановява планираните ремонти от 8:00 часа на 25.10.2019 г. до 08:00 часа на 29.10.2019 г., съобщиха от енергодружеството.В подготовка за изборния ден екипи на дружеството извършиха огледи на всички съоръжения, от които се захранват избирателните секции и обектите, свързани с провеждането на изборите. Съоръженията са приведени в добро експлоатационно състояние. При необходимост, дружеството има готовност посредством агрегати да осигури електрозахранване на сградите, в които се провеждат избори.Сигнали, свързани с електроразпределителната мрежа, могат да се подават на телефонна линия 0700 10 010.", "date": "2019.10.25", "title": "ЧЕЗ взема мерки да не спира тока в изборния ден"}
{"url": "https://offnews.bg/medii/tirana-shte-posreshtne-xv-svetovna-sreshta-na-balgarskite-medii-713999.html", "text": "Петнадесетата световна среща на българските медии ще се проведе в столицата на Албания Тирана между 21 и 25 ноември, обяви генералният директор на БТА Максим Минчев.Форматът не помръква като съдържание, а напротив - става все по-богат, коментира на пресконференция генералният директор на БТА Максим Минчев.  Той обясни, че забавянето на провеждането се дължи първо на напрегнатата политическа есен, но и на факта, че заради мястото на срещата се е чакало с повишено внимание решението на ЕК за преговорите за членство на Македония и Албания.Тази години темата на събитието е \"Медии и национални приоритети\".Доц. Георги Лозанов, директор на дирекция \"Културни комуникации\" в Българската телеграфна агенция, допълни, че приоритетите са много и че \"темата за националните приоритети е голям дебат, затова си струва да бъде проведен\": енергийната независимост, инфраструктурата, туризмът, киберсигурността и правото на информация, също трансформацията на медийните модели, кампаниите, наличието на все повече безплатни платформи и какъв ще е начинът за правене на бизнес, бяха част от акцентите, на които доц. Лозанов обърна внимание.  Тирана е избрана за град домакин на срещата, защото е свързана с България по много линии. В страната има и град, изграден от цар Иван Асен II - Берат. В Албания също така се намира най-скоро признатото българско малцинство, което наброява между 60 000 и 170 000 души. В Централния музей в столицата пък има голяма експозиция за цар Самуил.Партньори на събитието са Асоциацията на българските медии по света и Албанската национална телевизия.\"Никога не сме харчили държавни пари за тези срещи - нито от бюджета на агенцията, нито от друг бюджет\", каза генералният директор на БТА. Срещата се финансира изцяло от спонсорство.\"Ще ни бъде приятно да Ви видим в Албания. Гарантираме, че ще бъде интересно\", завърши той.", "date": "2019.10.25", "title": "Тирана ще посрещне XV Световна среща на българските медии"}
{"url": "https://offnews.bg/interviu/arh-borislav-ignatov-iskam-da-razkria-potentciala-na-gradskite-prost-714014.html", "text": "- Арх. Игнатов, споделете, от гледната точка на архитекта, как влияе средата върху мисленето?- Разбира се, че средата възпитава и влияе върху мисленето, особено на децата и подрастващите. При творческите професии обаче – дизайнер, архитект, писател – при нас средата може да е супер определяща, а може и да няма никакво значение, защото творящите хора често живеят в собствен свят. За мен специално градската среда е изключително важна, за да ме вдъхновява. Да има въздух, да има къде да се отиде, да има пространства за спорт, за общи занимания, за спокойствие и размисъл. В този дух – парковата среда за мен е много важна. Лично за мен, офис, жилище, интериорните пространства нямат голямо значение, тъй като аз обикновено или съм на компютъра, или се прибирам само да спя. Мисля за жилището като за прагматично място, където да мога да наредя книгите и компютъра си и просто удобно да си върша работата.- Какво е важно за Вас, когато проектирате апартамент или сграда, в която ще се живее?- За мен е важно най-вече сградата да е обмислена и то, като се започне от начално ниво, като се прецени дали въобще има нужда от тази сграда. Противник съм на това да се строи нещо, от което няма ясна нужда.С приятел от студентските години планираме да построим една малка сграда за семействата си, аз съм в апартамент под наем в момента. Купили сме, с кредит от банка, един парцел и предстои да се направи строежът на сградата. Ще бъде съвременна, в истинския смисъл на тази дума. Развивам собствен стил, който не робува на нищо съществуващо. Ще бъде на три етажа, с функционални, компактни апартаменти и изглед към Витоша.За мен е изключително важно сградите да бъдат енергоефективни, на това наблягам. И съм против самоцелна, формалистична “естетика”, която е готова да жертва удобство и прагматизъм заради робуване на готови модели, които може да са много интересни и красиви, но аз съм против копирането и репликирането на нещо, което вече е правено. Винаги в сградите си търся експеримента. Той ми е интересен. Търся нова форма, нов смисъл на сградите.Може би знаете и за къщата-дърво и за къщата на равноденствието – те са много повече от обикновени сгради. С всеки обект, който правя, се старая да открия нещо ново – и затова ми е интересно, затова го правя. Самият аз в процеса на работа се развивам, откривам нови неща, правя много варианти, много отхвърлям, докато се получи крайният. Вътре апартаментите са нормални, практични, функционални. Няма нещо, което да е екстравагантно. Аз принципно харесвам бели стени, за да мога на тях да аранжирам картини. Харесвам абстрактни картини, Кандински например. Картини, които, като ги гледа човек, може да отпусне въображението си и да се пренесе в друг виртуален свят.Затова винаги, когато правя нещо за себе си, стените са бели, подът – дърво. Изчистено, бяло, прагматично, без да робува на така наречения минимализъм. Минимализмът, въпреки че изглежда минимално, всъщност, поради сложността на детайли, на сглобки, се превръща в самоцел, която прекалено много оскъпява изпълнението и поддръжката му. Оскъпяването за мен означава, че в този продукт са вложени прекалено много природни ресурси. Скъпите продукти имат много голям карбонов отпечатък на замърсяване, а аз съм против съсипването на природата заради човешки капризи и лукс. Затова се старая да ползвам по-обикновени неща, по-ежедневни. Смятам, че парадирането с ненужен лукс е вредно и за морала на обществото, и за природата.- Ако трябва да погледнете градската среда като по-широко разбиране за дома, от какво най-много Ви боли в момента в София?- За мен най-важна е функционалността. Най-много ме дразни необмислената градска среда, която е направена самоцелно, без да се обмисли удобството на хората и нуждата им от зеленина и простор. Често една сбъркана градска среда се обновява със същата концепция. Едни колчета се сменят с други колчета, които пак са сбъркани. Това, което искам и винаги се старая да направя, е да видя потенциала на градските пространства и дали може да се промени нещо кардинално. Например една улица, която е автомобилна, да стане пешеходна. Да се направи или да се разшири зелена зона. И смятам, че най-добрата градска среда всъщност е озеленяването. Както на паркове и градини, така и на фасади. Много харесвам озеленени фасади на сгради и то озеленени по устойчив начин. В България специално по фасади много добре вирее дивата лоза и тя не иска никакви грижи. За София също би било изключително полезно да има повече зелени покриви. Затова и на тази сграда, която планирам да построя, ще има зелен покрив-тераса. Проектирал съм го с един метър почвен слой, за да може върху него да расте не само трева, но и декоративни храсти и малки дървета. Най-големият резерв на София за озеленяване са покривите на сградите. Надявам се след време София да последва примера на Париж, в който вече е задължително плоските покриви на всички нови сгради да бъдат озеленявани. Това силно ще подобри въздуха в града и ще е в полза на всички.- Всичко ли гледате най-напред през призмата на практичното?- Така съм ориентиран и възпитан, че ми харесват практичните, иновативни неща. Едно от тях е градското земеделие. При последното ми посещение във Виена имах възможност да го видя изпълнено в новите им квартали. Там, вместо да се правят само тревни площи, които да се косят и да поглъщат огромно количество вода, в момента се стимулира ползването на междублоковите пространства за градски овощни градини. Това възпитава децата и дава възможност на хората там да релаксират, като се занимават с градско земеделие. Получават продукцията, грижат се за дръвчетата, които пък пречистват въздуха. Това, разбира, се може да се направи и в София при едно добро и съвременно управление. В България имаме много по-добри климатични условия от Австрия за това, само трябва да го регламентираме и да дадем на хората тази възможност. От разговорите ми с хората из цяла София знам, че има голям интерес към градско микро земеделие, но в момента не са предвидени зони за това.- Как се насочихте към професията на архитекта? Какво Ви привлече в нея?- Като малък винаги съм рисувал – отдаваше ми се от дете. В началото скицирах автомобили и всички вкъщи говореха, че ще стана автомобилен дизайнер. Баща ми ме насочи в средното училище към това да се поинтересувам от архитектурата. И когато се зачетох и започнах да откривам световните имена – Льо Корбюзие, Оскар Нимайер, Мийс Ван дер Рое и тяхното мащабно визионерско мислене и това, че една сграда остава за стотици години напред, всички тези неща ми грабнаха въображението и разбрах, че това е моето призвание. И че автомобилът е нещо преходно и мимолетно, докато сградата, градската среда, градоустройството са наистина социално значими. Те създават условия за съвремието и оставят послания за бъдещите поколения.***", "date": "2019.10.25", "title": "Арх. Борислав Игнатов: Искам да разкрия потенциала на градските пространства"}
{"url": "https://offnews.bg/analizi-i-komentari/pri-izbora-na-geshev-vss-igra-vav-fasadna-falshifikatcia-za-pred-kamer-714046.html", "text": "Гледам, че всякакви гузни душици опитват да търсят алиби за своята активна или пасивна колаборация в инсталирането на Гешев с опорката, че виновна била процедурата. А, понеже процедурата била “приета” от мен, съм виновен аз. Накратко: Христо Иванов избра Гешев.Не съм сигурен доколко изобщо има смисъл да отговарям*, но все пак, ако някой иска да чуе и моята гледна точка, да кажа.Да започнем с уточнението, че последните изменения в тази процедура бяха внесени в парламента не от мен, а от наследничката ми на поста, но не това е същественото.Същественото е, че не процедурата взима решенията, защото тя не е някакъв изкуствен интелект или самоизпълняващ се автоматизиран алгоритъм. Решенията се взимат от конкретните членове на ВСС. Процедурата има за цел единствено да създаде предпоставките за едно информирано, прозрачно и отговорно решение от страна на всеки от членовете, стига те да имат волята за това.Съответно, процедурата уреди дълъг период за тези назначения, така че да има достатъчно време и за дебат, и за размисъл, и за формиране на обществена реакция. Въведоха се и цяла поредица проверки и събиране и публикуване на документи, така че ако някой има волята наистина да провери качествата и миналото на кандидатите, да има инструментите за това. Предвиди се възможността за поставяне на въпроси от външни лица, подсили се изискването за мотивиране на вота, въведе се излъчване на заседанията в интернет. Много важно беше премахването на тайното гласуване… Но всичко това са само инструменти и предпоставки, то не може да замести волята и отговорността на членовете на съвета.Доколкото мога да се ориентирам във версиите на опорката за “отговорността на процедурата”, има две по-конкретни критики: относно гаранциите за наличие на конкуренция и относно принципа прокурорите да си решават.По отношение на процедурните причини да има само един кандидат, се изтъкват два аргумента - защо не е разширен кръгът на имащите право да номинират и защо не е въведено задължение да има поне двама кандидати. Нищо не е пречило на министърката или тогавашното мнозинство на ГЕРБ (включително Д. Кирилов) да въведе тези решения, щом считат, че те биха помогнали. Нищо не пречеше на Д. Кирилов и като министър да инициира такива промени.Личното ми мнение е, че те не биха променили нищо по същество, а дори в някакъв смисъл биха спомогнали за камуфлиране на реалността. Имаме изобилни примери по създаването на фалшиви “структури на гражданското общество”, които изпълняват всякакви мръсни поръчки. Не мисля, че ако Гешев беше издигнат от УНСС, а организация на Бареков, Яне Янев или Петьо Еврото беше издигнала, например прокурор Франтишек, това щеше да промени нещо, освен да замъгли отговорността на членовете на ВСС за издигането на такива хора.Не мисля и, че, ако при очевидно предрешен избор от един доказал пълната си зависимост от Цацаров и Пеевски състав на ВСС, все пак някой читав кандидат беше придуман да се включи в надпреварата, той или тя би бил нещо повече от мюре, което създава привидност за приличие. И за това имаме доста примери. Напротив, ако имахме състав на ВСС или министър на правосъдието, които имаха волята да търсят обективно най-добрия кандидат сред една конкурентна листа, те можеха да поканят публично да им бъдат предлагани кандидатури, които те да внесат формално. Това, обаче, не би премахнало тяхната отговорност за тези кандидатури, докато в другия случай, до момента на окончателното гласуване, членовете на ВСС щяха да бъдат видимо “невинни”, след което да се скрият зад “колективния принцип”.Проблемът с Гешев не е количествен, а качествен. Очевидно неподходящ човек беше наложен по решение, взето предварително и извън ВСС, като членовете просто участваха в една фасадна фалшификация за пред камерите. При това положение, наличието на втора кандидатура можеше единствено да послужи за камуфлаж, смокинов лист, прикриващ до последния момент (без)отговорността на членовете на ВСС. Сега, поне изначално беше ясно какво се случва и кой е отговорен, остава само да имаше някаква обществена или медийна реакция….По темата “прокурори да си избират прокурора”, никога предлаганите от мен реформи не са имали подобна цел. Първостепенната ми цел винаги е била, в рамките на безумните ограничения на прокараното от Филчев конституционно решение 3 от 2003 г., да изолираме съдиите от прокурорско влияние.Съдийското самоуправление, при липса на командно-административна йерархия в съда, е важна гаранция за съдебната независимост. Не случайно, доколкото изобщо имаше опозиция на избора на Гешев, тя дойде от съдийската колегия и то от професионалната квота. Напротив, при прокурорите няма никаква причина да се въвежда или цени самоуправлението, а приравняването им по статут и гаранции за независимост със съдиите е перверзия, която доведе до огромни щети.За разлика от председателите на двете върховни съдилища, които са първи сред равни и имат само организационни функции, главният прокурор е една от най-овластените фигури в републиката и неговият избор ТРЯБВА да бъде под максимален демократичен контрол, което значи и да бъде политизиран по адекватен начин. Затова и предлагахме по-голяма политическа квота в прокурорската колегия, която би могла да се превърне в инструмент за някаква форма на засилена отчетност. И точно по тази причина, с огромно мнозинство, включващо ГЕРБ, това предложение беше отхвърлено.Иначе, моето убеждение е, че прокурорите нямат място във ВСС изобщо, а главният прокурор трябва да бъде директно избиран и контролиран от парламента с цел ясна политическа отговорност и демократична отчетност пред избирателите. Идеята толкова власт да се разпределя “независимо” от някакви подставени и зависими анонимници в една черна кутия, наречена прокурорска колегия, е очевидно безумие. И това безумие е сред най-важните фактори за наличието на система на паралелна, скрита, безотчетна и престъпна власт в България днес.Все пак, по един парадоксален начин, тази процедура си свърши работата. Тя изначално освети факта, че цялата прокурорска колегия е мобилизирана да прокара Гешев със силата на скритите зависимости и професионалното безгръбначие. Чрез възможността за становища, тя освети не само тоталитарния режим вътре в прокуратурата, но и участието на изпълнителната власт в лансирането на Гешев чрез подкрепата за него от множество структури на МВР и ДАНС, при които никога не е имало нищо спонтанно или случващо се “отдолу на горе”.За всеки, който е имал и най-малко желание да се ориентира в характеристиките на Гешев, процедурата ясно демонстрира отказа на членовете на ВСС да направят реално проучване на неговите качества. Не беше направен реален анализ на неговата работа като прокурор, не беше обсъдена дейността му по делото за КТБ, не беше дадена професионална, етична и човешка оценка на ареста на Иванчева и Петрова.ВСС напълно отказа да се занимае с публичния език на Гешев, неговите недопустими политически изказвания, използването на прикрити заплахи, споделянето на откровено пещерни възгледи и пълното препокриване на неговата публична активност и послания, с тези на медиите на Пеевски. Аз лично подадох сигнал за фрапантна политическа атака и нарушение на всякакви етични стандарти, който беше смачкан от ВСС с върховно безочие.Цялата тази нагла фалшификация на процес на отговорно взимане на решение в съответствие с изискванията на закона се случваше публично и в течение на месеци. Оставаше само да има кой да реагира…Но моментът на върховна прозрачност, дори разголване, дойде вчера. Часове наред, охранявани от Недялко Недялков и неговия башибозук, с пълното съдействие на полицията, мнозинството от членовете на ВСС отказваше да задава съществени въпроси и да се настоява за отговор, затваряше си очите за скандални факти, наричаше “черното” “бяло”.Продалите съвестта си съдии, свенливо се позоваваха на преценките на прокурорската колегия, за да оправдаят отказа си да мислят и да се мотивират, а в замяна молеха да бъдат оставени да си изберат сами нов председател на ВКС (което явно очакват да се случи скоро). ВСС неприкрито политиканстваше. Гротескно звучаха грозните персонални и политически атаки с механичното повтаряне на рефрена “но вие/те имате право на това” (явно някой им беше разпоредил да изглеждат демократично).Истинската кулминация беше изказването на Цацаров. С присъщия си невъзмутим цинизъм, босът обясни случващото се, правейки паралел с избора на Лозан Панов и дори със своя собствен. Цацаров откровено припомни, че и при избора на Панов, и при неговия, всички обсъждания, въпроси и проверки са били само буфосинхронизъм за пред публиката. Решението, както очевидно и сега, е било взето преди процедурата и не във или от ВСС, а “в други две сгради”.Понеже Борисов, който се чуди как хем да съдейства на избора на Гешев, хем да не понесе политическата отговорност за него, напоследък пак започна с лъжите, че аз съм му предложил Панов, си струва да припомним някои факти, тъкмо ще стигнем до хипотеза кои са двете сгради.През април в свое интервю Румен Ненков заяви, че той е предложил Лозан Панов. Ако това не е достатъчно, за да стане ясно, че Борисов лъже за моята роля, всеки може да направи справка с публично заявените ми позиции тогава. Но не това е интересното, интересното е, че Ненков признава, че е предложил кандидатурата на Панов не на друг, а на Цацаров (който първо му предложил поста на председател на ВКС на него).Така става ясно коя е едната сграда, където се взимат решенията, които после само се имитират от северно-корейския танцов състав под името “Висш съдебен съвет”: кабинета на Цацаров на петия етаж в Съдебната палата. И в интервюто на Ненков, и от щедрите самопризнания на Борисов, който се опитва да се скрие зад мен (и шеф на СГС съм му предлагал на него по някаква причина), става ясно, че второто място е, предполагам, премиерската вила в Бояна. Този път, обаче, уверява ни Борисов, той стоял настрани. Склонен съм да му вярвам с известна корекция на глагола - държат го настрани и само му дават задачи да осигурява процеса. Този път, политическата част от решението се взима изцяло в Сараите, находящи се също в Бояна.Как, ще попита някой, при такава механика, се е стигнало до избор на човек като Лозан Панов. Краткият отговор е “стават грешки”. Не случайно и Цацаров, и други членове на мнозинството в предишния ВСС постоянно се връщат към избора на Панов с такава злост и жлъч.По-дългият отговор е свързан с разликите в човешкия фактор. При избора на Лозан Панов във ВСС имаше много по-ефективна опозиция, чийто състав на моменти стигаше 6-8 члена. Имаше и много по-мобилизиран цех от съдебни репортери, които да обясняват случващото се на обществото. Имаше и втори, изключително силен кандидат, с мобилизирана подкрепа във ВКС (тогава Цацаров ми каза за тази кандидатура, че няма нищо, което да не й харесва, с изключение на това, че е издигната от съдиите и това я прави недопустима).Имаше и министър на правосъдието, който, да кажем, е бил рисков фактор за процеса на фалшификация. Имаше и все още жив мониторинг на ЕК. При тази комбинация от фактори и участници, Цацаров, Борисов и Доган/ Пеевски са разбирали, че не могат да рискуват с кандидатура на човек, който е толкова очевидно нетърпим като Гешев. Трябвало е да извадят първокласен кандидат, за да се надяват да избегнат (прекален) скандал. И бившият съдия Ненков им е предложил такава кандидатура. Само дето тя се оказа прекалено първокласна и след избора си просто обяви независимост, защото има реално лично и професионално достойнство. Нещо, което нито Цацаров, нито Пеевски, нито Борисов, някога ще простят на Лозан Панов.Кой, ще попита някой, все пак носи отговорност за избора на Гешев. Като не броим непосредствените консуматори на “баницата” в лицето на Цацаров и Пеевски, виновни са ГЕРБ и БСП. Двете големи партии, които последователно отказват да реформират съдебната власт. Които безпрекословно прокарват репресивното законодателство, писано под диктовката на Цацаров. Които са на колене пред Пеевски и медиите му, и изпадат във все по-драматична зависимост от ДПС и Сараите.Които в сговор назначиха този напълно зависим и безгръбначен състав на ВСС (припомням, че Корнелия Нинова открито заяви, че за членове на ВСС търси хора, които не са се произнасяли по темата за съдебната реформа). Които сега се правят, че мнозинството, което гласува за Гешев, не се състои от техните представители във ВСС (спрямо които те имат определен инструментариум за търсене на отговорност). Които след това ще гласуват назначаването на Цацаров в КПКОНПИ или Инспектората към ВСС...По обичая си, Корнелия се крие като мълчи, а Борисов - като окупира телевизиите и лее потоци от лъжи, умотворения и мрънкане, в които да удави всеки смисъл.Какво, ще се запита някой, трябва да се прави. Вчера вече казахме. Призовахме президента да не потвърждава или връща на ВСС назначението на Гешев и да започне подготовка да внесе изменения в Конституцията, с които да се реформират ВСС и статутът на главния прокурор. След това ще може да се избере нов съвет и нов главен прокурор. Призовахме и останалите парламентарни сили да подкрепят такава реформа.И отново призовавам БСП и ГЕРБ: дайте да направим сериозна реформа. Идват парламентарни избори и хората може и да решат да си кажат мнението за това, което (не)правите с правосъдието…--------------------------------------", "date": "2019.10.25", "title": "При избора на Гешев ВСС игра във фасадна фалшификация за пред камерите"}
{"url": "https://offnews.bg/sviat/kim-chen-un-pokaza-spa-tcentar-v-severna-koreia-galeria-713997.html", "text": "Севенокорейският лидер Ким Чен Ун се възхищава на обновения спа курорт Чндок, показа репортаж на държавната информационна агенция KCNA.Курортът с горещи извори се намира южно от Пхенян, в планината Кумган. Туристическият комплекс е реновиран в чест на затоплянето на отношенията между Южна и Северна Корея.На разходката си лидерът на Северна Корея определя комплекса Яндок като \"перфектно място, което съответства на географските характеристики и естествена среда в района\".Ким освен това каза, че новият и модерен спа курорт ярко контрастира на изградения със северкорейски средства планински курорт в  Кумган, чието разрушаване той нареди. Курортът в Кумган символизира приятелството между двете държави, но бе спрян през 2008 г., когато южнокорейски турист бе застрелян от севернокорейци, след като навлязъл във военната зона. До това време мястото е било до голяма степен недосегаемо, но понякога използвано за семейни събития.Ким и президентът на Южна Корея Мун Джи-ин си обещаха миналата година да отворят отново курорта Кумган, \"веднага щом условията позволят\".Сега севернокорейският лидер заяви, че съоръженията в Кумган са се \"захабили\". Той ги определи като \"тюрлюгювеч\", \"занемарени\" и \"капиталистически\" и каза, че ще бъдат изградени наново, \"за да отговарят на нашите особености и естетически вкус\".Фирмата Hyundai Asan, която финансира голяма част от проекта в планината Кумган, каза в изявление, че е \"объркана от това внезапно съобщение\", но ще \"реагира спокойно\".Южнокорейското министерство на обединението заяви в петък, че е получило писмо от Северна Корея с искане да се обсъди унищожаването на съоръженията на планината Кумган.", "date": "2019.10.25", "title": "Ким Чен Ун показа спа център в Северна Корея (галерия)"}
{"url": "https://offnews.bg/politika/vmro-e-poharchila-naj-mnogo-pari-za-predizborna-reklama-za-mestnia-vot-714015.html", "text": "ВМРО–БНД е участникът в тези избори, инвестирал най-много финансови средства за медийно отразяване. Това показват данните на Института за развитие на публичната среда (ИРПС), който следи дали доставчиците на медийни услуги спазват изискванията в Изборния кодекс (ИК).Партията на вицепремиера Красимир Каракачанов е похарчила 318 380,94 лева за политическа реклама. Основната част от тези средства са постъпили в Нова телевизия, БНТ, бТВ, Канал 3 и България 24.БСП е на второ място в класацията по похарчени средства за медийно отразяване с 247 019,94 лева. Най-много пари от Столетницата е получила Нова телевизия - над 40 на сто от общия бюджет.Атака също е развързала кесията и излиза на трето място по разходи за политическа реклама. Хората на Волен Сидеров са платили 148 437,55 лева, които са отишли основно в Нова телевизия, бТВ, БНТ и вестник \"24 часа\".ДПС са похарчили почти същите пари - 146 530 лева. Движението на почетния председател Ахмед Доган е заложило на кампания през БНТ, Канал 3, вестниците \"Труд\" и \"24 часа\", както и сайта Епицентър на Валерия Велева.Почти еднакви са медийните бюджети на извънпарламентарното обединение \"Демократична България\" и ГЕРБ, които заемат пето и шесто място по разходи за политическа реклама в медии.Десницата е избрала да вложи най-много средства за медийно отразяване в бТВ, БНТ, Нова телевизия и Дарик радио, а ГЕРБ са разхвърляли сравнително малки суми в много на брой медии.От управляващата партия са значително по-пестеливи, вероятно в резултат на желанието на премиера да не се дават пари на медии. Възможно е и от партията трайно да се преориентират към използването на социалните мрежи за отразяване на предизборни събития, коментират от ИРПС.Мониторингът на института обхваща 43 национални и регионални медии – 11 телевизии, 3 радиостанции, 16 вестника и 13 информационни сайтове и агенции, договорите сключени от тях и публикувани на Интернет страниците им. Към 24-и октомври 2019 г. 33 от обхванатите от проучването медии са публикували информация за сключени договори с участници в изборите. В този брой са включени – в. Черноморски фар, който е обаче е обявил само първите страници на договорите, в които няма информация за стойността им, и телевизия Алфа, която има публикуван един договор за безвъзмездно отразяване с партия Атака.Останалите 10 медии нямат или не са публикували сключени договори с участниците в предизборната надпревара. Това са: вестниците – в. Дума, в. Сега, в. Монитор, в. Телеграф, в. Борба, в. Черно море, в. Старозагорски новини и в. Арда Нюз и агенциите – BGnes.com и Novini.bg.В края на кампанията – към 24.10.2019 г., политическите субекти са похарчили общо 1 713 280 лв. (без ДДС) за медийно отразяване. Общата сума продължава да е значително по-малка от наблюдаваното в предишни кампании. За сравнение, на местни избори 2015 г. средствата на този етап от кампанията са били 1 922 549 лв.Най-вероятната причина за намалените през настоящата кампания средства за реклама в медиите е силно орязаната държавна субсидия, която от първи юли вече е 1 лв. за получен глас. Възможно е и участниците да са заложили основно на агитация сред избирателите и да видим значителен ръст на средствата, отделени за организиране на мероприятия и разпространяване на материали, обясняват от ИРПС.На първо място по привлечени средства за политическа реклама продължава да е обществената БНТ с 288 244 лв. (без ДДС), следвана вече от Нова телевизия с 246 208 лв. (без ДДС) – 4-кратно увеличение спрямо данните от миналата седмица, и бТВ – 155 532 лв. (без ДДС). Сред печатните медии отново най-предпочитан е в. 24 часа с приходи от 112 597 лв. (без ДДС). От регионалните медии начело продължава да е пловдивският в. Марица с 62 620 лв.(без ДДС), като той изпреварва по приходи редица електронни медии (търговски телевизии и радиостанции), а също и национални печатни издания като в. Труд (47 972 лв. без ДДС).", "date": "2019.10.25", "title": "ВМРО е похарчила най-много пари за предизборна реклама за местния вот"}
{"url": "https://offnews.bg/izvan-terena/top-10-na-naj-krasivite-golove-vav-fifa-20-video-714004.html", "text": "Красиви и атрактивни голове - това е мечтата на всеки един футболен фен. Кой не жадува да види акробатични изпълнения или спиращи дъха изстрели на Лионел Меси, Кристиано Роналдо, Неймар и компания.За нещастие, не при всеки мач можем да станем свидетели на подобно нещо. Това е и една от причините футболните симулатори да са толкова обичани от феновете.Най-популярният от тях - FIFA 20 от години радва очите на привържениците с почти неограничени възможности да се отбележи гол по всякакъв начин.Е, понякога и бъговете (дефектите в играта) са с принос за това, но все пак е забавно от време на време да виждаме подобни неща, нали? Сега обаче не става дума за тези куриозни ситуации.Отдаденият на играта FIFA канал в YouTube - \"TFV Gaming\" публикува видео, в което са събрани някои от най-красивите голове от пускането на конзолата в продажба (27 септември) до сега.В клипчето ще видите 10 спиращи дъха изпълнения на добре познатите ни суперзвезди във футбола. Приятно гледане!", "date": "2019.10.25", "title": "Топ 10 на най-красивите голове във FIFA 20 (видео)"}
{"url": "https://offnews.bg/zdrave/mezhdunaroden-forum-za-diabeta-sabira-vodeshti-spetcialisti-u-nas-714007.html", "text": "България ще бъде домакин на Конгреса на Централноевропейската диабетна асоциация (CEDA) асоцииран с Международния дунавски симпозиум за 2019 г. (FID). Той ще се проведе от 31 октомври до 2 ноември в София. На форума ще присъстват 250 лекари от 17 държави сред които Великобритания, Германия, Турция, Австрия, Италия и страните от Балканския регион.Лектори по време на конгреса ще бъдат световно известни имена в сферата на диабетологията, сред които са проф. Томас Щулниг от Австрия, проф. Андрю Болтън от Университета в Манчестър, проф. Сена Карадениз от Турция, която е и председател на Международната диабетна федерация за Европа, проф. Петер Кемплер от Унгария, проф. Кристиян Хердер от Германия и много други.С лекции ще се включат изявени български специалисти - проф. Здравко Каменов, проф. Цветалина Танкова, проф. Борислав Георгиев, проф. Мария Орбецова, доц. Добрин Василев и др.По време на конгреса ще бъдат изнесени данни за последните научни постижения и тенденции в борбата с диабета в света, ще бъде поставен акцент върху комплексния характер на заболяването и ще се коментират усложненията, до които той води. ", "date": "2019.10.25", "title": "Международен форум за диабета събира водещи специалисти у нас"}
{"url": "https://offnews.bg/politika/dbg-dejstvame-za-promianata-v-sofia-713980.html", "text": "Нашата цел е за 4 години да постигнем прогрес в решаването на конкретни проблеми като застрояването на зелени площи, задръстванията и мръсния въздух. В края на мандата София ще има завършено Околовръстно и ще е започнало изграждането на вътрешни градски рингове, които ще намалят значително задръстванията. Това коментира в една от последните срещи с гражданите преди изборите водачът на листата на коалиция „Движение България на гражданите“ (ДБГ, ЗНС, НДСВ, Път на младите) Димитър Делчев.Ще настояваме в следващия общински съвет водещи да са не партиините интереси, а решенията на проблемите на хората. Ще търсим сътрудничество с общински съветници, които имат нулева търпимост към далаверите. Надявам се повече хора да ни дадат доверие с номер 67, за да може групата на почтените да бъде мнозинство, добави Делчев.Проблемите на София не са леви и десни, не са сини или червени, а са си едни и същи вече десетилетия. Именно затова предлагаме единствените възможни политики за спешно решаване на тези проблеми, добави председателят на ЗНС и четвърти в листата Румен Йончев. Общината трябва да се върне към нормалните принципи на демократичното управление, нещо да започне да зависи от Общинския съвет, там да се раждат решенията и да се прави политиката, а кметът да стане добросъвестен изпълнител на тези решения. Прозрачност и отговорност са базисни неща, но те не са налице вече дълго време, добави той.Представителят на Път на младите Ана Вилфан, която е и част от Инициативния комитет, издигнал Мая Манолова за кмет, заяви, че е крайно време да се въведе прозрачно и разумно управление на обществените средства. Наша основна цел е в края на мандата всяко дете да има място в детска градина. Убедена съм, че г-жа Манолова може да носи отговорността за тази промяна и няма да допусне Столична община да бъде под контрола на малка група заинтересовани бизнесмени, вместо на гражданите, категорична е Вилфан.Кандидатите от листата заявиха, че с Мая Манолова начело Столична община най-накрая ще се управлява справедливо. Те са за еднакво прилагане на правилата, а не едни да ги глобяват, а на други все да им се разминава. По-рано тази седмица ДБГ подадоха сигнал срещу ПП ГЕРБ за незаконно поставяне на рекламни винили в София, с призив към компетентните органи да проявят смелост и да глобят партията за това, че не спазва правилата за външна реклама, които самата тя е приела.Именно затова те призоваха гражданите да подкрепят листата на коалицията и Мая Манолова за кмет.", "date": "2019.10.25", "title": "ДБГ: Действаме за промяната в София"}
{"url": "https://offnews.bg/politika/kornelia-ninova-vie-ste-rabotodateli-na-vlastta-a-ne-obratnoto-713984.html", "text": "В Берковица съм, за да подкрепя инж. Милчо Доцов за нов мандат, както и листата за общински съветници. Милчо опази и разви общинската болница. Той ви опази от скъпата цена на водата - въпреки натиска за влизане във водната асоциация.Той осигури помощи за второ и трето дете на работещи родители. Той ще продължи по този начин. Това заяви председателят на БСП Корнелия Нинова в Берковица. След това тя посети и Вършец, където каза: „Е как човек да няма желание да работи и да се бори, след като види до себе си такава сила и енергия, каквато сте вие. Тук съм, за да подкрепя Латинка Симова и листата за общински съветници и да им дам кураж”. Нинова обясни, че промяната е близо.„Виждам такава енергия и подем, каквато не съм виждала от кандидат- президентската кампания на Румен Радев и Илияна Йотова. Статуквото се пропуква. Хората искат промяна. Има две пречки – страхът и парите, които хвърлят за купуване на гласове. Една група на върха на държавата поробиха със страх народа си. Страх да не ви уволнят от работа, ако сте в администрацията, страх да не ви проверяват магазинчето, ако имате малък бизнес. Сега знам, че ви забраняват да слагате плакати на БСП в магазинчетата, защото ви пращат НАП да ви глобява с повод и без повод”, коментира Корнелия Нинова.Лидерът на БСП коментира и мълвата, която управляващите са пуснали, че могат да проследяват кой как е гласувал в тъмната стаичка в деня на изборите: „Не вярвайте на това. Никой не може да проследи тайната на вота и ние ще гарантираме това.\" Тя призова в заключение: Бъдете свободни хора с достойнство.Пожелавам успех и на добър час!", "date": "2019.10.25", "title": "Корнелия Нинова : Вие сте работодатели на властта, а не обратното"}
{"url": "https://offnews.bg/112/19-godishno-momiche-zagina-avtomobilat-mu-poletia-v-propast-713985.html", "text": "19-годишно момиче е загинало при тежко произшествие на главния път в района на кърджалийското село Загорско около 08.00 часа тази сутрин, съобщиха ОДМВР-Кърджали.По първоначални данни момичето е шофирало, а автомобилът ѝ е напуснал пътното платно и е паднал в река Върбица. На мястото на произшествието са директорът на ОДМВР-Кърджали старши комисар Атанас Илков, патрулни автомобили на Районно управление на МВР-Момчилград и разследващ полицай, съобщава \"Фокус\". Няма затруднения на движението в района на катастрофата. Извършва се оглед. Причините за произшествието се изясняват.", "date": "2019.10.25", "title": "19-годишно момиче загина, автомобилът му полетя в пропаст"}
{"url": "https://offnews.bg/kultura/mystica-mistichno-e-da-varvim-po-patia-zaedno-713983.html", "text": "Mystica! Коя е Mystica? Кои са ветераните?Росен: Ние сме шестима ентусиасти със сходни възгледи и отношение към музиката. Въпреки ежедневните ни ангажименти и различните ни професии, ни обединява желанието да творим и да споделяме творчеството си... От днешния състав на групата с най-дълго присъствие сме аз - Росен Колев (китари) и Соня Спасова (клавири). Във времето преживяхме доста промени – турболенцията на дните „изхвърли“ някои, но пък привлече други съмишленици. И така, днес сме и със Станислав Чокарски (бас китара), Shultsi (вокали), Далия Чорбаджийска (вокали) и Христомир Събчев (барабани).„Мистика“ е от старогръцкото μύστης – този, който е посветен, преминал инициация, навлязъл в тайните. Коя е Terra Mystica за вас? В какво сте посветени?Росен: Необяснимите явления са вдъхновявали човека от най-древни времена. Неслучайно мистични практики и ритуали са част от историята на всяка цивилизация и култура! В това число и в българския фолклор. Във всеки от нас е заложено влечението към мистиката, тя вдъхновява творците и дава тласък на изкуството. За нас Terra Mystica е точно това Вдъхновение, което претворяваме в музиката си, през призмата на нашите възприятия и светоусещане. Перипетите в историята на групата (от финансово, междуличностно или чисто битово естество) не спряха нашата амбиция и новият ни албум е доказателство. Това е нашето Посвещение!...Новият ви албум е със заглавие Oratorio. Oratorium - „място за молитва“, производната от него „оратория“ е музикална композиция за оркестър, вокали и хор. Защо избрахте това заглавие?Соня: Отговорът на въпроса „Защо избрахте това заглавие?“ е донякъде мистичен. Една сутрин китаристът ни Росен се събудил с тази дума в ума си. Като Знак, идващ отнякъде другаде. Замислил се над нейното значение и решил, че е подходящо заглавие. Обсъдихме и единодушно се съгласихме, че смисловата натовареност на ORATORIO (като място и музика за мистично преживяване и свързване с други светове) отразява точно посланията на музиката ни.Дайте ключ към абревиатурата на заглавието „I.M.”Росен: Всяка наша песен започва съществуването си като музика и ритъм, а впоследствие се създава и текстът. Така се роди работното заглавие на първата песен от албума ни „I.M.”, тъй като Шулци асоциира първоначалните рифове на китарата и ритъма на барабаните със стила на Iron Maiden. И така, известно време това парче го наричахме „Мейдънското“... Впоследствие, при създаването на текста и синхронизирането му с музиката, остана водеща линия изразът „I am!“, в смисъл „Аз съм!“.Шулци: „I.M.” или... I'm... Аз съм... всеки един от нас вижда света през собствените си очи. Усеща нещата по свой собствен начин, живее по собствените си правила и разбирания. Затова светът е многоизмерен, шарен и пъстър. Независимо от цвета на кожата и религията, на възприятията ни, ние същевременно сме еднакви и напълно различни. Всеки един е главното „Аз“ в собствения си живот и ключът към своето щастие, а заедно правим силата на човешкия вид. Осъзнаем ли това, спрем ли да се самоунищожаваме в жаждата си за власт и богатства... спрем ли да унищожаваме собствената си планета, само тогава можем да избегнем „... last man in the world...”!Текстовете ви са творение и отражение на...?Соня: Шулци!... Той е нашият поет.Шулци: Текстовете са отражение както на реалния свят, така и изпълнени с много фантазия, приказни вълшебства и несбъднати мечти... Искаме всеки да открие своето послание в тях... Не слагаме рамки и ограничения.“И тук стоя пред теб, на ръба, без душа, със сърце от камък, изглеждам различен, но съм същият... ще те намеря... сега горд да се изправя, последният човек на този свят...“ (цитирам ваша песен).Кога сърцето се вкаменява? Наближаваме ли глобално сценария с последния човек?Шулци: Вече споменахме, светът се самоунищожава - богатите искат да са все по-богати и вследствие на това бедните стават все по-бедни... В алчността си толкова сме се самозабравили и не осъзнаваме, че ако продължаваме така, няма да има утре! Безпощадно изсичаме горите, дълбаем в недрата на Земята, замърсяваме безцеремонно атмосферата!... Излетяхме в космоса, за да грабим и унищожаваме и там... Повярвайте, планетата няма да търпи още дълго това - съвсем скоро ще сложи край на... безполезното ни съществуване...Как би изглеждал апокалиптичен свят, в който са останали само Тя и Той?Шулци: Светът на Тя и Той - това е Светът на влюбените. Свят, в който залезът е приказен, а утрото - изпълнено с надежда. Свят, в който усмивките са истински, а цветовете - пъстри и ярки... Дори и в апокалитичното той е спасение и обител. От нас зависи да живеем така, че светът да стане по-красив!... И да има утре!„Навсякъде, където търсех Светлина, попадах на лъжи... Загубих себе си в кули от пясък, сред облаци от прах и ветрове...“ (пак ви цитирам).Кога човек губи себе си? Кои са кулите от пясък, в които се себепогубваме?Шулци: Нима всеки от нас не се е сблъсквал с повратностите на съдбата?... Нима всеки един от нас, самозалъгвайки се, не е градил пясъчни кули, които са изтичали между пръстите му като пясъчен часовник? Нима всеки един от нас не е събарян от бурните ветрове на живота? Важното е, след всичко това да намерим сили отново да се изправим на крака, да не оставаме обезверени от несгодите, а да намерим някого или нещо, в което да повярваме!... Да избършем сълзите си, да се поучим от грешките си, да превъзмогнем болката и да продължим по стръмния път към върха.Лъжите, предателствата, неистинното, игрите. Те ли вкаменяват сърцето или го каляват и учат на непобедимост?Шулци: Можеш да бъдеш предаден само от хора, в които вярваш! И това наистина боли... Понякога хората така се оплитат в собствените си лъжи, че дори на тях им е трудно да осъзнаят кое е истина и кое лъжа... Нашият призив към всички е: Бъдете истински! Бъдете смели! Вярвайте и се борете за мечтите си! Не предавайте любимите си, не предавайте приятелите си, не правете това, което не искате да ви се случи на вас!„Сам си. Животът ти приключи. Всичко се случи погрешно. Завинаги... Почувствай, болката е истинска“.Той и Тя в албума ви са в свят-бездна, в който страданието изгрява вместо слънце. В него се отразяват страх, смърт, болка, агония, заблуда, осъзнаването за „късно е“. Кой е Той? Коя е Тя?Шулци: Той и Тя са всъщност всеки един от нас... Спътникът ни може да е както реален човек, така и мечта, блян, цел или посока. Важно е да намерим Пътя към това, което търсим и да дадем всичко от себе си - както да го постигнем, така и да го задържим до себе си.Много често, когато успеем и постигнем нещо, се оказва, че не е точно това, което сме си представяли. За съжаление реалността често се разминава с мечтите ни и всичко се оказва сапунен балон, понесен от вятъра. В такива моменти изграждаме характера си. Силата, която намираме в себе си, за да преодолеем разочарованието и да продължим напред с гордо вдигната глава.Успяваме ли?Шулци: Успяват само тези, които никога не се предават! Успяват тези, които се борят до край за убежденията си!... Ще дам един пример - в България много трудно се прави изкуство, без значение какво. Дали си художник, актьор, танцьор или музикант, всички сме на ръба на оцеляването!...Повечето от нас сме принудени да работим от сутрин до вечер, за да издържаме семействата си и да имаме сравнително нормален начин на живот. И след минимум осемчасов работен ден в офиса, в магазина или на строежа, когато всички се прибират по домовете си да почиват, ние влизаме в своите ателиета, танцови зали или репетиционни и започваме да творим. Да рисуваме своите картини, да разучаваме стъпките на новия танц или да пишем своите песни...Много е трудно, някои се отказват, и само тези, които наистина вярват в своята кауза, въпреки сериозните лишения, успяват да оцелеят. Да се самопродуцираш и да издадеш албум, или пък да организираш концерт, изложба или спектакъл в България изисква немалко лични средства, усилия и нерви... Затова подкрепяйте родните творци!... Повярвайте ми, те има какво да ви покажат и с какво да ви впечатлят! Ъндърграунд бандите у нас са на много високо ниво.Групи, които може би никога не сте чували, ще ви удивят с уникален саунд и авторски композиции. Излезте някоя вечер, отидете в някой клуб, където свири непозната за вас група и сами ще се убедите в това. Само така ще си помогнем да има изкуство в България.„Мечтал ли си, когато вярата ти кърви? Крачил ли си там, където няма път?“Шулци: Да! Трудно се върви там, където няма път. Но си припомнете Колумб, Галилей и Амундсен, даже и Гагарин. Всички те са пионери на своето време, всички те са постигнали нещо немислимо до този момент. Затова не се страхувайте да преследвате мечтите си, колкото и налудничаво да звучат те на другите. Само така човекът би могъл да се развива и да достига нови хоризонти!...Обложката на новия ви албум е с графичен дизайн на Иван Маслев. Мистична и кодирана в символи. Антични колони и капители на храмове, огнени вихри над прадревни стъпала, взряни в звездно небе, догарящи свещи и непознат, гневен, затворен в каменни стени не-цял и може би недосътворен Човекът... Как да четем символите?Соня: Концепцията за художественото оформление на обложката претърпя няколко метаморфози, а крайният резултат е дело на съвместната ни работа с дългогодишния ни приятел Иван Маслев! Петте сфери символизират познатите ни четири измерения и мистичното пето - духовното! Петте сфери олицетворяват и четирите елемента или стихии - ЗЕМЯ, ВЪЗДУХ, ОГЪН и ВОДА, и първопричината или първоизточникът на всичко - ДУХЪТ. Всички тези елементи съставляват света, световете, и са в непрестанен кръговрат. Те са и неизменна част от нас, хората... Тези класически елементи са и универсални и се откриват в древните вярвания за сътворението на вселената. Албумът включва пет песни, съответно за всеки един от елементите, символизиращи и различни аспекти на човешкия живот: ВОДА - елементът на любовта, този, който ни обединява и обвързва с другите и с вселената около нас; ОГЪН - свързва се с енергията, волята, страстта; ЗЕМЯ –насочен към практическите знания, мъдростта и кръговрата в природата; ВЪЗДУХ - отнасящ се до ума, мислите, духовните ни възприятия и сетива, до нашия светоглед; ДУХ – мистичният аспект на света и на самите нас като души в тела.Кое ви пали мистичната светлина по Пътя? Най-мистичното преживяване?Росен: Всички наши действия, решения или избори, които взимаме, живеейки живота си, са Пътят, който изминаваме. Всичко има значение, знак е, и всеки избор ни провокира къде сме, дали сме на правилния път, дали не сме сгрешили посоката.Соня: Мистично е да сме всички заедно по Пътя!... И ако можем да продължим така, ще се радваме центробежните сили да задържат положителната енергия, която ни обединява!... А относно избора и провокацията – всеки ден, в който взимаме житейски решения, ни води до днешния. А днешният ден е прекрасен и изпълнен с предизвикателства, уроци, прозрения. И това го прави мистичен!...Първият ви албум е по стихове на Христо Смирненски и Иван Вазов. Последният е изцяло на английски. Какво се промени в годините?Соня: Идеята да се комбинира музикално звучене в стил метъл с фолклорни мотиви и текстове на български литературни класици Росен реализира през 1995 година. Тогава създава групата „Агония”. „Агония” издава албума „1876“, озаглавен и посветен на стихосбирката на Иван Вазов „Епопея на забравените“.Текстовете на песните включват и стихове на Христо Смирненски, както и авторски текстове с патриотично послание. Патриотичната насоченост на албума провокира и друга българска метъл група да използва този подход. След известно време Росен събира нов екип, с който стартират проекта MYSTICA в стил progressive metal и с текстове изцяло на английски език.Как оцелява българска банда на родна сцена?Трудно е... Но не си позволяваме да критикуваме страничните обстоятелства. Не се отказваме и продължаваме да намираме начини да реализираме нашите послания и прозрения чрез музиката. Има ли воля, има и Път.Промоцията на албума ви?Промоцията е планирана за 8 ноември в клуб Live&Loud. Ще има изненади! Очакваме ви!", "date": "2019.10.25", "title": "Mystica: Мистично е да вървим по Пътя заедно!"}
{"url": "https://offnews.bg/futbol/arnold-shvartceneger-se-okaza-fen-na-livarpul-714011.html", "text": "Холивудската легенда Арнолд Шварценегер разкри, че е впечатлен от играта на Ливърпул. Екшън звездата бе гост на предаванто на Марк Лоуренсън по \"ББС\", където даде своите прогнози за предстоящия 10-и кръг в английската Висша лига.Шварценегер вярва, че предстои светло бъдеще за мърсисайдци под ръководството на мениджъра Юрген Клоп. Арни е категоричен, че тимът ще продължи своя впечатляващ старт на сезона и ще победи Тотнъм в неделя. \"Харесвам Ливърпул. Не винаги са успешни, но импулсът в играта им е налице сега\", споделя Шварценегер, който е в Англия, за да промотира най-новият си филм \"Терминатор: Мрачна съдба\".\"Понякога, и аз не знам защо, Ливърпул губи някои глупави мачове, но после се връща в играта. Когато мърсисайдци кажат, че ще се завърнат - те го правят\", коментира бившият губернатор на Калифорния, позовавайки се на епичната му реплика от първата част на филма \"Терминатор\" - \"I'll be back\" (Ще се върна).", "date": "2019.10.25", "title": "Арнолд Шварценегер се оказа фен на Ливърпул"}
{"url": "https://offnews.bg/zdrave/sofia-shte-bade-domakin-na-parvata-mezhdunarodna-konferentcia-za-autiz-713979.html", "text": "Първата международна конференция „Аутизмът не е присъда!“ ще се състои от 11 до 13 ноември в София. Форумът е посветен на напредъка в практическото и научното познание за аутизма. Лекторите на форума са световно признати експерти. Те ще представят за пръв път у нас най-новите възможности за подобряване начина на живот на хората с аутизъм.Един от акцентите по време на конференцията ще бъдат трудностите, които срещат децата с аутизъм, при тръгване на училище. Според експертите най-големият проблем за тези младежи в училище е, че няма подготвени специалисти, които могат да подпомогнат социализацията им и да ги подкрепят в постигането на по-добри резултати.\"Необходима е още много интервенция и много работа, както с учителите, така и с техните връстници, тъй като децата с аутизъм представляват сериозно предизвикателство най-вече с това, че те имат различно поведение“, споделя Калоян Дамянов, директор на Регионалния център за подкрепа на приобщаващото образование в София. Най-често срещаните проблеми на хората с аутизъм са трудностите при контакт с околните, изразяването на собствените емоции, забавянето на речевото развитие, затрудненията в самостоятелността.По време на уъркшоповете, предвидени от организаторите ще бъдат предложени и решения на тези проблеми. Лекторите ще очертаят практически стъпки, давайки реални примери от опита си с хора от аутистичния спектър.Събитието е насочено не само към експерти, терапевти и родители, но и към всички, които искат да получат актуални експертни знания в областта на аутизма.", "date": "2019.10.25", "title": "София ще бъде домакин на първата международна конференция за аутизма"}
{"url": "https://offnews.bg/futbol/shansovete-zlatan-ibrahimovich-da-se-varne-v-evropa-se-uvelichiha-713982.html", "text": "Лос Анжелис Галакси загуби с 3:5 от Лос Анжелис ФК полуфиналния плейоф на Западната конференция в американската МЛС. Поражението още повече увеличи мълвите, че звездата Златан Ибрахимович може да се завърне в Европа.Загубата изхвърли ЛА Галакси от битката за титлата и по всяка вероятност това беше последният мач на шведа за тима, защото договорът му изтича през декември.Иначе след загубата Ибрахимович отново предизвика полемични изказвания по свой адрес. Изглежда предизвикан от феновете, докато напускаше терена след последния съдийски сигнал, Златан се хвана за мъжкото си достойнство.След срещата шведът пък говори в типичния си стил и загатна, че може да напусне клуба. \"Не е заради парите. Имам още два месеца от договора. Ще видим какво ще се случи. Ако остана, означава, че МЛС е добро първенство, защото целият свят го гледа. Ако не остана, никой няма да запомни какво е МЛС\", каза Ибра.По всяка вероятност шведът ще се насочи към Серия А и по-точно към отбора на Наполи. Припомняме, че вчера президентът на неаполитанците Аурелио де Лаурентис потвърди, че силно иска да доведе Златан на \"Сан Паоло\".\"Ибрахимович ми е приятел. Срещнахме се в Лос Анджелис, след като бяхме в един и същи хотел и говорих с него не като футболист, а като съвсем нормален човек.„Поканих го на вечеря заедно със съпругата и децата му и си прекарахме страхотно. Моето желание е наистина да го видя в цветовете на Наполи, но всичко зависи от него. За подобно нещо се говори отдавна\", каза Де Лаурентис пред \"Скай Италия\".", "date": "2019.10.25", "title": "Шансовете Златан Ибрахимович да се върне в Европа се увеличиха"}
{"url": "https://offnews.bg/politika/silvi-vartan-kam-fandakova-imam-edno-zhelanie-da-prodalzhite-rabota-713990.html", "text": "С моята асоциация осъществихме много полезни проекти за София и имам само едно желание - това да продължава и занапред. С тези думи Силви Вартан се обърна към кандидата за кмет на София Йорданка Фандъкова. В писмо до Фандъкова тя отбелязва тясното сътрудничество на фондация „Силви Вартан“ и реализираните проекти съвместно със Столична община. „По време на последната ни обща среща в Париж Фани Теохарова ни представи Центъра за историческо образование и възпитание на деца, който се намира близо до римския античен комплекс в центъра на София. Използвам този случай, за да Ви кажа колко много ценя тясното ни сътрудничество, което става все по-активно с годините“, пише легендарната френска актриса с български корени. Тя допълва „оценявам високо всичко, което сте направили за София“.", "date": "2019.10.25", "title": "Силви Вартан към Фандъкова: Имам едно желание - да продължите работата за София"}
{"url": "https://offnews.bg/zdrave/ucheni-ustanoviha-koga-e-naj-dobre-da-se-piat-hapchetata-za-kravno-714016.html", "text": "Изследване на верига испански медицински центрове установява, че е най-добре лекарствата за високо кръвно да се пият вечер преди лягане, а не сутрин. Резултатите от проучването са публикувани в European Heart Journal.Изследването Hygia Chronotherapy Trial е най-крупното по рода си. В периода 2008-2018 година в него са взели участие над 19 хиляди пациенти на 18 и над 18 години, с диагноза „хипертония“. Те вземали лекарствата си след събуждане сутрин или непосредствено преди нощния сън, а мониторингът на кръвното им налягане се осъществявал в продължение на 48 часа амбулаторно, поне веднъж годишно. Изборът на препаратите се осъществявал от лекуващите ги лекари, според текущата клинична практика.Средният период на наблюдение бил 6,3 години. За това време 1752-ма пациенти починали от сърдечносъдови заболявания или преживели инфаркт на миокарда, инсулт, сърдечна недостатъчност или коронарна реваскуларизация (хирургична процедура за отпушване на запушени артерии).\"В актуалното ръководство за лечение на хипертонията не се упоменава или препоръчва времето за прием на медикаменти. Приемът сутрин е най-разпространената препоръка сред лекарите, макар проучвания, които потвърждават снижаването на риска от сърдечносъдови заболявания при антихипертензивна терапия сутрин, да не са правени\", казва авторът на изследването проф. Рамон Ермида от Университета \"Виго\" в Испания.Учените установили, че при пациентите, които пият лекарствата си преди сън, рискът от смърт заради инфаркт на миокарда, инсулт или сърдечна недостатъчност се е снижил с 45%, в сравнение с пациентите, които вземали лекарствата си след събуждане сутрин. При отчитането на данните били взети предвид фактори като възраст, пол, наличие на диабет тип 2, бъбречни заболявания, пушене и ниво на холестерола.Рискът от смърт заради проблеми със сърцето или кръвоносните съдове бил снижен със 66%, рискът от инфаркт на миокарда с 44%, от сърдечна недостатъчност с 42%, от инсулт с 49%, а вероятността за коронарна реваскуларизация с 40%.\"Средното систолично налягане по време на сън е един от най-важните и независими показатели за риск от сърдечносъдови заболявания, независимо от измереното кръвно налягане по време на бодърстване или при посещението при лекар\", отбелязва проф. Ермида.Учените са категорични, че денонощният мониторинг на кръвното налягане трябва да стане препоръчван способ за диагностика на артериалната хипертония и при оценката на риска от сърдечносъдови заболявания.Като ограничения на изследването учените отбелязват необходимостта от проверка на резултатите при други етнически групи, както и при хора, които работят на смени, тъй като всички участници в изследването се придържали към режим на дневна активност и нощен сън.", "date": "2019.10.25", "title": "Учени установиха кога е най-добре да се пият хапчетата за кръвно"}
{"url": "https://offnews.bg/112/vse-oshte-izdirvat-shofiora-kojto-blasna-velosipedist-v-sofia-713993.html", "text": "Още не е заловен шофьорът, блъснал и убил велосипедист на кръстовището при стадион \"Локомотив\" в столицата, издирват се очевидци, съобщи БТА.На 21 октомври, около 8.20 часа, на бул. \"Рожен\", близо до кръстовището с ул. \"Петър Панайотов\", 42-годишният Константин Касабов, който е отивал на работа с колело, е бил блъснат от лек автомобил. Шофьорът е избягал и е оставил пострадалия тежко ранен на пътя. Въпреки усилията на лекарите в \"Пирогов\" Константин почина на 24 октомври от тежките травми. Той е баща на журналистка от БТА и има две малки момиченца.От СДВР апелираха хората, станали свидетели на инцидента или разполагащи с информация за водача или за автомобила, да подадат сигнал на тел.: 112, 02/982 0516 и 02/982 0069.", "date": "2019.10.25", "title": "Все още издирват шофьора, който блъсна велосипедист в София"}
{"url": "https://offnews.bg/zdrave/mz-onlajn-izmamnitci-polzvat-imeto-ni-za-da-reklamirat-produkti-713986.html", "text": "Става въпрос за подвеждаща реклама на \"лекарство\" при инфаркт и хипертония, което според търговците било \"координиране\" с единия от заместник-министрите на здравеопазването. В подвеждащия сайт е сложено и лого на БНТ 1 - очевидно отново с цел информацията да звучи по-достоверно.\"Министерството на здравеопазването информира гражданите, че по никакъв начин не промотира, нито пък продава лекарствени продукти и хранителни добавки чрез интернет сайтове. Не създава лекарства, нито пък притежава аптеки (в това число и аптеки за онлайн търговия), съобщават от ведомството в опровержение на разпространявана в интернет невярна информация\", се казва в информация на МЗ, пратена до медиите.От МЗ е изпратен сигнал до директора на Главна дирекция „Борба с организираната престъпност\" Главен комисар Ивайло Спиридонов и до комисар Явор Колев, началник на отдел „Компютърни престъпления\" към ГДБОП, относно спекулации с името на заместник-министъра на здравеопазването Светлана Йорданова, с институцията Министерство на здравеопазването и с Българската национална телевизия с цел продажба на стоки.От министерството настояват своевременно да бъдат предприети всички законови действия за идентифициране на източника на фалшивата информация и за подвеждането му под отговорност.Сайтове като този – предмет на настоящия сигнал - съдържат категорично невярна информация и правят внушения, които са опасни за потребителите, а могат да бъдат и опасни за тяхното здраве, пише още в съобщението до медиите.Официалният сайт на институцията се намира на интернет адрес  напомнят от министерството.\"Апелираме всеки гражданин, натъкнал се на фалшив сайт на институцията, на сайтове за онлайн продажба на добавки и лекарства, спекулиращи с институцията Министерство на здравеопазването, да подаде сигнал на имейл адрес: delovodstvo@mh.government.bg или да се обърне към компетентните органи\", се казва още в съобщението.", "date": "2019.10.25", "title": "МЗ: Онлайн измамници ползват името ни, за да рекламират продукти"}
{"url": "https://offnews.bg/politika/prof-klisarova-predlaga-reshenie-za-spraviane-s-bezdomnite-zhivotni-v-713992.html", "text": "С изграждане на хуманен приют, отговарящ на нуждите на града, в тясно сътрудничество с неправителствените организации, се ангажира проф. Анелия Клисарова, кандидат-кмет на Варна от БСП на среща с организацията „Анимал Хоуп Варна“. \"Във Варна трябва да бъдат поставени рециклиращи автомати за храна на кучета, в които пускаш пластмасова бутилка, а отдолу излиза храна и вода за животните. Стойността им е 5000 лева на брой и могат да бъдат осигурени по различни европейски проекти\", категорична е проф. Клисарова. Като един от най-важните въпроси, който е заложен и във \"Визия за Варна\" на БСП, тя посочи необходимостта общината да обособи терени за изграждане на кучешки площадки във всички райони на града и да бъде повишен контролът на домашните животни по отношение на регистрация и обезпаразитяване.„Местоположението на общинския приют за кучета, който сега съществува във Варна, и в който са инвестирани толкова много средства, не е най-подходящото. Картинката в него е жалка, животните не са гледани добре, има много зарази и всичко се прави, за да се усвоят едни пари, а не с грижа за животните“, коментираха от неправителствената организация по време на срещата.През миналата година бюджетът на приюта е бил 650 000 лева, уточни проф. Клисарова. „С тези средства са направени 156 кастрации на животни, а 17 работници са получавали заплати. Както и да го смятам, за обслужването на едно куче са дадени над 2000 лева. Част от парите от бюджета бяха върнати, защото не са били усвоени“, каза още тя. Кандидатът допълни, че градът е пълен с бездомни кучета, а проблемът е много наболял.По време на срещата стана ясно, че общината не работи добре с неправителствените организации, тъй като не иска те да се бъркат в работата на общинските служители. Затова, според проф. Клисарова, трябва да бъде създаден съвет с представителите на НПО-та, които са активни в града.", "date": "2019.10.25", "title": "Проф. Клисарова предлага решение за справяне с бездомните животни във Варна"}
{"url": "https://offnews.bg/obshtestvo/12-chasa-bez-voda-v-chasti-ot-boiana-713960.html", "text": "\"Софийска вода\" временно ще прекъсне водоснабдяването в част от кв. \"Бояна\" днес, съобщиха от дружеството.Във връзка с реконструкцията на водопровод на ул. \"Шишманова конница\" в кв. \"Бояна\" се налага спиране на водоподаването от 9.00 до 21.00 ч. на живеещите в района на ул. \"Брезите\" - от ул. \"Матей Преображенски\" до ул. \"Шишманова конница\", и на ул. \"Шишманова конница\" - от ул. \"Кикиш\" до ул. \"Асен Георгиев\". ", "date": "2019.10.25", "title": "12  часа без вода в части от Бояна"}
{"url": "https://offnews.bg/obshtestvo/sv-markian-i-martirij-bili-ubiti-ot-arianite-713945.html", "text": "Църквата почита днес св. мъченици Маркиан и Мартирий. Между гонените за светата вяра в Исус Христос особено се славели четецът Маркиан и иподяконът Мартирий, и двамата жители на Цариград.Те твърдо държали за божествените догми на светата Църква. Чрез проповед и наставления се стараели да предпазят християните от опасните заблуждения. Господ ги надарил с мъдрост и красноречие, с които силно действали на християните.Като видели колко е силно влиянието на Маркиан и Мартирий, властващите ариани започнали да употребяват всички средства, за да ги привлекат на своя страна. Те им предлагали пари. Обещавали им ходатайство за милост пред императора. Но благочестивите християни твърдо и решително отхвърляли всичко. За тях светата истина била по-скъпа от всички земни блага. Те по-скоро били готови да умрат, отколкото да приемат едно учение, което хулело Господ.Арианите ги осъдили на смърт, а християните погребали телата им.Св. Йоан Златоуст, в качеството си на цариградски архиепископ, построил над техните мощи храм \"Св. мъченици Маркиан и Мартирий\". ", "date": "2019.10.25", "title": "Св. Маркиан и Мартирий били убити от арианите"}
{"url": "https://offnews.bg/obshtestvo/otvoriha-orlov-most-protestat-anti-geshev-otiva-pri-prezidenta-video-713965.html", "text": "Движението при Орлов мост беше освободено преди минути, но от МВР съветват шофьорите да използват алтернативни маршрути вместо възловото кръстовище. На мястото Движението през Орлов мост бе пуснато около 6,40 часа, след близо 24-часова блокада.След 10-часово заседание снощи Гешев беше избран за следващ главен обвинител с 20 от гласовете във Висшия съдебен съвет. Четирима от съдийската колегия бяха против. Решението ще бъде изпратено тази сутрин до президентството, тъй като указът за назначаването се издава от държавния глава.За днес е насрочен протест пред президентството.По повод очакваното решение на президента снощи избраният за главен прокурор Иван Гешев заяви:„Смятам, че президентът ще изпълни в цялост правомощията, които са му вменени по Конституция, по начина, който прецени за правилен. И не се съмнявам, че този избор ще е негов, а не под външен натиск“.", "date": "2019.10.25", "title": "Отвориха Орлов мост, протестът анти-Гешев отива при президента (видео)"}
{"url": "https://offnews.bg/futbol/levski-tarsi-nov-otbor-na-privlechen-prez-liatoto-713963.html", "text": "В Левски вече се обмисля евентуална раздяла с гръцкия футболист Янис Каргас. Договорът на централния бранител е за цели сезона, но към този момент изпълнението му докрай изглежда трудно осъществимо, пише вестник \"Тема Спорт\".В последните мачове Каргас вече е на резервната скамейка, а треньорът Петър Хубчев разчита на този пост на Нуно Рейш, който е с визитка на дефанзивен полузащитник. Той имаше и проблеми с травма. В Левски обаче не могат да си позволят чуждестранен футболист да е резерва.Единият от тандема пред вратаря занапред твърдо ще е Холмар Ейолфсон, който е сред лидерите в тима, а и играе все по-стабилно след отсъствието си поради операция. Рейш вдъхва все повече доверие в треньорското ръководство поради умението си да изнася топката в няколко варианта.Предимство на Каргас е бързината, но за сметка на това той играе рисковано и прави необмислени нарушения. Така най-вероятно Левски ще търси играч на поста дефанзивен халф, който да замести върнатия назад Рейш.Каргас дойде на \"Герена\" като свободен агент от гръцкия ПАС Янина. Ако не грабне шанса си до края на полусезона, Левски ще се опита да разтрогне по взаимно съгласие или да го компенсира с една до три заплати. Не е изключено на бранителя да се предостави възможност да си намери сам отбор в Гърция, където има богат опит.", "date": "2019.10.25", "title": "Левски търси нов отбор на привлечен през лятото"}
{"url": "https://offnews.bg/politika/kaloian-pargov-da-slozhim-kraj-na-tova-porochno-upravlenie-714044.html", "text": "Нека да сложим край на това порочно управление - в неделя. Това призова лидерът на БСП - София и водач на листата на социалистите за общински съветници Калоян Паргов по време на заключителното събитие от кампанията преди местния вот на 27 октомври в \"Младост\". На митинга-концерт присъстваха председателят на БСП Корнелия Нинова, втората в листата на социалистите за общински съветници Милка Христова, кандидатът за кмет на \"Младост\", издигнат от инициативен комитет и подкрепен от БСП, арх. Стефан Стефанов, както и други кандидати за общински съветници, районни кметове и кметове на кметства от БСП, а обичаният български изпълнител Орлин Горанов зарадва присъстващите с най-големите си хитове.Калоян Паргов благодари на всички, включили се в кампанията в последния месец, кандидати, членове и симпатизанти на БСП, доброволци и граждани на София.\"Това, което виждам у нашите опоненти, е страх, заяви лидерът на БСП-София. Страх от онова, което може да се случи в неделя. Страх от промяната. Страх от края на тяхното 10-годишно управление в София. Този страх те го подплатяват с опити за манипулации, за фалшификации, за купен вот, за корпоративен вот. Ще им позволим ли да опорочат за пореден път нашия вот?! Не! Защото ние ще бдим. Ще бдим, както призовава Юлиус Фучик. За пореден път ще призова да сложим край на това порочно управление. Нека не позволяваме да ни отнемат победата, която заслужаваме всички ние, софияците, искащи промяна за една нова перспектива\".Калоян Паргов добави, че в неделя изборът ще бъде между статуквото и промяната и поиска доверието на гражданите. \"През последния месец видях, че софиянци искат, търсят и ще направят всичко възможно, за да поставят началото на промяната с избора им на 27 октомври, каза той. - Гласувайте за листата на БСП и за районните кметове и кметове на кметства, за арх. Стефан Стефанов за кмет на \"Младост\" и за гражданския кандидат за кмет на София, подкрепен от БСП, Мая Манолова. Подкрепете ни, за да може всичко онова, за което си говорихме в кампанията, че имаме решения - инфраструктурата в кварталите, чистотата на въздуха, трафика и задръстванията, недостига на места в детските градини - да ги реализираме. За една по-чиста, по-зелена и просперираща София\".Досегашният заместник-председател на СОС от БСП и втора в листата на социалистите за общински съветници Милка Христова отбеляза, че гражданите от \"Младост\" бяха едни от първите в София, които проявиха смелост и непримиримост и се противопоставиха на модела на развитие, налаган и позволен от управляващите от ГЕРБ в Столична община в последните 10 години. \"Организацията на БСП в \"Младост\" направи своя избор, като реши да подкрепи кандидатурата на арх. Стефан Стефанов за кмет на района. Това не е случаен избор, а премислено даване на доверие на човек, който не само има желание, а и конкретни решения, за да стане нашият район по-добро място за живеене, каза тя. - Всичко това с активното и пряко участие на гражданите, живеещи в \"Младост\".Милка Христова призова на 27 октомври хората от района да гласуват за листата с общински съветници на БСП, за арх. Стефан Стефанов и за гражданския кандидат за кмет на София Мая Манолова.\"В голямата битка за промяната обаче не само арх. Стефанов, но и всички кметове на райони от БСП ще имат нужда от подкрепата на общинските съветници от групата на социалистите, както и от нов столичен градоначалник, каза тя. - През изминалия мандат район \"Младост\" беше наказан от Йорданка Фандъкова и от ГЕРБ заради позицията на неговите граждани. Наказанието се изразяваше в средствата, отделени за неговото развитие от Общинския бюджет\".Милка Христова беше категорична, че БСП има решение за несправедливостта по отношение на средствата за районите в София. \"Решението е в децентрализацията на инвестиционната програма на бюджета на СО, заяви тя. - 20% да бъдат предоставени директно на районите, съобразно размера на приходите, които техните граждани реализират чрез данъци и такси. А районните кметове, заедно с гражданите, да решават какво да бъде построено или ремонтирано с тези средства\".Арх. Стефанов добави, че неговата цел е да направи от \"Младост\" по-хубав, по-подреден, по-уреден и по-чист район. \"Аз също живея в този квартал и разчитам, че с подкрепата и активното участие на гражданите ще започнем да променяме \"Младост\", да го направим по-добро място за живеене. Районът ни трябва да има културни средища, театър, места за концерти, ремонтирани тротоари, достатъчно паркоместа, улици без дупки, нови детски площадки... Всичко това е възможно!", "date": "2019.10.25", "title": "Калоян Паргов: Да сложим край на това порочно управление"}
{"url": "https://offnews.bg/kultura/tajnite-sluzhbi-na-sasht-razsledvali-rapara-eminem-zaradi-gavra-s-ivan-713966.html", "text": "Рапърът Еминем е разпитван от тайните служби на САЩ заради \"заплашителни текстове\" към Иванка Тръмп.Записите, получени от Buzzfeed News, показват, че музикантът е бил посещаван от агенти заради песента си Framed от 2017 г., съобщава БГНЕС.В песента Еминем пита защо дъщерята на американския президент Доналд Тръмп е била в багажника на колата му, като продължава че „тъпото русо момиче“ е било „изхвърлено в езеро“.Случаят не беше продължаван повече след разпита на рапъра. Според записите обаче сега той е открит отново, след като \"засегнат гражданин\" алармирал отново тайните служби за текста на песента. Това всъщност е бивш репортер от уебсайта на TMZ, който иска коментар върху съдържанието на песента.", "date": "2019.10.25", "title": "Тайните служби на САЩ разследвали рапъра Еминем заради гавра с Иванка Тръмп (видео)"}
{"url": "https://offnews.bg/politika/demokratichna-balgaria-zove-na-protest-dovechera-713968.html", "text": "На протест пред президентството от 18,30 ч. днес зове Демократична България, съобщиха от партията. Инсталирането на Иван Гешев за главен прокурор е тежък удар срещу надеждите на българските граждани за достойно бъдеще в правова държава. Чрез него корупционната върхушка се надява да си гарантира безнаказаност за още седем години, в условията на още по-агресивна репресия, се казва в декларация на ДБ. В нея Демократична България - Обединение призовава: 1. Президентът Радев да не подписва указа за назначението на Гешев.2. Да заяви готовност да упражни конституционна инициатива и да стартира консултации за изработването на конституционни промени, с които да бъдат извършени решителни реформи в прокуратурата и Висшия съдебен съвет, след което да бъде избран нов главен прокурор.3. Всички политически сили да се ангажират с извършването на дълбока съдебна реформа чрез промени в Конституцията.Поздравяваме всички свободни граждани, които заявиха своята непримиримост. Искрено се надяваме гражданите на София да се отнесат с разбиране към причинените им неудобства, поради блокирането на „Орлов мост“. То беше предизвикано от недопускането на протестиращите пред сградата на Висшия съдебен съвет чрез координираните действия на полицията и организираните в подкрепа на Гешев агитки.Призоваваме следващият протест в София да се състои на 25 октомври (петък) от 18.30 часа пред сградата на Президентството с горните искания. ", "date": "2019.10.25", "title": "Демократична България зове на протест довечера"}
{"url": "https://offnews.bg/zdrave/hibridna-operatcionna-zala-713956.html", "text": "Тази година Петият симпозиум по онкологични науки, организиран от , събра над 120 специалисти от различни медицински области и институции от Турция и над 10 държави. Темата на научното събитие, председателствано от проф. д-р Сердар Кахраман, Директор на отделението по неврохирургия, бе „Актуални подходи при глиални тумори“.Проф. д-р Кахраман представи и функциониращите хибридни операционни зали в . „Хибридна операционна зала“ е концепция за нов тип операционна зала, в която се намира цялата високотехнологична апаратура, която може да потрябва по време на операция. Добре оборудваната хибридна операционна зала осигурява по-безопасна среда както за хирурзите, така и за пациентите. Най-сложните интервенции от мозъчната и съдовата хирургия се извършват при минимален риск. Това води до съществени предимства като по-малко травми, по-малки разрези, съкратена продължителност на интервенциите, по-малка кръвозагуба, по-малко усложнения, съкратен болничен престой, по-малко разходи.Можем да кажем, че концепцията за „хибридност“ е напълно постигната при оборудване с преносими компютърни томографи (КТ) и апарати за магнитен резонанс (МР), хирургични микроскопи със специален интегриран флуоресцентен филтър, с които отделянето на злокачествени образувания от нормалната нервна тъкан сега става по-лесно, апаратура за невронавигация, която определя целевото операционно поле, и устройства за невромониторинг за проследяване на протичащите в мозъка процеси и нервни функции по време на операция. Концепцията за хибридна операционна зала включва не само нови технологии, но и постиженията в областта на изкуствения интелект. Ето защо можем да очакваме, че в близко бъдеще приложението на изкуствен интелект ще повиши максимално безопасността за пациента и успеваемостта на лечението от момента на диагностицирането до прилагане на самото лечение.Хибридни операционни зали са особено важни в областта на мозъчната хирургия. Това се отнася до оперативните интервенции на главния и гръбначния мозък и гръбначния стълб, както и за много групи заболявания и операции след травми. Някои от тях са аневризма (балонче), артериовенозна невроваскуларна хирургия при заболявания на главния и гръбначния мозък като малформации (артериовенозна малформация) или мозъчни тумори, както и функционална стереотактична хирургия или операции за поставяне на импланти в гръбначния стълб.За повече информация посетете .", "date": "2019.10.25", "title": "Хибридна операционна зала"}
{"url": "https://offnews.bg/obshtestvo/mvnr-sezira-rumanskite-vlasti-zaradi-zamarsenia-vazduh-v-ruse-713969.html", "text": "Министерството на външните работи сезира румънските власти във връзка със замърсения на 24 октомври 2019 г. въздух в Русе заради горящи стърнища на румънска територия.Министерството е изпратило писмо до румънския посланик Йон Гъля, който от своя страна е алармирал румънското Министерство на външните работи.В същото време посланикът ни в Букурещ Тодор Чуров се свърза със заместник-кмета на град Гюргево. От там са изпратили екипи, които са установили, че стърнищата са загасени, съобщи МВнР.", "date": "2019.10.25", "title": "МВнР сезира румънските власти заради замърсения въздух в Русе"}
{"url": "https://offnews.bg/offtopic/chii-sa-tezi-dumi-713970.html", "text": "Можете ли да познаете чии са тези думи?Цитатът на деня този път е на премиера Борисов и е по повод дългогодишното управление на ГЕРБ.", "date": "2019.10.25", "title": "Чии са тези думи?"}
{"url": "https://offnews.bg/futbol/rekonstruktciata-na-balgarska-armia-mozhe-da-zavarshi-do-mart-2021-g-713964.html", "text": "Един от собствениците на ЦСКА-София Юлиян Инджов говори пред “Тема Спорт” по актуалната тема за реконструкцията на стадион “Българска армия”. Министерският съвет гласува за учредяването на съвместно дружество между държавата и клуба за “Армията” и базата в Панчарево.Съвместното дружество ще се казва “Спортни имоти Българска армия”. То все още не е вписано в Търговския регистър, тъй като трябва да се направи оценка на двата имота, които ще бъдат апортирани. ЦСКА-София ще внесе паричната стойност на оценката, като се говори за сума от порядъка на 22 милиона лева, които ще се използват за дейностите по стадиона и базата.“Още е рано, защото трябва да мине административния ред. Съобразно стъпките, по които вървим, ще подаваме съответната информация. След като се направят оценките на имотите, държавата трябва да ги одобри и приеме. Чак тогава ще се учреди и дружеството. Ние не можем да влияем на процеса. Смятам обаче, че до Нова година трябва да сме учредили дружеството. Това е реално постижим срок. Проектът за стадиона се развива, но е свързан с доста неща. Всичко, което се случва в момента се движи от собственика в лицето на Министерството на спорта. Вече сме на пистата и краят се вижда. Това е най-хубавото.Ако стигнем до самото строителство, една година е напълно разумен срок за реконструкцията на стадиона. От издаването на разрешение за строеж до издаването на разрешение за ползване разумният срок е година - година и половина. Самото строителство ще отнеме между 12 и 14 месеца. А после са необходими от два-три месеца за въвеждане в експлоатация. Но началото е издаването на разрешението за строеж. Искам да подчертая, че от наша страна финансови пречки няма. Има единствено технология, която трябва да върви, за да се стигне до крайния изход.Ще се погрижим Борисовата градина да получи бонуси от това, че ще направим реконструкция на стадиона. Като добри стопани ще се погрижим да няма паднало дърво, дори напротив - ще разкрасим парка. Това е средата, в която нашите и вашите деца ще се забавляват, ще гледат мачове или пък ще се учат на футбол. Всички сме заинтересувани средата за децата да бъде възможно най-хубава. Панчарево по никакъв начин няма да отива на втори план, дори напротим.Базата ще изпревари стадиона. Струва ми се, че там нещата ще се извървят по-лесно като процедури. Искаме да направим терен, ресторант, както и хотел с възстановителен център. Няма да делим едната инвестиция от другата. Така или иначе дружеството трябва да изгради и стопанисва и двата обекта - “Армията” и Панчарево. Няма интерес да се бавим”, казва Инджов.", "date": "2019.10.25", "title": "Реконструкцията на \"Българска армия\" може да завърши до март 2021 година"}
{"url": "https://offnews.bg/sviat/oshte-dvama-arestuvani-za-martvite-kitajtci-v-balgarskia-kamion-714012.html", "text": "Двама души са арестувани по подозрение в трафик на хора и непредумишлено убийство във връзка с откритите 39 тела в контейнер на камион с българска регистрация в град Грейс, графство Есекс, Великобритания, съобщи местната полиция.Арестуваните са мъж и жена. Те са 38-годишни, от град Уорингтън, където и са задържани. В ареста остава и 25-годишният шофьор на камиона, който е заподозрян в убийство.Властите смятат, че телата са на китайски граждани. Първите аутопсии започват днес, 25 октомври.Камионът, регистриран в България през 2017 г., е от Северна Ирландия. Мъртвите тела бяха открити в контейнера му на 23 октомври.По повод случая българският премиер Бойко Борисов заяви, че от регистрацията през 2017 г. камионът не се е връщал в страната ни.В същото време Китай обвини Великобритания за смъртта на 39-имата, пише британският в. \"The Telegraph\" Според китайските власти е \"очевидно\", че Великобритания \"не е изпълнила задължението си да опази тези хора\".", "date": "2019.10.25", "title": "Още двама арестувани за мъртвите китайци в българския камион"}
{"url": "https://offnews.bg/politika/borisov-smamri-protesta-sreshtu-geshev-i-otseche-bsp-v-sofia-e-kukuvi-713967.html", "text": "БСП в София е кукувица. Те нямат кандидат. Това заяви премиерът Бойко Борисов в интервю за сутрешния блок на Нова телевизия.Според него ако Мая Манолова станела кмет на столицата, тя нямало да може да работи с общинския съвет. След като водещите го попитаха защо смята така при положение, че и той нямаше своя група в СОС, когато бе градоначалник, Борисов отговори само с многозначителното \"Ще видите\".Премиерът коментира и избора на Иван Гешев за главен прокурор.Борисов бе категоричен, че не е искал да посочва човек, на когото няма доверие.Премиерът използва медийния ефир и да смъмри протестиращите срещу избора на Гешев, които блокираха Орлов мост за почти цяло денонощие. В 9,30 часа протестиращите отиват на \"Дондуков\" 2, за да поискат от държавния глава Румен Радев да не подписва указа за назначаването на Гешев.На въпрос какво мисли за очаквания на много места в страната втори тур на изборите, премиерът отговори:Борисов заяви категорично, че ТЕЦ Варна не е пример за обвързаност между ГЕРБ и ДПС.„Имаме подписано споразумение, имаме си и програма. С Каракачанов работим перфектно. И със Сидеров работим добре. През изминалия месец не им обръщам внимание. По време на кампания всеки прави политика“, заяви Борисов, коментирайки бъдещето на коалиционното управление.Той бе категоричен, че партията му е безкомпромисна към кметовете, \"действащи като дерибеи\". Като пример в това отношение Борисов даде градоначалника на Ямбол, който е изкарал три мандата на поста. Сега обаче ГЕРБ издига нов кандидат.", "date": "2019.10.25", "title": "Борисов смъмри протеста срещу Гешев и отсече: БСП в София е кукувица"}
{"url": "https://offnews.bg/tenis/grigor-dimitrov-ednolichno-ni-klasira-za-atp-cup-713976.html", "text": "Григор Димитров ще изведе България до участие в дебютното издание на ATP Сup през януари следващата година.Страната ни заема 20-а позиция в класацията за надпреварата, която ще се състои в Австралия непосредствено преди Откритото първенство в Мелбърн.Последните четири участника ще бъдат обявени след обновяването на ранглистата на АТР на 13 ноември. В момента Григор има 1432 точки, а след края на турнира във Виена (2 296 490 евро) ще събере 1477. Той отпадна във втория кръг в австрийската столица, след като отстъпи в два тайбрека на Матео Беретини (№11). Въпреки това 28-годишният българин се очаква да прогресира с две позиции и от понеделник да е под №27.Новата надпревара ще дебютира в Сидни, Бризбън и Пърт. Участие ще вземат 24 държави, а страните, които се класират, се определят от позицията на най-високо ранкирания им играч в подреждането на ATP, припомня Тенискафе.Всеки състав трябва да има минимум трима играчи с ATP ранкинг, а максималният брой на участници в един отбор е пет. За целта обаче трима от тях трябва да имат точки в класацията.На този етап обаче не е ясно дали той ще дава квота за олимпиадата в Токио догодина. Турнирът е с награден фонд от 15 милиона долара и носи точки за ранглистата, като победителите могат да спечелят до 750 точки.", "date": "2019.10.25", "title": "Григор Димитров еднолично ни класира за ATP Cup"}
{"url": "https://offnews.bg/obshtestvo/i-dnes-oktomvri-shte-se-usmihva-s-do-27-gradusa-713962.html", "text": "Днес ще бъде слънчево, но преди обяд на места в източните райони все още ще има ниска слоеста облачност или мъгла, показва прогнозата на НИМХ. Максималните температури, в повечето райони, ще бъдат между 22 и 27 градуса.Атмосферното налягане е и ще се задържи по-високо от средното за октомври.Преди обяд по Черноморието ще има ниска облачност или мъгла, а след обяд ще бъде слънчево и ще духа бриз. Максималните температури ще са между 18 и 21 градуса. Температурата на морската вода е около 20 градуса. Вълнението на морето ще бъде 1-2 бала.Над планините ще бъде слънчево. Ще духа умерен вятър от север-североизток. Максималната температура на височина 1200 метра ще е около 19 градуса, на 2000 метра - около 14 градуса.", "date": "2019.10.25", "title": "И днес октомври ще се усмихва с до 27 градуса"}
{"url": "https://offnews.bg/politika/krib-podkrepi-jordanka-fandakova-za-kmet-na-sofia-713981.html", "text": "Имаме готовност да въведем електронни обществени поръчки, за да гарантираме прозрачност и да улесним бизнеса. Електронните услуги дават не само удобство на гражданите и бизнеса, но и осигуряват прозрачност на процедурите. Това каза Йорданка Фандъкова, кандидат за кмет на София, по време на срещата с представители на Конфедерацията на работодателите и индустриалците в България. На срещата присъстваха и кандидатите за общински съветници Николай Стойнев, Владимир Данаилов и Зафир Зарков и Ирина Йорданова, както и Евгений Иванов, изпълнителен директор на КРИБ и зам.-председателят на организацията Боряна Манолова. Фандъкова допълни, че вече се работи и за електронни разрешения за строеж от 2020 г. Това ще даде повече механизми за публичност и контрол. „За мен е много важна работата с компаниите в града. Моето разбиране е, че за да бъде успешен градът трябва да развива икономиката. През последните няколко години София се развива бързо, а сега имаме шанс да привлечем и стратегически инвеститор, който да бъде мотор и за развитие на местната икономика“, обясни Фандъкова.Тя каза, че приносът на общината е с инвестициите в инфраструктурата и в образованието, както и в стабилната финансова политика. „В програмата ми предлагам да продължим инвестициите в големите инфраструктурни проекти. По разширението на Южната дъга вече се работи, работим по проекта от бул. „България“ към „Люлин“, завършването на вътрешните рингове и връзките към северните територии“, каза Фандъкова. Тя обясни, че се предвижда и развитието на 4 индустриални зони. ", "date": "2019.10.25", "title": "КРИБ подкрепи Йорданка Фандъкова за кмет на София"}
{"url": "https://offnews.bg/bojni/kubrat-pulev-tajsan-fiuri-niama-shans-ako-se-bie-s-men-na-ulitcata-713974.html", "text": "- Г-н Пулев, до последно не се знаеше вашият съперник, но в крайна сметка ще се биете с бивш затворник. Какво е вашето мнение за Райдъл Букър?- Всеки се качва и играе за пари. Боксьорите гонят своя интерес. Опитват да вземат максималното. Такъв е спортът, но се намери противник. Това е работата на промоутърите и мениджърите. Не приемам Букър като дългогодишен затворник, а като боксьор с опит на ринга. В момента е на ниво. Спаринг партньор на Джошуа. Човек с опит и хубава школа.-Букър демонстрира страхотно самочувствие. Сподели, че се намира в суперформа, защото идва от съвместни лагери с Александър Усик и Дионтей Уайлдър.- Не съм гледал много негови мачове, защото няма толкова срещи в интернет. Гледах три двубоя. Добър боксьор. Мисля, че неговият ръст ще ми бъде удобен, когато хвана дистанцията.- Направихте дълга пауза от последния мач през март. Как ви се отрази?- Бях готов да играя месец по-късно. Имах много енергия. Възстанових се бързо от мача с Дину. Аркадата ме спираше, както и наказанието от комисията на Калифорния заради случката с целувката. Не спирам да тренирам. Поддържам форма и се чувствам супер.- Излекувахте ли напълно жестоката аркада и имате ли белег?- Белезите не ме притесняват. Въпросът беше да не се отварят нови аркади. Мисля, че е зараснала перфектно. Ако бях приел по-рано мач и не се беше случила целувката, щеше да е прекалено рано дабоксирам. Аркадата още не беше минала напълно. Господ си знае работата. Сега лицензът е върнат и ще играя отново в Калифорния. Ще стане уникален мач. Вярвам, че ще има много българи в залата, които ще се изкефят. Победата ще бъде за тях.- Имахте голяма подкрепа от българи в предишния ви мач. Има ли запитвания за билети?- Постоянно пишат и питат откъде да вземат билетите. Скоро ще има информация на моята фейсбук страница, за да ориентираме хората.- Колко по-различни са тренировките в Лас Вегас в сравнение с тези в България и Германия? Работите с брата на Хасим Рахман и с известния кондиционен спец Мемо Ередия.- Сега добавяме към останалите неща, които съм научил от българската и немската боксови школи. Правим нови работи. Допълват се мои страни, на които не съм обръщал внимание. Например боя в близка дистанция. Той е от голямо значение. Всеки един момент може да потрябва. Боксът е спорт, в който трябва да имаш всичко в арсенала си. В Лас Вегас правим здрави спаринги. Боксьорите са нахъсани. Играят на макс. Горе-долу като на мач. Много хора минават през залата. Има високи момчета и такива с ръста на моя съперник. Ще бъда в топформа и ще газя.- Как минава един ден на Кубрат Пулев в Лас Вегас?- Тренировки, ядене и почивка. Това е. Най-важното е да имам спокойствие, концентрация и добър екип. Всеки път в залата е шоу. Работим с настроение и с музика. Готино е. Важното е нещата да се изпипват. Винаги съм бил много издържлив, но сега използвам по-концентрирани удари. Те са по-точни и силни. Ще покажа и на ринга за какво става въпрос.- Това ли е причината да не се връщате в България, за да тренирате?- Не точно. Бях на лагер и в Майорка. В България боксът не е развит до такава степен. Няма условия. Има един Белмекен, но като цяло базата е много занемарена. Обичам, когато правя нещо, да е както трябва. Или да не се занимавам. Затова искам фокусът ми да е върху мача.- Заговори се, че Александър Усик ще ви изпревари и ще се бие с победителя от Джошуа - Руис. Имате ли гаранция, че именно вие ще сте следващият претендент за титлата?- Няма как да ни пренебрегнат. Аз съм официален претендент. Това са правила, които не може да се подминат. От Международната боксова федерация е дадена последна опция да се бият на 7 декември. Ако нещо се случи, титлата ще бъде отнета от Руис. Тогава ще трябва да се бия за нея със следващия в ранглистата. Правилата са си правила. Нямаме нужда от повече гаранции, но да не слагаме яденето преди тигана. Концентрирал съм се върху предстоящия мач.- В миналото правилата са били във вашата полза, но отново са ви пренебрегвали.- Има малки вратички, но не смятам, че някой ще може да ме мръдне. Няма как. Кой каквото ще да приказва. Още с Кличко обяснявах на медиите как аз ще играя с него. Сега отново го казвам. Победителят от Руис - Джошуа ще играе с мен.- Ще пътувате ли до Саудитска Арабия, за да хвърлите ръкавицата в лицето на победителя?- Нека да спечеля моя мач, а пътуването е най-лесното. Мога да се изправя срещу всеки. Нямам притеснения да се кача на ринга и да предизвикам победителя.- Вашият задочен приятел Тайсън Фюри ще дебютира в кеча. Одобрявате ли този негов ход?- Точно за там е. Намери си мястото. Отива му отлично. Може да направи много по-добра кариера, отколкото в бокса. Подкрепям го на 100 процента. Беше правил някакви изказвания как може да се бие на улицата с мен. Там хептен няма шанс, защото няма правила, нито съдии. Ще го оправя за секунди. Може да го пробвам и на борба. Имам доста приятели борци. Обичам да си обогатявам общата култура и те ме учат на техника. Не съм никак за подценяване в борбата.- Тайсън Фюри също живее в Лас Вегас, когато е в САЩ. Срещали ли сте се очи в очи с него?- Да, когато ме видя, беше уважителен. Стисна ми ръката. Не знам защо, когато не съм там, говори глупости. Става по-смел.- Преди година победихте неговия братовчед Хюи Фюри. Тогава казахте, че отново ще се завърнете в \"Арена Армеец\". Кога ще се случи това?- Засега няма как да се бия в България с мача в Калифорния. Ако спечеля, битката за световната титла няма как да е в родината. В София ми е много по-хубаво, когато играя. За съжаление няма да е скоро.- Какво е положението с вашия брат Тервел. Кога ще се качи отново на ринга.- Ще има галавечер в Пловдив в средата на декември. Трябваше да е по-рано, но се дублираха датите с аматьорския бокс. Брат ми ще играе в зала \"Колодрума\". Всичко е договорено. Той се подготвя. Вероятно преди това ще направи още един мач. Ще видите боксово шоу в Пловдив с международно участие. Хубаво е да има повече бокс в България.- Какво е вашето мнение за починалия Боби Станчов, който се би с фалшиво име и подправени медицински документи?- За съжаление българският бокс не е на необходимото ниво. Професионалният боксов съюз също не е на ниво. Те са сред основните виновници това нещо да се случи. Невероятно е боксьор да излезе под чуждо име. Подобно нещо никога не се е случвало освен на някакви градски първенства в София. Глупости са мениджърът да говори как не знае, че момчето е било с фалшиво име. Надали някой е искал да се случи този инцидент, но са допуснали да стане. Надявам се да има наказание. Да бъде пример, за да сме по отговорни. Нямам думи да опиша идиотщината, с която е направена цялата схема. Предполагам, че момчето не е могло да изкара медицинските прегледи, защото е имал причина. С брат ми минаваме жестоки изследвания в Германия и САЩ. Всяка година минаваме ядрено-магнитен резонанс на главата и прегледи на сърце. А когато си с фалшиво име, тогава вероятно си негоден за бокс. Това не е тенис на корт или бадминтон. Целият спорт е на базата на удари върху човешкото тяло. То трябва да е на 100% здраво.", "date": "2019.10.25", "title": "Кубрат Пулев: Тайсън Фюри няма шанс, ако се бие с мен на улицата"}
{"url": "https://offnews.bg/politika/d-r-emil-karaivanov-shte-mozhem-da-reshavame-problemite-zaedno-713973.html", "text": "Винаги, през всичките осем години като кмет, а така ще бъде и занапред, първо искам да чуя мнението на хората – какво трябва да се случи, какво не търпи отлагане, къде е необходима подкрепа. Всички кандидати на БСП за кметове в кметства на предизборните срещи гарантират, че веднага след изборите на общоселски събрания ще определят приоритетите за съответното село през следващата година. И аз адмирирам тази заявена готовност, защото това е начинът да управляваме заедно с хората.Това заяви кандидатът на БСП за кмет на Асеновград д- р Емил Караиванов пред избиратели в село Червен. По думите му поставените проблеми като благоустрояването на повече улици, ремонти на тротоари, премахване на възникнали сметища, подобряване на административното обслужване в селата ще могат да решат успешно заедно с кандидати като този- за кмет на Червен Атанас Игнатов.Когато предизборна среща се организира в построения и обзаведен през този мандат пенсионерски клуб в село Златовръх, е нормално да изпитвам заедно с вас гордост, че един отлаган с години въпрос беше решен по най-добрия начин. Радвам се, че имате самочувствието да се срещате тук, да посрещате гости, да организирате различни събития.Затова смятам, че другите ваши искания за повече контрол в ремонтните дейности, които се осъществяват в селото, в опазване чистотата в селото, в почистването на реката и на отводнителните канали са задачи, които успешно може да реализира нашата кандидатка за кмет Иванка Чохлева, която е строителен техник по професия.”, сподели с избиратели д-р Емил Караиванов на предизборната среща в село Златовръх. ", "date": "2019.10.25", "title": "Д- р Емил Караиванов: Ще можем да решаваме проблемите заедно"}
{"url": "https://offnews.bg/politika/boris-borisov-problemite-sas-zatlastiavaneto-sred-detcata-sa-sas-zapl-713994.html", "text": "- Твърдите, че в София е необходимо допълнително общинско финансиране на образователни услуги за децата?- София, освен, че е най-големия град е и най-дебелия град в България. Публична тайна е, че проблемите с килограмите сред децата са със заплашителни размери. Основна причина за това е застоялият живот, заедно с лошото хранене разбира се. Компютрите и телефоните са част от ежедневието на нашите деца, но освен до знания, технологиите водят и до здравословни проблеми, емоционални дефицити, трудности в общуването на живо. Знаем, че абсолютната им забрана не е възможна, следователно въпросът е как правилно да убедим и възпитаме децата така, че да не бъдат зависими от техниката до степен на наркомания. И нещо повече, как да им създадем навици да спортуват, да имат разностранни интереси. Както знаете това се случва най-вече в първите 7 години.Общината има бюджет над 2 милиарда лева, и лесно може да се осигури допълнително общинско финансиране за развитие на много и различни извънкласни форми на физическа и умствена активност, освен до болка познатите Английски език и Компютри. Дори си мисля, че вече няма нужда от курсове по компютри, децата трябва да знаят, че може да се живее и без да питаш Гугъл какво ти се яде и къде си.- В тази връзка, не мислите ли, че в София има достатъчно условия за масов спорт и занимания на децата? - Не, разбира се. Местата за спортуване не са достатъчно, както не стигат детските площадки, велоалеите, парковете. За да отгледаме здраво и способно поколение трябват подходящи условия, които да примамват и предизвикват децата и младежите да се включат и да участват. И затова, моята кауза са е обновяването и изграждането на нови, достъпни и безплатни съоръжения за спорт. Подредени и обезопасени безплатни спортни площадки, с осигурено от общината осветление за вечерните часове. И още, Витоша е на 30 мин с автобус, събота и неделя горе е паркинг, ако тази община мисли за хората си и за природата, през уикенда трябва да има безплатни автобуси и организирани безплатни маршрути за туризъм на Витоша. Иначе ще съсипем и планината и бъдещето на децата си. А през останалите дни, защо да няма осигуряване на безплатни коридори в плувните басейни в София? Разбира се в определени часове от денонощието, когато са най-малко натоварени. Защо да няма безплатни треньори в определени часове на денонощието на кортовете и футболните игрища в София? Разбира се, безплатни, означава за сметка на общината. Имаме огромен бюджет, имаме база, въпрос на работа и ценности е, нищо друго.- Старомодно предлагате премахване на таксите за сключване на граждански брак и насърчаване на сключването на бракове между хора в съжителство. - Изобщо не е старомодно. Вижте, отново е въпрос на възпитание, на ценности, на традиции, все неща, които са ни запазили през вековете като българи, като хора. Това да се живее без брак не е мода, появи се като дефект от бедността през годините на прехода. Не може повече така, това води до разпад на семейството, като място в което минават първите 7, като място където се научаваме на добро, зло, отношение към партньора, към другия пол. През 2018 година в София по-малко от половината семействата, в които са се родили деца, имат сключен граждански брак. Над 50 % от семействата съжителстват без брак. Доказано е, че при такива семейства партньорите се разделят много по-често в първите години след раждането на детето. Знаете колко болка има в думите „дете на разведени родители\", нали?И друго, обърнете внимание, колко битови убийства и инциденти има напоследък, 90 на сто от тях са сред „съжителстващи\". Това стимулира безотговорността, чувството, че може да се почне отначало всеки път, когато се появят трудности, единия може да си събере багажа. Затова предлагам проактивна общинска политика в тази насока. В момента в София безплатно е само тихото сключване на граждански брак. Без ритуал, без музика, само с кумовете. За да чуете Менделсон и да се снимате, общината иска 61 лв. Мисля, че Общинския бюджет спокойно може да мине без тази такса \"празник\". Най-малкият ефект от това ще бъде, че много повече жени ще изпитат щастието да облекат бялата рокля, да тръгнат заедно с човека на когото вярват... Мисля, че София има нужда от щастливи граждани, а това е добро начало.", "date": "2019.10.25", "title": "Борис Борисов: Проблемите със затлъстяването сред децата са със заплашителни размери"}
{"url": "https://offnews.bg/zdrave/meditcinskite-spetcialisti-do-ananiev-predvideno-li-e-iskanoto-uvelic-713991.html", "text": "Протестиращите медицински специалисти настояват да бъдат запознати с предварително изготвената бюджетна рамка на МЗ с разбивки по пера и да им бъдат предоставени правилата, по които ще се разходват публичните средства. Искането е отправено в открито писмо до Кирил Ананиев, с копие до министър председателя, финансовия и социалния министри и председателя на Комисията по здравеопазване в НС.В писмото си протестиращите питат и кой е контролният орган, който ще проследява процеса и ще носи отговорност. Те настояват да знаят какво ще се случи с медицинските специалисти, които работят извън лечебните заведения - детски ясли и градини, училища, ДКЦ и кабинети, домове за медико-социални грижи, старчески домове и др.Медицинските специалисти припомнят и основните си искания и настояват те да бъдат изпълнени в най-кратък срок:- достойно заплащане на нощния труд – 3 лв. на час;- изплащане на вреден и интензивен труд;- преминаване към намалено работно време от 7 часа на всички реанимационниотделения (ОАИЛ);- клас прослужено време не по-малко от 1,2 % на година;- писмено становище от министъра във връзка с промяна в Закона на съсловните организации.В дългосрочен план протестиращите настояват за  премахване на търговските дружества; промяна в категорията труд; задължително изготвяне на стандарти; остойностяване на труда на медицинските специалисти; сестринска акушерска и физиотерапевтична практика, по правила и с финансиране от НЗОК.\"Ако това не се случи до определения срок, заявяваме готовност за излизане в ефективни стачни действия, подаване на колективни оставки по места в страната и започване на организация за Национален протест съвместно с други синдикати и организации, които ни подкрепят\", се казва още в отвореното писмо до здравния министър.От понеделник 28.10.2019 г. започват символични предупредителни протести в цялата страна, предупреждават медицинските специалисти.", "date": "2019.10.25", "title": "Медицинските специалисти до Ананиев: Предвидено ли е исканото увеличение на заплатите в бюджет 2020?"}
{"url": "https://offnews.bg/tehnologii/testovete-na-offroad-bulgaria-com-zege-parkside-ot-lidl-713944.html", "text": "Историята има предистория и пред-предистория. Ще ги разкажа съкратено.Като всеки уважаващ себе си хоби-мазохист, в менажерията от машини отглеждам и три зеге-та. Едно за работа, второ за даване на комшии и други не уважаващи себе си инцидентни хоби-мазохисти, и трето (обикновено най-старото) в период на полуразпад, със загубени части или почти счупено.Абстрахирам се от последното и не разчитам на второто заради последния ползващ го юзър, който не си е направил труда да го върне, а аз не помня даже къде е – добре, че обикновено то само се връща.И така, нуждата да нарежа спешно няколко шперплатови плоскости и неизвестно количество дъски, ме насочва към Първото - онова за лична злоупотреба. Един час подготовка, докато изкарам катуна на двора, удължител, линеали, моливи, ЛПС, ролетка, зеге... Готов съм да режа... цък и... нищо. Пак цък - пак нищо. Още няколко бързи цък-цак-цък-цък - без резултат.Бърза проверка - този път ЧЕЗ не са виновни, нито удължителят, нито контактът, нито котката на комшийката, нито комшийката... зегето не работи.Разбира се - след 15 минути беше пръснато на съставни части и преместено в кашона с третото - диагноза \"тотал щета\", за донор. Донорът беше към 250 лева, когато го купувах.Сигурно вече съм разказвал тази история, щом аз бях избран да тествам точно зегето на Лидл.OFFRoad-Bulgaria.com тества .Зегето Parkside PSTD-800 B2 ще бъде в продажба от 28-ми октомври (понеделник) и ще е в магазините до изчерпане на количествата, което вероятно ще е няколко дни.А аз съм първият, който има възможност да си поиграе с него.По пътя до склада, от който трябва да го взема, започва да ме гложди една мисъл: Да взема да го изтезавам, както си трябва това зеге. Така или иначе е за тестване. Пък и сега мога сам да разбера защо толкова ги купуват тези машини от Лидл, за да свършват преди хляба и маслините.И сега, след като съм го измъчил и направил достатъчно снимки във всички агрегатни състояния, ще взема да се изфукам тук.Ето го:Пендел-хъб-щих-зеге /последният да затвори вратата/, т.е. прободен трион Parkside PSTD-800 B2Четем първо по кутия.Номинална мощност: 800 WОбороти на празен ход /регулируеми/ : 0 – 3100 min⁻Максимална дълбочина на рязане: 80 mm в дърво / 8 mm в металСтепени на махалния ход: 1 – 3Дължина на кабела: 3 mВключени ножове Swiss made - 4 бр.SAW-LOCK система за бърза смяна на ножаРедуктор за присъединяване на прахозасмукване.Лазерна линия за прецизно воденеLED - осветление на работното пространство.Регулируем ъгъл на рязане в двете посоки - 0*, 15*, 30*, 45*Разграфен до 16 см. линеал за успоредно водене.Всичко описано го има налично, прилично и педантично компактирано в кутията.Захранващият кабел наистина се оказа 3 метра в сравнение с моя \"марков\", който е 2 метра.За да работи добре, каквато и да е машина, огромно значение има с какви инструменти ще се използва.Ножовете в комплекта са 4 бр. и са от (може би) най-масовия по нашите ширини стандарт за закрепване.Един от HCS /закалена въглеродна стомана/ за бързо рязане на масив, със стъпка 4мм., т.е. с едър зъб - тип крокодил.Два еднакви, също от HCS, със стъпка 2,5 мм. - за прецизно рязане на масив, шперплат, ПДЧ.Един HSS /бързорезна стомана/ 22 TPI /брой зъби на инч/, който е с приблизителна стъпка 1,15мм. - за рязане на метал.Ножовете изглеждат много добре.Заточване, прецизност на захвата и всички други белези са идентични с ножовете на известните скъпи производители, но... ще ги видим след злоупотребата с тях.За сравнение - на тази снимка са ножове от профи линия на друг производител - разлика няма:Вграденият изход за прахозасмукване е с вътрешен диаметър Ф35мм, а на редуциращата тръба е с Ф30 мм.Поцинкован линеал за паралелно водене с разграфяване през 0,5 сантиметра до 16см.Линеалът като материал и покритие изглежда добре, но би било по-полезно да са разграфени и милиметрите.Така, както е сега, при нужда от по-прецизно рязане, ще се налага и допълнително по-деликатно измерване преди да се заступори в машината.\"Г\"-образният ключ SW-3mm. е закрепен в основата на кабела и така е леснодостъпен, и винаги под ръка.Машината, ... ами машината тежи. В днешно време това е добър показател, защото има едни леки, леки... и на тях би трябвало да има етикет - \"не включвай\".Тежи точно 2405 гр. според взетия назаем от ГК кантар.Корпусът е от достатъчно дебела пластмаса - при натиск не поддава и не скърца, което говори за нелоша сглобка.На важните места, ръкохватката и целият външен контур, който обикновено има досег я с масата, я с пода, я при \"от масата на пода, без да искам\", са гумирани.Работният плот е със сваляема пластмасова подложка, което намалява триенето и не драска рязания материал, лесно се демонтира при рязането под ъгъл.Вглеждам се в болтовете, с които се освобождава плота, за да се промени ъгъла. Крайно съм учуден - болтовете са клас 8.8.Бутонът за включване е голям, удобен и на точното място.Бутонът за заступоряване е двустранен, т.е. може да се фиксира включената машина при работа и с дясна, и с лява ръка, без да се налага да помага другата.На мен ми е още по-лесно, защото съм с две леви ръце.SAW-LOCK системата за заключване на ножчето е удобна и добре направена.При освобождаване на ножчето трябва да се внимава - пружината го изстрелва и може да отлети, където не трябва.Всички превключватели са удобни, с интуитивно разположение и достатъчно добре контрастиращи, така че дори и машината да бъде омазана, с каквото и да е, те пак ще се намират лесно.Регулаторът за обороти е с 6 степени и с ясен звук \"цък\" при превключване.Зегето разполага с лазер за подпомагане на насочването и LED-лампа за осветяване на работната зона.Приятно се изненадах, че има различни режими на превключване:само лазер,само лампа,лазер + лампаи, разбира се, режим \"нито лампа, нито лазер\".Малко странно са подредени като поредност, защото ако трябва да се включи само лазер се минава през другите режими, но пък при изключване от контакта при включен \"лазер\" и при следващо включване лазерът пак е активен, т.е. няма нужда от повторно превключване на режимите.Вграденият лазер има възможност за корекции, което е много добре.LED-лампата осветява добре работната зона и около нея, малко синее, но това е субективно, защото аз харесвам по-топли цветни температури и това си е мой проблем.Дотук добре, си казвам, да видим как ще работи това чудо.Всъщност, какво мога да искам от прободен трион?Това не е инструмент за бичене на трупи, въпреки че един комшия си реже разпалки за камината.Аз също го използвам от дъжд на вятър, но си има неща, в които прободният трион е незаменим.Очаквано, с ножчето за масив, трионът реже бързо и продуктивно всякакви дъски до... , колкото му стигне дължината.За да тествам максимума от надписите по кутията, слагам друго ножче - 132мм. и режа 75мм. гредичка през два чвора.Мощността е достатъчна, срязът е добър.Слагам едно от неговите си ножчетата за прецизно рязане и карам наред - ПДЧ, хидрофобен шперплат, обикновен шперплат, дърво...Парчето ПДЧ за проба - до половината /черната линия/ е рязано на позиция 0 за прецизно рязане, след това на позиция 3, т.е. включих махаловидния ход.Разлика в качеството на сряза няма, скоростта е поне 5 пъти по-висока, машината се държи добре, лесно се контролира и насочва.Тествам прецизно рязане на 48мм. слепен брезов шперплат. Да видим как е с ъглите.Вижда се.Я да видим сега с по-трудните ъгли.За рязане под ъгъл е необходимо да се свали пластмасовата подложка на работния плот, а при рязане под 45 градуса трябва да се свали и една от двете червени врътки-ступори на линеала.Машинката се справи много добре с всички ъгли.Визуализирам.Справи се и с напъна ми да режа 5мм. винкел, както и Ф20мм. плътен алуминий 6083.То за тези работи си има други машини, което ме подсеща, че скоро и единият от малките ми ъглошлайф-ове се счупи.Ако се счупи и другият, ще бича винкел със зегето.Разбира се, прободният трион като вид машина, изисква спокойна работа, без да се напъва и бърза.За прецизно рязане си иска внимателно настройване на плота, плавно водене и спокойна ръка.ЛПС задължително! Факт е, че с конкретната машина си свърших чудесна работа, а винаги съм бил предубеден за лоукост машините, продавани в бакалиите.Може пък да преосмисля нещата и да взема да заместя някои от старите ми машини с нещо по-съвременно, без да се налага да си продавам единия бъбрек.", "date": "2019.10.25", "title": "Тестовете на OFFRoad-Bulgaria.com: Зеге Parkside от Лидл"}
{"url": "https://offnews.bg/nashite-avtori/nashe-vashe-714002.html", "text": "Ще ми се и аз да зина па да кажа нещо по повод тия ми ти пусти македонски интелектуалци!Казали, че българската позиция в декларацията на парламента на Република България не е много хубава. И че те остро протестират срещу нея.А ний – какво ний? Естествено, най-непринудено, по български, ний казваме: знаете ли колко ни дреме на дедовия, че вий протестирате и че негодувате срещу нашите декларации?Всичко е политика, братя и сестрици, а аз ще отида да повърна.Защото знам, че политика не значи друго, а просто банда негодници, които си немат, повервайте ми, друга работа – ни поле за оране, ни струг – за струговане – да вършат и да си изкарват горчивия хлеб – ами въртят-сучат – и създадат някоя Ситуация. Засукана и завъртяна. Интрига, нещо мръсно, непочтено, неморално, а на всичкото отгоре облечено в одеждите на най-помпозен патос.И сега: първо ви казвам: ако някой се дразни от шопския ми език – негова си работа! Няма шопски език? Като си в България – ще пишеш на български? Хм, това ли можете да ми кажете? А да сте чували Данте на какъв език е написал своята Божествена комедия? Дали не са му казвали: „Като си в Италия – ще пишеш на чист латински!”? Но той – не! Написал е всичко на флорентински диалект. А във флорентинския има влияния дори и от етруския, защото Флоренция е столица на Тоскана, а Тоскана е наречена на туските (етруските)!Защо ви обърквам с тия привидно произволни съобщения, защо ли не ви дам нещо ясно, логично и смляно – както е угодно за една консуматорска когниция? Защото ясното, логичното и подреденото е всъщност коварен капан! То не ти дава възможност да мислиш По Друг Начин, освен по тоя, по които то ти натрапва!Така винаги са ни учили и туй то.И така. Ще ми се да викна: И вие българи с вашите политически игрички на патриотизъм и вечната простащина „България на три морета (а защо не и на четири-пет океана?)”...и вие македонци – с вашите измъчени македонски претенции – защо не си гледате работата, ами мътите водата, разваляте вкуса на живота, пърдите в църкви и попържате в джамии?Защото, аз ви знам добре, вие просто си нямате работа! Вие, дето мътите живота по националистически, не сте хората, които работят и вършат нещата!Хората – истинските - македонци, шопи, торлаци, херцеговци, българи, власи и арумъни (тук някой глупак ще отбележи, че пиша отделно българи и торлаци и шопи, все едно са различни етноси, а аз ще му отговоря, че щом има такива етнологически наименования, значи те може да се употребяват; нима няма шопи?)... та хората, истинските, просто работят – търгуват, произвеждат, общуват!А вие – бивши ченгета, бивши партийни и комсомолски лекета, бивша партийно-идеологическа сган – гледате да размътите водата на хубавия Всеобщ живот!И преди – вие – съвсем същите – мътехте водата с коминтерновски идеи за един космополитичен интернационализъм под червените байраци. Сега усетихте, че по-добра стръв за народите е национализма и тутакси я сложихте на куките си!Национализмът и всичките му проявления са изборът на нищожествата. Които никога не казват Аз. А казват Ние. И собствената си, лична алчност и тщестлавие екстраполират в една напълно благовидна Обща алчност и тщестлавие! Не можете да кажете „Аз искам да съм велик” – първо – защото ви е срам, второ – защото няма нищо велико във вас. И затова казвате: България/Македония е велика. И продължавате в посока алчността и грабителството: и защото България/Макенодия е велика – дайте ни/върнете ни Беломорието, Синеморието и Зеленоморието! Македония на шест океана! България – на седем!Шовинистични претенции дошли от никъде!Иредентистки полюции, от които на нормалния, работещ човек му се повръща. Повръщане през смях.Йосиф Бродски, един наистина мъдър човек и велик поет, беше казал много хубаво: Така е то – селянинът има нива – става сутрин, нахлузва валенките и тръгва да оре; работникът има струг – става сутрин, нахлузва валенките и почва да стругова, да изпълни нормата; а ченгето няма друга работа – то става и се чуди какво днес да измисли – да създаде някаква мръсна интрига, да вкара в беля някой човек (или народ) за да си оправдае заплатата.И така. Единствената ми лекарска препоръка е: Гледайте за бивши ченгета. Усетите ли привкус на национализъм във въздуха – вероятно са били там. Те са зараза. И национализмът е техния нов токсин.", "date": "2019.10.25", "title": "Наше ваше"}
{"url": "https://offnews.bg/politika/pencho-milkov-dajte-shans-na-promianata-za-koiato-vsichki-kopneem-713971.html", "text": "През последния един месец вашата енергия ме изпълни с решителност. Тя ми даде сили да проправям път през препятствията в името на една кауза: Русе. С тези думи се обърна към граждани, поддръжници и симпатизанти кандидатът за кмет на Русе Пенчо Милков, издигнат от местна коалиция “БСП за България” по време на заключителен концерт – спектакъл за финала на предизборната си кампания. На спектакъла присъстваха народните представители от БСП Крум Зарков и Георги Стоилов, кандидатите от листата за общински съветници и кандидатите за кметове на малките населени места от коалицията. “Това беше месец на десетки срещи, на запознанства с хиляди хора; месец, в който се сменяха много емоции, защото разговорите с вас не бяха лесни. Видях много хора, които са загубили надежда да се борят и такива, които никога не са влизали в битка, но всички те искаха едно – копнееха за промяна”, сподели Милков с аудиторията. Социалистът подчерта, че подкрепата на съгражданите му е най-точният знак, че се движи по верния път, но успоредно с нея е трябвало да се бори и с много непочтени атаки. По думите му привидно позитивната кампания на повърхността, се е оказала омърсена от стремежа да се удари конкурента на всяка цена. \"Русенци обаче не могат да бъдат подведени. Те знаят, че промяната, за която се борим с листата, изисква достойнство, принципи и уважение към хората\", смята Милков.“Моята кауза е Русе, а принципите ми на работа са прости, но категорични – единение, компетентност, прозрачност и почтеност. Именно тази стабилна основа плаши онези, които надигнаха черната вълна срещу нас”, заяви Милков. Според него нуждата от промяна е не просто видима, тя се усеща с всяка глътка русенски въздух и е време за категорични действия.“Радвам се, че в тази битка не съм сам. Гордея се с хората от листата на коалицията ни за общински съветници. Те са компетентни, смели, дръзновени и енергични, обединени от желанието си да се грижат за Русе. Затова бъдете смели в избора си. Не се поддавайте на натиск и манипулации. Знайте, че в момент на избор гласът на всеки - млад или стар, богат или беден – има еднаква тежест. На 27-ми октомври подкрепете мен и листата за общински съветници на местна коалиция “БСП за България” с номер 71 в интегралната бюлетина. Дайте шанс на промяната, за която всички копнеем, защото обичаме Русе”, призова Пенчо Милков.С бурни аплодисменти присъстващите засвидетелстваха подкрепата си към Пенчо Милков и скандираха “Победа!”. Концертът продължи с изпълнения на певчески и танцови школи от Русе. ", "date": "2019.10.25", "title": "Пенчо Милков: Дайте шанс на промяната, за която всички копнеем"}
{"url": "https://offnews.bg/sviat/iaponski-ministar-podade-ostavka-podkupil-izbirateli-s-papeshi-i-por-713977.html", "text": "Новият министър на търговията в Япония Ишу Сугавара подаде оставка, след като беше обвинен в нарушаване на избирателния закон, предаде Би Би Си. Според съобщения в медиите Сугавара е дал на своите избиратели в Токио като подкуп скъпи пъпеши, портокали, месо от сърна и пчелно млечице. Според репортажи той също така предложил 20 000 йени (около 320 лева) \"за съболезнования\" на семейството на свой починал поддръжник. В Япония има обичай да се дават пари на семействата на покойниците.Премиерът Шиндзо Абе се извини на японския народ, защото е назначил г-н Сугавара.Законът за изборите в Япония забранява на политиците да изпращат дарения в домовете на избирателите. ", "date": "2019.10.25", "title": "Японски министър подаде оставка - подкупил избиратели с пъпеши и портокали"}
{"url": "https://offnews.bg/nashite-avtori/res-lxiv-borisov-i-morgan-frijman-713996.html", "text": "Хайде този път по-накратко – и още по-тъжно, for a change. ГЕРБ и г-н Борисов имат огромен проблем – и той не е селската амбициозна да-не-казвам-какво г-жа Манолова, а „врагът с партиен билет“ г-н Цветанов. Който, ако беше чел нещо за нещо, би се отъждествил с Троцки. Ако продължим този отвратителен смешноват паралел (и алегория, в известна степен), г-н Цветанов иска да съобщи на доскорошния свой Ленин, че групово, цели общински съвети по места из България са негови.***Голямата „бронщайнска“ цел на г-н Цветанов (не че подозира какво е това, нулакнижният той) е приблизително следната: когато обяви своя самостоен политически проект (догодина), да разцепи ГЕРБ, и инстинктивно да дава страшен зор за „перманентна революция“ в българската политика . В това се състои неговото отмъщение. Щот, ако помислим по платоновски, г-н Борисов – ще прощавате за тази фриволна трактовка на „Тимей“ – си изтри гъза с г-н Цветанов, най-вече поради „бизнес“-разправии. И последният няма да прости, няма.***Г-н Цветанов изглежда убеден, че ГЕРБ по места не може да спечели никакви избори без него, и вероятно има някакво основание. Въпросът е доколко и докъде.***Междувременно, недоразбирам протестите срещу избора на Гешев – Цацаров добре ли беше? Защо не протестирахте тогава? Ква е разликата?***И още, този път относно г-н архитекта на промяната Игнатов: не е ли слабоумно да блокираш София като вид апотеоз на тази кампания три дни преди кметските избори?! Поздравления за „политинженерите“ му – това е като за награда „Дарвин“.***Обаче: цялата работа, mind you, е следната. „Лошите“ трябва да сложат Гешев, щот им е суперважно кой ще разследва след края на еврофондовите кражби в следващите 7 години. Моето лично опасение е, че разликата между Цацаров и Гешев е като между Джамел Зидан и Зинедин Зидан – новият е далеч, далеч по-„талантлив“ и нахъсан от своеобразния си чичо, и тепърва всички ще страдат от евентуален прокурорски произвол.***Крайният резултат, пак да простите за футболната метафора, ще е нещо като хикс – властовият картел се окопава. И, парадоксално, само г-н Борисов може да го разцепи – стига да бъде обещано, че самият той никога не би бил разследван.***Пак междувременно, ББР върви към втора КТБ, помнете къде сте го чули първо (усмихнато човече). По-нервните от мен биха казали, че това е вид частна банка на ДПС, ама с държавни пари.***ДПС, впрочем – които скришом поддържат властта – са гениално изобретение. Това всъщност е добре организиран бизнес-проект (мимикрирайки като партия), който има нещо като поне 300 000 „служители“ (така, както римският император Тиберий има „служители“, да речем), които се активират на избори. И с вид интелектуален поклон трябва да признаем, че само личното политическо IQ на г-н Цонев, например, надвишава средното в ГЕРБ и БСП, да не говорим за ДБ.***Гешев и неговите демиурзи, без да искат, ползват много успешен метатеатрален похват – падането на „четвъртата стена“, при който се обръщат към публиката извън хиперреалността на пиесата, с въпроса „ама защо да съм лош“. И така успешно обезсмислят усилията на некадърните ПР-инженерчета срещу него, които не съзнават, че този вечен overload с „проблемите при съдебната реформа“ вече досади и на провинциалните първокурсници в СУ.***Не го усещате, щот се „информирате“ предимно от „медиите“ (за простолюдния Фейсбук даже не ми се почва), но ДПС вече поглъща ГЕРБ. Уж има битка в уж смесените райони – а всъщност двата най-големи полит-левиатана вече се надцакват при цената за глас (това включва и ромите, забележете). В момента е към 150 лева, а в неделя може да стигне и 200. Answers on a postcard.***Инфлацията си е инфлация, но кебапчетата са с пари, дет вика учителят Дънов.***ГЕРБ трябва да се оттеглят от всякакви себеобяснения, за да запазят властта - и някой трябва да го съобщи на г-н Борисов. То е като с расизма – самото раздухване на темата влошава нещата. Да цитираме великия и черен като черната „Металика“ Моргън Фриймън – „как да се борим с расизма“, и той – „като спрете да говорите за това“.***Гласувате или не, вече някак всички сме подсъзнателна жертва на кулрофобията, уплахът от клоуни.***Още по-междувременно, има и светъл лъч – дебелите вероятно няма да направят своя „голям шлем“ в медиите. Петр Келнер, който е поне 30-plus пъти „по-дебел“ от нашия най-дебел, е на път да купи bTV. И, доколкото се чува в задкулисието, няма вариант да си я „делне“. Честит „преход“ – стигнахме дотам, че това да е вид добра новина.***Няма да минат и десетина години, и ние ще минем в онази класация за свободата на словото от 111-то място на минимум 110-то, катурвайки Етиопия, а защо не и Ангола.***А администрацията по места вече се ослушва как да се преориентира, усещайки, че след дефенестрацията на г-н Цветанов ГЕРБ отслабват и сякаш вървят към полуразпад. Тъкмо затова г-н Борисов, in his infinite wisdom, обикаля с джипката, за да се запознае с клиентелата по места.***Г-н Цветанов, ако позволите паралел с Чехов, се беше превърнал като една Анна на шията за Борисов. В техния, де факто, малък мещански, недоразвит животец в политиката. И сега г-н Цветанов сякаш е като следното: Анна всё терпит, боится противоречить, чтобы не впасть в прежнюю бедность. Приглашение на бал от начальника. На балу она производит фурор. Важный человек влюбляется в неё, делает любовницей (она обеспечена и теперь). Когда она увидела, что начальство у неё заискивает, что мужу она нужна, то уже говорит дома мужу с презрением: - Подите вы прочь, болван!» Само че с малко помощ от едни масончета в САЩ.***Борисов и г-жа Фандъкова имаха един-единствен нечовешки ход, който щеше решително да им спечели и тези избори, но нямаше кой да ги посъветва – да не дрънкат за „проблемите на града“ и как „се работи“ (всички видяхме как се работи и как се гепи), а да говорят само за едно-единствено нещо – Топлофикация.***А не г-жа Фандъкова да е като тъжния седящ демон на Врубель, ако позволите.***Можеха, например, да кажат, че махат собствените си орлиновци, които източват Топлофикация и генерират дългове, и да обещаят, че ще я приватизират (да, обещаването не е като даването, но това щеше да отекне например в люлинската душа).***Но не, съветниците им също са центристко-народняшко-имбецилни. А ГЕРБ трябваше да позират като истински десни, които приоритизират развойния бизнес пред държавната кражба. Anyways.***Важи, впрочем, и за БДЖ, и за какво ли не.***Големият въпрос е дали г-н Борисов, ленинът и най-вече сталинът на ГЕРБ, има политическия потенциал да отстрани своя Бронщайн (който дори живее под носа му в община „Изгрев“, а не в Мексико, и не се налага да му праща некъв Рамон Меркадер).***Ако ГЕРБ искат да се спасят, не бива да разчитат единствено на прословутата „харизма“ на лидера. Добре е да си припомнят, че [кражбите от] еврофондовете не произвеждат продукт, а само личностно обогатяване – чрез стадиончета, водни цикли и т.н. И че това вече става нетърпимо и сред простолюдието.***И да схванат, че дори да викаме на клепалото „семантрон“, то си остава клепало.***Манолова, ако имаше капчица кюстендилско „хуге“, трябваше отдавна да ни е лишила от присъствието си в публичното пространство. Но не - разчитаме на прословутата къса памет, според която „Костинброд“ и „Пеефски“ не са се случили.***Да не говорим, че и лидери на ЕНП са вътре в далаверката. Пардоне моа, схемата. И половинчатото евро-“отпадане“ на мониторинга засега не значи нищо.***Впрочем, като казахме “медии“: БНР единствени се държаха достойно, протестирайки. Това някак даде надежда, че все още в тази ситуация има някаква здрава тъкан. И назначението на Антон Митов, доказан демократ и altogether good guy, е обнадеждаващо.***Расизъм?!?!? „Thеre is almost no kind of outrage,” George Orwell wrote in his Notes on Nationalism, “which does not change its moral colour when it is committed by ‘our’ side.”***Последен съвет за когото и да било, от учителя Йода, особено за Негово Високоогнеборство: do, or do not, there’s no try.***Next month – по-философско, както обикновено. И винаги само с обич, без омерзение. Thank you for reading.Oще: на NB! Адвокатът на OFFNews.bg напомня: препечатването на този текст (изцяло или отчасти) става само с изрично писмено разрешение от OFFNews.bg и автора.", "date": "2019.10.25", "title": "Res LXIV: Борисов и Моргън Фриймън"}
{"url": "https://offnews.bg/politika/nikolaj-radev-shte-varna-plovdiv-na-horata-714000.html", "text": "Благодаря на гражданите на Пловдив за протегнатата ръка и добрите предложения- как да се развива Пловдив в следващите четири години, как администрацията да бъде наистина в полза на хората. И именно това ще направим. Нашето мото през това време беше „Пловдив на хората\". Това заяви в сутрешния блок на БНТ Николай Радев, кандидат за кмет на Пловдив от БСП. По думите му, по време на кампанията, той и кандидат-общинските съветници от листата на левицата са откроили своите приоритети и са разяснили с какво се различават от десните. Радев изтъкна, че десните насочват политиката предимно към улиците, тротоарите, лампите, а не към хората и техните проблеми- към здравето им, към образованието им, ниските доходи, които получават. Според Николай Радев в Пловдив не трябва да се говори толкова за битка между кандидатите, в Пловдив трябва да се говори за състезание на идеите. „Това, за съжаление, мисля, че не се състоя. Лявата и дясната политика се различават именно по това – към кое се насочваш, как се отнасяш към хората, към собствеността и кои са твоите приоритети\", коментира той и подчерта, че приоритетите на левицата са образование, здравеопазване, доходи, високотехнологична икономика.Според Николай Радев общинското здравеопазване в Пловдив е поставено пред фактически фалит, така че неговата първа цел би била спасяването на общинското здравеопазване в града, защото то предоставя възможността за лечение на една голяма група от пловдивчани, които нямат достъпа до частните, а дори и до държавните болници в Пловдив. Другото, което Николай Радев открои като най-важно, е образованието. По думите му, то е основата на възможността да се подготвят висококвалифицирани специалисти, които могат после да развиват собствен, български бизнес или ще намерят работата си във високотехнологични производства. „За съжаление, в последните години Пловдив излезе изцяло от пътя, по който се е развивал в индустриално отношение. Сега е град, в който фирмите идват да търсят евтина работна ръка\", подчерта той. Според него това се дължи на факта, че е спряла подготовката на висококвалифицирани кадри. Радев подчерта, че Пловдив има традиции, професионални гимназии, едни от първите профилирани гимназии в страната. „Имаме и висши учебни заведения, които също са подготвени да създават високотехнологични кадри. Трябва да обвържем Пловдив с високото образование, което ще привлече фирми, които да дават високи заплати\", категоричен бе той. По думите му, фирмите, които идват в момента, са като завода, открит от премиера преди няколко дни край Пловдив – няма да произвежда Мерцедес, а стопове за Мерцедес. „За привличането на високотехнологични компании трябва образованието да създава подготвени кадри, да се промени администрацията, така че да не отблъсква бизнеса, както до момента, и да се провеждат чисто и прозрачно обществените поръчки“, обобщи кандидатът за кмет на Пловдив с №56. В заключение Николай Радев се обърна към пловдивчани да направят мъдър избор. За да бъде Пловдив град на здравите и образованите хора, град с високотехнологична икономика и запазена културна идентичност.", "date": "2019.10.25", "title": "Николай Радев: Ще върна Пловдив на хората"}
{"url": "https://offnews.bg/zdrave/bezplatni-pregledi-za-risk-ot-insult-v-pirogov-714001.html", "text": "Безплатни прегледи за оценка на риска от инсулт ще се проведат в „Пирогов\" на 29 октомври – вторник. Тогава се отбелязва Световният ден за борба с инсултите. Фокусът на кампанията тази година е върху риска и превенцията.Необходимо е предварително записване на час на телефон 02/9154440, в делничен ден между 8 и 13 часа.Прегледите ще извършат от завеждащия неврологично отделение д-р Мария Димитрова и екипа й в Медицински център „Пирогов\". Скринингът ще бъде в кабинети 6 и 7 от 9 до 14 часа.По повод Световния ден за борба с инсултите на 28 октомври в \"Пирогов\" ще се проведе беседа за пациенти и медици на тема „Рискови фактори за мозъчно-съдова болест. Съвременно лечение на исхемичните мозъчни инсулти\".Лекцията и обсъждането ще се състоят в рапортна зала за хирургии, ет. 5 ( Аудиторията) в Централната сграда на болницата от 12 ч. на 28.10. 2019г.Тази година акцентът на Световната организация за лечение на инсултите е върху риска и превенцията от инсулти. Нови анализи на заболеваемостта показват нарастване на боледуващите и непрекъснато увеличаване броя на хората в риск. Това налага вземане на незабавни мерки за овладяване на рисковите фактори за заболяването, част от стратегическия проект на Световната организация за лечение на инсултите „Намаляване на инсултите наполовина\".", "date": "2019.10.25", "title": "Безплатни прегледи за риск от инсулт в Пирогов"}
{"url": "https://offnews.bg/tehnologii/nokia-6-2-e-veche-v-magazinite-na-vivacom-714023.html", "text": "От днес клиентите на VIVACOM могат да закупят новата Nokia 6.2 на атрактивната цена от 15.98 лв. на месец в комбинация с тарифен план SMART L+, в магазините и онлайн на сайта на телекома. Смартфонът е комбинация от елегантен дизайн и качествена изработка. Работи с Android One - най-чистата форма на Android без допълнителни приложения и е оборудван с голям дисплей, чувствителни камери и изкуствен интелект.Nokia 6.2. разполага с 6.3\" Full HD+ PureDisplay, със съотношение 19,5:9 за максимално по-голямо пространство и по-наситени цветове. Смартфонът използва Qualcomm Snapdragon 636 процесор, 2 пъти по-бърз от досегашните поколения, за по-лесно превключване между мейла, календара и бележките, без да забавя скоростта. Устройството е снабдено с 4 GB RAM памет, 64 GB вътрешно пространство и слот за до 512 GB карта памет, за съхранение на всички важни моменти на едно място.За всички любители на фотографията Nokia 6.2 предлага 16 MP тройна основна камера с 8 МР ултра широкоъгълен обектив, поддържащ 118° зрително поле и 5 МР дълбочинен сензор за по-професионални снимки. Моделът прави забележителни портретни снимки с разнообразни боке ефекти, включително Classic Heart и Star.Селфи камерата на устройството е с 8 МР сензор и изкуствен интелект с разнообразни функции. Моделът разполага и с режима DualSight, който дава възможност за активиране на основната и предната камера едновременно, за да може да се споделят и двете страни на една история.Nokia 6.2 използва специален видео процесор Pixelworks, който подсилва цветовете и надгражда видео съдържанието до HDR качество. Технологията PureDisplay предоставя по-изящни и подробни детайли при тъмни и светли зони и показва до един милиард нюанса. Друго предимство на модела е високото качество на видео заснемането – 4к ултра HD. Адаптивната му батерията с изкуствен интелект е с капацитет 3500mAh и дава приоритет на приложенията, които се използват най-често. Nokia 6.2 е лек и елегантен и се състои от високотехнологичен корпус от полимерен композит, обгърнат от метална сърцевина. Смартфонът е с 2.5D Corning Gorilla Glass и огледално покритие за по-голяма устойчивост на наранявания.", "date": "2019.10.25", "title": "Nokia 6.2 е вече в магазините на VIVACOM"}
{"url": "https://offnews.bg/dom/saveti-za-pozharna-bezopasnost-v-domashni-uslovia-714024.html", "text": "Дали от претоварване на електрическата мрежа, от изоставен кухненски електроуред или от паднала на земята цигара - пожарите могат да възникнат във всеки момент, застрашавайки дома ни и най-вече - живота и здравето на нас и нашите близки. В добавка климатичните промени, наблюдавани през последните години и повишаването на температурите през лятото правят заплахата от пожари по-реалистична от всякога.“От Амазонската джунгла, до Сибир - огнената стихия все по-често е в новинарските емисии. Случаите на сериозни пожари в България и региона също зачестяват, което прави все по-важно да бъдем подготвени за защита на своите домове и най-вече - на близките ни хора. Грижата за пожарната безопасност трябва да започне от всеки отделен човек и всеки дом, а познаването на основните мерки, с които може да се предотврати избухването на такова бедствие, може да спаси живота на мнозина” - споделя Янко Боев, управител на българското дружество  ООД.Екипът на фирмата публикува набор от съвети за пожарна безопасност в домашни условия.Как да намалите риска от пожар в кухнятаПовече от половината домашни пожари възникват в кухнята и взимайки предвид множеството електроуреди, които се ползват там, това съвсем не е изненада. Има обаче редица превантивни мерки, които бихме могли да предприемем, за да намалим риска от инциденти по време на готвене.От Пожарна Защита ООД съветват да наблюдавате децата си и да не ги оставяте сами в кухнята. Съхранявайте кибрита и запалките на недостъпни за тях места като по възможност използвайте устройства за подаване на искра за възпламеняване на газови котлони, които са по-безопасни, тъй като при тях няма пламък, съветват още от дружеството.При излизане от кухнята, махнете тиганите и тенджерите от котлоните или намалете мощността им максимално като избягвате да оставяте стърчащи дръжки. Ако сте приключили с готвенето, винаги проверявайте дали сте изключили уредите за готвене.Ако носите широки дрехи, те лесно могат да се запалят, така че най-добре е да готвите, облечени в кухненска престилка. Парцалите и кърпите, с които почиствате, също е добре да съхранявате далеч от котлоните, скарите и тостерите в кухнята.Дръжте кабелите на електрическите уреди далеч от вода и редовно почиствайте натрупаните по тях мазнини, тъй като те могат да доведат до възпламеняване.В случай, че тиганът пламне, изключете котлона. Ако имате пожарно одеяло, може да го хвърлите върху него. Не е добра идея да го гасите с вода или с воден пожарогасител, информират още от Пожарна защита ООД. Ако не успеете да се справите с пожара в първите секунди, най-добре е да излезете на безопасно място и да се обадите на телефон 112.Как да избегнете пожари, причинени от електричество?Този тип пожари най-често са свързани с претоварване на електрическата мрежа, наличие на оголени кабели или ползването на преносими електроуреди.За да предотвратите много от заплахите, уверете се, че всички мощни уреди като пералните и фурните, са включени в контактите сами и в никакъв случай не ги включвайте на един разклонител, тъй като може да го претоварите.Наблюдавайте дома си за уреди с оголени или стопени кабели, за следи от обгаряне или горещи щепсели, както и за мигащи лампи или бушони, които падат без явна причина и своевременно се погрижете за тяхната подмяна с нови. При възможност изключвайте уредите от щепселите.Ако използвате преносими печки, опирайте ги на стената, за да не могат да паднат и ги дръжте далеч от завеси и мебели. Никога не сушете дрехите си на тях.Цигарите и свещитеса една от най-често срещаните причина за възникване на пожар в битова среда. За да избегнат инциденти с фатален край, на пушачите се препоръчва никога да не пушат в леглото и винаги да използват пепелник, а не кофи и други съдове.Не е препоръчително също да пушите, когато сте изморени или под въздействието на лекарства, тъй като може да заспите с горяща цигара, която може да падне на килима или вестника и също да предизвикат инцидент с трагичен край.Важно за вашата безопасност е да не оставяте горящи свещи без наблюдение, като по-добре е да ги изгасяте с щипци или лъжица, тъй като при духането могат да се разпространят искри.Противопожарни средства вкъщиСред най-разпространените противопожарни средства у дома са топлинният детектор, пожарното одеало и пожарогасителят.Над 80% от домовете на запад са оборудвани с автономни детектори за дим и топлина. Статистиката сочи, че наличието им намалява наполовина вероятността за фатален край при пожар.Пожарното одеяло от своя страна е особено ефективно при пожари в кухнята, където просто като го хвърлите върху пламъците, то отнема кислорода и „задушава“ пожара.Ако се чувствате уверени при работата с пожарогасител, той може да се окаже най-ефективният начин за справяне с пожара у дома. Експертите на фирма Пожарна Защита ООД препоръчват пожарогасител тип АВС /за всички класове пожари/ с минимален капацитет 2 кг. Особено важно е да разполагате с пожарогасител, ако в дома си се отоплявате на твърдо гориво, подчертават още от фирмата.", "date": "2019.10.25", "title": "Съвети за пожарна безопасност в домашни условия"}
{"url": "https://offnews.bg/politika/pes-za-oriazanite-partijni-subsidii-tova-e-seriozna-zaplaha-za-demokr-714026.html", "text": "В позиция по повод намаляването на партийните субсидии в България, приета от президиума на ПЕС, европейските социалисти изразяват загриженост от отрицателните последици за политическата система в страната и призовават Народното събрание за преоценка на ситуацията.Документът беше иницииран от президента на ПЕС Сергей Станишев след негово лично становище в отговор на писмо от лидера на БСП Корнелия Нинова. Заседанието на президиума се състоя в Хелзинки при домакинството на управляващата Финландска социалдемократическа партия, тъй като в момента страната е председател на Съвета на ЕС. Участие взеха представители на 29 партии от цяла Европа, членуващи в ПЕС.В становището си европейските социалисти посочват, че новите мерки засягат опозицията в България и предупреждават за риск от отстъпление от демократичните практики и върховенството на закона: „Времето и начинът, по който тези промени бяха приети, оставят впечатление за политически ход с цел поставяне на основната опозиционна партия, членуваща в ПЕС – БСП, в неравностойна позиция в предизборна обстановка.“„С тези промени се създава възможност за неограничени дарения и спонсорство на политически партии от частни фирми, без необходимите законови гаранции, установени в други държави-членки на ЕС. Те представляват сериозна заплаха за демокрацията в България, особено при сегашното политическо управление в страната. Законодателните промени отварят вратата към нездравословни отношения между политическите сили и бизнеса, нарушавайки баланса между обществения и частния интерес. Възможността за “приватизация” на политически партии, а с това и на изпълнителната и на законодателната власт, е осъдителна. В интерес на всички български граждани, както и на ЕС като цяло, е да не се позволява отстъпление от демократичните стандарти и принципи“, се казва още в позицията.„ПЕС призовава Народното събрание да направи преоценка на ситуацията и да разгледа по-подробно евентуалните последици от внесените законодателни промени с оглед предотвратяване на рисковете за демократичното функциониране на политическите процеси в страната“, пишат социалистите, като изразяват готовност за взаимодействие по темата с БСП.„ПЕС ще продължи да наблюдава въздействието на тези тревожни мерки и изразява готовност за сътрудничество с партията в България, членуваща в лявото европейско политическо семейство – БСП.“", "date": "2019.10.25", "title": "ПЕС за орязаните партийни субсидии: Това е сериозна заплаха за демокрацията в България"}
{"url": "https://offnews.bg/zimni/v-ziolden-zapochva-bitkata-za-golemia-kristalen-globus-714028.html", "text": "Алпийските ски се завръщат в ефира на Евроспорт. В следващите пет месеца ще бъдем освежени от високите стойности на адреналин в кръвта ни, а супер атлетите от Световната купа ще имат на разположение 90 старта, разпръснати на три континента.Тронът е освободен след отказването на Маресел Хиршер, което гарантира жестока битка за короната. Австриецът беше непобедим през последните осем години, в които изгради ореола си на легенда. А освен огромно наследство, Хиршер оставя след себе си и купища въпроси.Кой ще спечели големия кристален глобус? Дали това ще бъде универсалният Пентюро, техничният Кристоферсен или свръх бързите Йенсруд и Парис? Или пък някой друг от внушителната група супер скиори, които останаха в сянката на г-н Съвършенство в последното десетилетие? Много е трудно е да се даде сигурна прогноза в такъв сезон и точно това е най-хубавото!Ние ще очакваме с нетърпение Алберт Попов, който вече е разпознаваем с великолепните си резултати в слалома и чести влизания в челната десетка. За първи път от времето на Петър Попангелов, България разполага със скиор, който редовно побеждава световните звезди.При дамите доминацията на Микаел Шифрин е застрашена от прогреса на Петра Влхова. Но в радара попадат Уенди Холденер, Виктория Ребенсбург, италианките Бриньоне и Годжа, а защо не и завръщащата ще се от тежка контузия Илка Щухец!Сезонът започва в последния уикенд на Октомври в Зьолден (Австрия). След товаотиваме във Финландия (Леви) преди белият керван да се пренесе в Северна Америка, където са стартовете в Лейк Луис (Канада), Бивър Крийк (САЩ) и Килингтън (САЩ). Ще се завърнем в Европа малко преди Коледа.Тази година мъжете ще пътуват до Азия. Стартовете в Янин (Китай) и Наеба (Япония) не бива да ни учудват, след като през 2022г Пекин ще организира Зимните Олимпийски Игри. Азиатското турне е в средата на Февруари, а месец по-рано са класиките във Венген, Кицбюел и нощния слалом в Шладминг, където миналия сезон Алберт Попов завърши шести!Последният уикенд на Януари ще доведе Световната Купа при жените в Банско. Склоновете под връх Тодорка ще приемат два старта– спускане и супер Г, които ще се проведат на 25 и 26 Януари.Сезонът ще приключи в Кортина Дампецо. Италианският зимен център спечели домакинството на Световното първенство през 2021г и ще може да направи добра репетиция с финалите на Световната Купа, които са между 18 и 22 Март догодина.По традиция, началото ще бъде поставено на глетчера Ретенбах. Австрийският курорт Зьолден ще приеме първите два старта– гигантските слаломи при жените и мъжете на 26 и 27 Октомври.И тази година Алпийските ски ще бъдат основна част от Зимния парк на Евроспорт, а всичко започва още този уикенд от 10:50 и 13:05 с двата манша на гигантските слаломи за жени и мъже.През новия сезон зад микрофона отново ще бъдат Никола Ибришимов, ПламенВълков и бившият национален треньор Иван Каневчев.", "date": "2019.10.25", "title": "В Зьолден започва битката за големия кристален глобус"}
{"url": "https://offnews.bg/futbol/levski-pusna-v-prodazhba-biletite-za-macha-s-dunav-713998.html", "text": "Bилетите за домакинския мач на Левски срещу Дунав от 14-ти кръг на Ефбет Лига вече са пуснати в предварителна продажба. Срещата е на 31 октомври, четвъртък от 18:30 часа на стадион \"Виваком Арена – Георги Аспарухов\".Пропуски се продават в официалния магазин на Левски в Сектор A на съоръжението от 10:00 до 19:14 часа. Желаещите ще могат да си закупят билет също така от касите на Еventim, както и в партньорските каси: бензиностанции OMV, Technopolis, Български пощи, книжарници Orange, билетен център НДК.В деня на мача (31.10.) билети ще се продават на касите пред Сектор \"A\", на улица „Тодорини кукли“ №47 и на улица \"Река Велека\" (арката пред Сектор А) от 12:00 часа до края на първото полувреме на срещата.Входовете на стадион \"Виваком Арена – Георги Аспарухов\" ще бъдат отворени в 17:00 часа. От клуба напомнят, че внасянето на храни и напитки на стадиона е забранено.За удобството на всички, \"сините\" напомнят, че може да се възползвате от закупуването на пропуск онлайн (). Така може да бъде избегнато ходенето до касите, като бъде платено за пропуските онлайн, след което веднага да бъде разпечатано, като всеки билет има указани вход, блок, ред и място.Всички желаещи да наблюдават двубоя трябва да носят своята лична карта със себе си. В противен случай няма да бъдат допускани на стадиона.В сила остава кампанията на Левски, целяща да привлече все повече семейства и деца на стадиона. В мача срещу Дунав отново ще бъде отворен Блок 3 в Сектор A – редове от 1 до 22 вкл. /места от 16 до 30 вкл./, в който срещу билет от 10 лв. всеки родител ще може да заведе до две деца на възраст до 14 г. Двама възрастни с до две деца до 14 г. пък ще влизат на тези места срещу 15 лв. Пропуските са с фиксиран вход 1 на Сектор A.За улеснение на придружителите, които ще посетят срещата с деца, клуба предлага декларация, която трябва да бъде попълнена преди влизането в спортното съоръжение. (Може да изтеглите и попълните документа от !).Сектор A - 15 лв. (Блок 5, 6 и 7), 17 лв. (Блок 4), 20 лв. (Блок 1,2 и Прес ложа), 30 лв. (Ложа 2 и 3), 77 лв. (VIР - достъп до VIР салона с кетъринг).Сектор В - 10 лв.Сектор Б - 7 лв.Сектор Г - 7 лв. (гости)Гостите ще могат да си закупят билет от касата пред Сектор Г два часа преди началото на мача.", "date": "2019.10.25", "title": "Левски пусна в продажба билетите за мача с Дунав"}
{"url": "https://offnews.bg/ikonomika/v-petak-vecher-predi-izborite-mf-publikuva-proektobiudzheta-za-2020-g-714041.html", "text": "Минути преди края на днешния петъчен работен ден преди местните избори в неделя Министерството на финансите публикува проектобюджета за 2020 г. и актуализираната средносрочна бюджетна прогноза за 2020-2022 г.Той предвижда бюджетът да е балансиран, а държавата да събере и похарчи 46,827 милиарда лева.И при приходите, и при разходите за периода 2020-2022 г. има спад от 36,9% до 35% от БВП. В номинален размер те се увеличават от 46,827 млрд. за 2020 г. до 50,143 млрд. лв. през 2022 г.Догодина ще може да бъде поет нов държавен дълг в размер на 2,2 млрд. лева при ограничение от 1 млрд. тази година, заради покупката на изтребителите.За 2020 г. се очаква дефицит от 0,1% от БВП, за 2021 и 2022 г. - съответно 0,5% и 0,1% излишък.Растежът на потенциалния БВП през 2019 г. ще достигне 3,3% и ще се забави до 2,7% през 2022 г. по оценки на МФ.Министерството очаква 2,1% инфлация догодина. Прогнозата на Европейската комисия е за 1,7%.Капиталовите разходи нарастват с 15,5% през 2020 г., спадат с 5,8% през 2021 г. и отново нарастват с 21,7% през 2022 г. Изменението се обяснява с предвидени средства за магистрала \"Хемус\" и други пътни инфраструктурни проекти, въвеждането на ТОЛ системата , нови доставки за бойна техника и ускоряване на усвояването на средствата от еврофондовете.Приоритетите на Бюджет 2020 са образование, здравеопазване, отбрана, пенсионна политика и политика по доходите, пише в средносрочната прогноза.Образование: Увеличението на учителските заплати ще продължи. Ежегодно допълнително ще се предоставят по 360 млн. лева. Целта е през 2021 г. да се постигне удвояването им спрямо 2017 г.Здравеопазване: Изграждането на Национална здравна информационна система, посредством използване на нови технологии в областта на електронното здравеопазване, е сред приоритетите на бюджета.Отбрана: След купуването на американските изтребители през 2020-2022 г. страната ни отново ще дава пари за оръжие. В средносрочната програма това е записано под формулировката, че са осигурени \"средства за поддържане и развитие на националните отбранителни способности и способностите, свързани с колективната отбрана, в т.ч. средства за изпълнение на приетите от НС инвестиционни проекти\".Пенсионна политика: От 1 юли 2020 г. всички пенсии, отпуснати до 31 декември 2019 г., ще се увеличат с 6,7% в съответствие с т. нар. „швейцарско правило”. Осъвременяването им по същия механизъм ще продължи през 2021 и 2022 г.За периода 2020-2022 г. тежестта на една година осигурителен стаж в пенсионната формула се запазва в размер на 1,2.Политика по доходите: Минималната заплата се увеличава с 50 лв. от 1 януари 2020 г. и става 610 лв.От 1 януари 2021 г. се увеличава с още 40 лева и става 650 лв. Предвижда се през 2022 г. тя да се замрази и да си остане 650 лева.Минималният осигурителен доход ще следва минималната заплата. Различен е само за регистрираните земеделски стопани - 610 лв. от началото на 2020 г. вместо сегашните 400 лева.Заплатите и възнагражденията на работещите в бюджетния сектор ще бъдат увеличени с 10% през 2020 г.Максималният осигурителен доход за всички осигурени остава 3000 лева.Месечните помощи за отглеждане на дете ще са по 40 лева за едно дете, 90 лева - за две и 135 лева за три.", "date": "2019.10.25", "title": "В петък вечер преди изборите МФ публикува проектобюджета за 2020 г."}
{"url": "https://offnews.bg/sviat/bez-edinodushie-v-es-za-otlaganeto-na-brekzit-714013.html", "text": "Необходимо е ново отлагане на Брекзит, но така и не бе постигнато единодушие за датата между посланиците на страните членки на ЕС, съобщи говорителката на ЕК Мина Андреева.Новата среща ще бъде на 28 октомври (понеделник), за да бъде взето решение, поради факта, че в момента крайната дата за Брекзит е 31 октомври. Андреева допълни, че страните-членки са съгласни да позволят на Великобритания да отложи за пореден път напускането си от ЕС. Тепърва ще се решава продължителността на това удължаване, посочи говорителката и подчерта, че \"работата ще продължи през следващите дни\".Главният преговарящ за Брекзит Мишел Барние определи днешните преговори като \"отлични\" и допълни, че окончателното решение по въпроса не може да бъде постигнато поради несигурността относно искането на британския премиер Борис Джонсън за провеждане на извънредни общи избори във Великобритания през декември.", "date": "2019.10.25", "title": "Без единодушие в ЕС за отлагането на Брекзит"}
{"url": "https://offnews.bg/zdrave/efektat-ot-lechenieto-e-po-dobar-ako-lekariat-viarva-v-lekarstvoto-p-713975.html", "text": "Ефектът от лечението е по-добър, ако лекарят вярва в лекарството, без дори да споменава пред пациента за това. Ново изследване показва тази зависимост с използване на болкоуспокояващ крем, който всъщност не съдържа никакви обезболяващи вещества. Резултатите от серията експерименти на учените от Дартмундския колеж в САЩ, са публикувани в списание Nature Human Behavior.Учените проверили теорията си върху 24 участника в изследването, които влизали в ролята на пациенти. Към всеки от тях бил определен и човек, който изпълнявал ролята на лекар. Всеки от пациентите бил подложен на болезненото въздействие на горещ предмет, доближен към ръката му. Участникът в ролята на лекар му предлагал един от два вида успокояващ мехлем.Авторите на изследването предупредили „лекарите“, че едното от мазилата е много ефективното лекарствено средство „термодол“, а другото е фалшификат. В действителност и двата мехлема не били лекарствени средства, а най-обикновен вазелин в различни опаковки.Въпреки това пациентите, които нямали никаква информация за лекарствата, изпитвали значително по-малко болка при намазването с този, който по мнението на „лекаря“ отнема болката.Експериментът бил заснет със скрита камера, включена към компютър, който обработвал реакциите на пациентите на болка. Датчици, прикрепени към кожата им, фиксирали снижаването на психологическата възбуда при използването на мехлема, който според „лекаря“ отнема болката.Впоследствие пациентите съобщавали, че при използването на „ефективното лекарство“, „лекарите“ били „по-уверени и по-внимателни“. Експериментът бил повторен няколко пъти, с използването на единия или другия крем, който и в двата случая бил най-обикновен вазелин.„Резултатите показват, че фините аспекти на социалното взаимодействие могат да влияят на клиничните резултати. Макар участниците да изпълняваха роли, можем да предположим, че в реална клинична ситуация, ако медиците изглеждат по-компетентни, внимателни и уверени, в ефективността на лечението, реалните резултати ще бъдат по-добри“, казва проф. Люк Чанг, водещ учен на изследването.Авторите на експеримента твърдят, че фините невербални фактори могат да оказват голямо влияние върху усещането за болка и се надяват тяхното изследване да стане стимул за проучвания за немедикаментозните механизми за облекчаване на болката.", "date": "2019.10.25", "title": "Ефектът от лечението е по-добър, ако лекарят вярва в лекарството, показва изследване"}
{"url": "https://offnews.bg/politika/fandakova-razkrivame-9-novi-dnevni-tcentara-za-detca-s-uvrezhdania-i-714042.html", "text": "Успяхме да удвоим капацитета на социалните услуги, които предоставяме, а в следващите няколко години разкриваме още 49 услуги. Планираме създаването на 9 нови дневни центъра за деца с увреждания и техните семейства, като за първите 4 вече осигурихме финансиране. Това каза кандидатът за кмет на София Йорданка Фандъкова по време на разговорите с национално-представените организации на хора с увреждания. Тя допълни, че най-голяма помощ и за децата, и за родителите са дневните центрове, защото осигуряват професионална грижа за децата и възможност на родителите да ходят на работа. Към настоящия момент на територията на Столична община са разкрити и функционират 53 социални услуги, които предоставят подкрепа за деца и възрастни с увреждания.По време на срещата бе обсъдена и възможността за разкриване на повече работни места за хора с различни увреждания с подкрепата на Столичната община. „Общинското предприятие „Лозана“ е положителен пример за подкрепа на хора в неравностойно положение чрез възможности за работа“, допълни Фандъкова. Тя припомни, че Столичната община е първата, която е създала своя програма за грижа за хора с увреждания. Това е услугата „Асистент за независим живот“, по която над 1000 деца и възрастни получават подкрепа всяка година.„С вас работим отдавна и се познаваме добре. Неправителствените организации имат капацитета и експертизата да управляват социални услуги. Очаквам от вас предложения за разкриване на нови услуги, защото вие сте хората, които могат да кажат как и с какво можем да сме полезни“, допълни Фандъкова.На срещата присъстваха кандидатите за общински съветници от листата на ГЕРБ/ СДС -Павел Савов и Михаела Иванова.", "date": "2019.10.25", "title": "Фандъкова: Разкриваме 9 нови дневни центъра за деца с увреждания и семействата им"}
{"url": "https://offnews.bg/obshtestvo/protestirashti-prezidentat-da-ne-podpisva-ukaza-za-novia-glaven-proku-714047.html", "text": "Пореден протест против избора на ВСС за главен прокурор се състоя тази вечер. Този път около 1 000 души се събраха пред президенството, основното им искане бе отправено към държавния глава Румен Радев и то е да не подписва указа за назначаването на Иван Гешев на поста.Висшият съдебен съвет вече изпрати в президентството документите за избора на Иван Гешев за главен прокурор, съобщи по-рано през деня БНР. Преди държавният глава да се произнесе, пред сградата на администрацията му се събраха недоволни от решението на прокурорската колегия и на съдийската колегия на ВСС.Тази вечер протестът бе организиран от \"Демократична България\" и движение БОЕЦ. Проявата премина спокойно, нямаше блокирани улици и булеварди.По-рано днес протестиращите излязоха с декларация, в която призоваха президента да не подписва указа за назначаването на Гешев като се настоява за съдебна реформа чрез конституционни промени, с които да се ангажират както президентът, така и всички политически сили.\"Топката е в президента. Нашето послание към него е директно: господин президент, не подписвайте указа за срамния избор на Гешев\", каза тази вечер на протеста Георги Георгиев от сдружение БОЕЦ.Недоволни от избора на Иван Гешев за нов главен прокурор представители на гражданско движение БОЕЦ се събраха по-рано днес пред президентството с искане държавният глава да не подписва указа за назначаване на наследника на Сотир Цацаров на поста.Държавният глава смята да обмисли казуса след завръщането си от Япония, съобщиха от прессекретариата.Пред президентството Георги Георгиев от гражданско движение БОЕЦ заяви: „Искаме президентът да чуе гражданите, има този исторически шанс да застане на страната на гражданското общество и заедно да спечелим тази битка“.Представители на движението поискаха промени в законите, с които „да има възможности гражданското общество също да предложи квота, която също да участва в избора на главния прокурор“.От Инициатива \"Правосъдие за всеки\", която организира няколко протеста с искане да бъде спряна процедурата за избора на главен прокурор, обявиха, че ще внесат мотивирано искане до президента Румен Радев да не подписва указа за назначаването на Иван Гешев. Подобно искане вече внесе Гражданското сдружение БОЕЦ.Гражданите изразиха недоволството си от \"диктатурата\" и избирането на \"един милиционер\" за главен прокурор, а организаторите на събитието призоваха за масови граждански протести, блокиране на възлови кръстовища и гражданско неподчинение. Сред протестиращите бяха и представители на политически партии, както и на сдружение БОЕЦ.  Лидерът на БОЕЦ Георги Георгиев призова хората да останат свободни и да не се примиряват с този избор. За разлика от вчера, когато София приличаше на град във военно положение, тази вечер броят на униформите не беше толкова респектиращ, нямаше ги и агитките, подкрепящи Гешев. Протестите започнаха вчера сутринта с цел да спрат избирането на Иван Гешев за първи обвинител. След близо 10 часово изслушване,той бе избран с 20 гласа \"за\" и 4 \"против\". Недоволните граждани прекараха цяла нощ на Орлов мост, а към 7 ч. сутринта кръстовището бе отново отворено. ", "date": "2019.10.25", "title": "Протестиращи: президентът да не подписва указа за новия главен прокурор"}
{"url": "https://offnews.bg/volejbol/maritca-iztegli-tezhak-zhrebij-v-shampionskata-liga-714048.html", "text": "Българският волейболен първенец Марица (Пловдив) попадна в Група Е от четвъртия кръг в Шампионската лига, отреди тегленият преди малко в София жребий за груповата фаза от най-престижния европейски клубен турнир.В групата са руският шампион Динамо (Москва), френският шампион РК Кан (Кан), където играе бившата волейболистка на шампионките Мира Тодорова, и Уралочка-НТМК (Екатеринбург, Русия).В група А са турският Еджзаджъбашъ ВитрА (Истанбул), Будовлани (Лодз), ЛП Сало (Финландния) и победителят от двойката Оломуц – Химик (Южни). Група В противопоставя Вакъфбанк (Истанбул), Локомотив (Калининград), Нова Браник (Марибор) и Савино дел Бене (Скандичи).Европейските шампионки от Игор Горгонзола (Новара) с капитанката на националките Елица Василева в състава ще играят в група С срещу ЛКС Комерсеокон (Лодз), Алианц (Щутгарт) и Фенербахче (Истанбул). В група D вицешампионът в Шампионската лига Имоко Волей (Конеляно) се изправя срещу френския Нант, румънския Волей Алба-Блаж и победителя от двубоите между Партизани (Тирана) и Обуда (Будапеща).Жребият беше изтеглен за първи път в България. Волейболната легенда Франческа Пичинини участваше в тегленето на жребия. На по-късен етап ще стане ясна програмата за двубоите, а първите срещи ще се играят на 19, 20 и 21 ноември.При мъжете ще има българско дерби в една от групите.Националите Цветан Соколов и Георги Сеганов и отборите им Зенит (Казан) и Халкбанк (Анкара) ще се изправят един срещу друг в срещи от група С на надпреварата. Това отреди жребият, част от програмата на ежегодната Европейска волейболна гала, проведена в в зала „Киото“ в хотел „Маринела“ в София. Останалите им два съперника в групата ще бъдат белгийският Грийнярд (Маасейк) и полският Ястжембски (Венгел).В група А на този етап също има българско участие – чешкият шампион Ижхострой (Чешке Будейовице) с Мартин Мечкаров в състава ще играе срещу италианския първенец Кучине Лубе (Чивитанова), Фенербахче (Истанбул) и Итас Трентино (Тренто). Група В среща руския шампион Кузбас (Кемерово), Берлин Рисайклинг Волей, АХ (Любляна) и Факел (Новий Уренгой).В група С ще се борят вицешампионът на Италия Перуджа, полският Пройект (Варшава), френският Тур и победителят от предстоящата квалификация в средата на ноември. Група D изправя един срещу друг полският ЗАКСА (Кенджежин-Кожле), немският Фридрихсхафен, белгийският Кнак (Рьозеларе) и победителят от другата квалификация. Срещите ще се изиграят от 3 декември 2019 г. до 19 февруари 2020 г.", "date": "2019.10.25", "title": "Марица изтегли тежък жребий в Шампионската лига"}
{"url": "https://offnews.bg/futbol/levski-prepodpisa-s-golovata-si-mashina-do-2022-godina-714021.html", "text": "Нападателят на Левски Станислав Костов продължи договора си с 26-кратните шампиони за още две години. Настоящият контракт е до 30 юни 2022 година.До момента футболистът има на сметката си 56 мача и 27 попадения с екипа на \"сините\". Костов стана голмайстор на шампионата за сезон 2018/2019 г. От Левски пожелават на нападателя бързо възстановяване, скорошно завръщане на терена, нови голове и много бъдещи щастливи мигове с клуба. Както е известно футболистът дълго време лекува травма, която не му позволява да играе за тима. Той дори се оперира в Германия. Все още не е ясно кога ще се завърне на терена.", "date": "2019.10.25", "title": "Левски преподписа с головата си машина до 2022 година"}
{"url": "https://offnews.bg/politika/nina-lambova-apatiata-zapochna-da-otstapva-pred-gneva-714029.html", "text": "Нина Ламбова е практикуващ юрист, адвокат, арбитър в Международен арбитражен съд към Алианс за правно взаимодействие, дългогодишен опит в областта на браншовите организации в земеделието, също така тя е осма в листата на Движение ЗАЕДНО за промяна в София.Ето какво заяви тя във Фейсбук:„В навечерието на местния вот, основният въпрос е кое ще ни мотивира - прогнозите и обещанията за бъдещето или спомените за лошото управление на София? Битката за столицата беше белязана от скалъпени скандали срещу \"новите лица\" в надпреварата и изведе на преден план страха на сегашните управници от асиметрия в собствените им избирателни ядра.Политическото \"баламосване\" на избиратели, обаче, явно не е способно да увеличи неговото доверие към кмета на столицата. Избирателите искат промяна, въпреки дългосрочната си политическа привързаност към управляващата столицата партия и нейния кандидат Фандъкова. Колкото и да се изтъкват от самата нея извършени инфраструктурни проекти и ремонти в столицата, паметта на гражданите й не е толкова къса, че да изтрие сивото петно, което оставиха \"купчинките\" от ремонтите, \"перките на акулите\", мръсната градска среда и мръсния въздух. Ускореният ритъм на живот на столичния избирател диктува по-високи, европейски изисквания към управителя на най-важния град в държавата ни. Негативните \"странични ефекти\" от лошото управление на София като замърсената околна среда, натоварения трафик, хаотичното управление на транспорта, в това число и градския, некачествените ремонти станаха едни от най-важните показатели за измерване на личния просперитет на живеещия тук избирател и безспорността на това лошо управление.Политическото поведение на действащото управление е да ни убеди в \"очевидността\" на вота и симпатиите към себе си. Функционирането на икономическия вот, все пак, е на път да даде \"на късо\", защото политическата апатия започна да отстъпва пред гнева и разочарованието на избирателите. Очевидно е, че управляващата партия има пари за политическа реклама. Най-голямото унижение за демократичния изборен процес е да се опаковаш с рекламна кампания, която да надхвърля възможностите ти и после да броиш гласовете като талони от лотарията.Купуването на гласове също влезе в ход. Трябва да си за дадем въпроса: от къде идват парите за купуването на нашите гласове? Естествено от нашия джоб. И да презрем това политическо инженерство. Ние имаме право да изберем кой да ни управлява, но не го правим рационално с активно гласуване, а даваме това право на \"капитала\", който наема управляващите.Изборът за столицата, а и всеки от останалите градове е битката за завземане на \"контролния пакет\" за влияние. И ако не гласуваме мъдро ще получим отново \"старото меню\" в \"68 нюанса сиво\" и ще сме недоволни. На гледахме ли се на \"тинк-танк\" изборни резултати, мръсна политикономия и професионални политици? Управлението на столицата се осъществява от управляващата в България партия От нея излезнаха почтено непочтени държавни служители и политици с \"апартаменти\", \"тераси\", \"паспорти на килограм\", \"къщи за гости\" - все радетели на частния интерес, който облечен с инструментите на властта поддържат жизнеустойчива корупцията.Никой от техните ръководители не пое отговорност за действията им. Това пренебрежително управление към избирателя не подмина и Столична община. В европейска София все още има квартали без канализация, които се зстрояват на принципа \"закуска за донори\", без последните да имат задължение първо да изградят инфраструктурата около обектите си. И затова ни заливат с \"ремонти на ремонти те\" и \"глоби за лошо изпълнение\", от които нашия личен просперитет не расте. Колко интересно щеше да бъде ако изборния кодекс налагаше лимит на финансите за предизборна политическа реклама до нивото на финансите на най-малката участваща партия.В момента\" купуването и продаването на гласове\" е форма на брутална подигравка с тези кандидати в изборите, които не могат да си позволят да се опаковат луксозно с политическа реклама и нямат свободно телевизионно и медийно пространство. В резултат на досегашното управление столицата наследи острата нужда не само от \"нов въздух\" за дишане, но и от \"нов въздух\" за управление. Тя има нужда от нов механизъм за управление на обществените поръчки, от нова администрация, от нов общински парламент с публичност и прозрачност на дейността му по вземане на решения, касаещи гражданите, от пълно отстраняване на корупционните механизми, от обгрижване на гражданите, на семействата с малки деца, от създаване на гаранция, сигурност и превенция за младите хора, от комплексна дигитализация на публичните услуги. Според самата кметица на столицата, пред \"Файнешъл Таймс\", София е на трето място в Европа по брой на стартиращи те компании в IT сектора и в нея работят 90% от те-компаниите в България. Защо тогава не беше направено нищо, за да бъдат привлечени големи инвеститори, които да внесат технологиите за\" по-умна София\".Очевидно, заради натиска към силните инвеститори за \"контролния пакет\". \"У нас е така\" и в София е така, затова не живеем в \"умни сгради\", не пресичаме на \"умни сфетофари\",, административните услуги са само частично дигитализирани, контролът на въздуха е оскъдно загатна на някои места в столицата. Въвеждането на технологиите в тези сегменти на управление на столицата, като част от привличането на инвестиции, съкращаване на \"ръчния труд\" в почистването й, администрацията (изкуствено раздута), в градската инфраструктура и охраната на обществени обекти, ще доведе до намаляване на разходите за управление поне с 1 млрд лева от бюджета на столицата и ще стимулира младите хора, ще доведе до цялостна кадрова подмяна и обновяване на управлението на администрацията и градската среда, до модерност и не на последно място до морал в управлението. Стратегически нужно е на тези избори да влезнат нови хора в управлението на столицата, защото те ще внесат новите приоритети, които останалите европейски столици отдавна прилагат в ежедневието на гражданите си: роботизирана почистване и дигитализация на градската среда, дигитализация на административните, финансовите и здравните услуги, дигитализация на образованието и проверка на знанията, нова инвестиционна политика за общинската собственост за развиване на образователни и спортни дейности и изкуство.Промяна е нужна сега на тези избори!“", "date": "2019.10.25", "title": "Нина Ламбова: Апатията започна да отстъпва пред гнева"}
{"url": "https://offnews.bg/drugi/sestri-stoevi-stignaha-do-1-4-finalite-v-parizh-713978.html", "text": "Габриела и Стефани Стоеви се класираха за 1/4-финалите на големия турнир по бадминтон от категория 750 Супер в Париж, съобщава БНР.Българките стигнаха до победа във втория кръг на надпреварата над поставените под номер 3 японки Мизаки Мацутомо и Аяка Такахаши в много оспорван мач с 21:18, 15:21, 21:18 след 1:48 час игра.Сестри Стоеви наваксаха изоставане от 7:12 точки в първия гейм, който спечелиха със серия от четири последователни разигравания.Във втората част пък четвъртите в световната ранглиста азиатки реализираха обрат, след като изоставаха с 5:11, за да изравнят.Третият гейм беше най-оспорван, но след 18:18 десетите в света българки взеха три поредни точки, а след което се поздравиха и с победата в мача.Така те записаха втора победа над японския дует като първата беше миналата година точно на турнира в парижката зала \"Пиер дьо Кубертен\".За място на полуфиналите сестри Стоеви ще срещнат днес привечер поставените под номер 5 южнокорейки Со Хи Ли и Сън Чан Шин.", "date": "2019.10.25", "title": "Сестри Стоеви стигнаха до 1/4-финалите в Париж"}
{"url": "https://offnews.bg/zdrave/farmatcevtite-dlazhni-da-osiguriat-uslovia-za-poveritelni-razgovori-714020.html", "text": "Магистър-фармацевтите са задължени да осигуряват възможност за провеждане на поверителни разговори с пациенти, гласи промяна в Правилника за добра фармацевтична практика. Проектът е публикуван в сайта на МЗ за обществено обсъждане в 14-дневен срок.Сред другите задължения на фармацевтите е промотирането на здравословен начин на живот според дейностите предвидени в националната здравна стратегия на страната и оказването на помощ при отказ от тютюнопушене.Освен това те са хората, които ще ни консултират, ако прилагаме самолечение. Проектът вменява правото на специалистите да ни съветват по превенцията на социалнозначимите заболявания. Пациентът е поставен в центъра на всяко терапевтично решение. В този смисъл фармацевтът трябва да проверява дали клиентът редовно приема назначената му терапия и да му помага при възникнали проблеми.Правилата за добра фармацевтична практика описват професионалните умения и поведение, които трябва да прилагат магистър-фармацевтите в работата си. Така според авторите на проекта ще бъде създадена рамката за извършване на дейностите и за изработването на професионалните стандарти на фармацевтите.Контролът по прилагането на тези правила се възлага на Комисията по качество на БФС и на Комисиите по етика и качество на Регионалните фармацевтични колегии на БФС съвместно с Изпълнителна агенция „Медицински надзор\". С цел подпомагане на магистър-фармацевтите в процеса на въвеждане им БФС разработва насоки и курсове за обучение за ефективното въвеждане на правилата, се посочва в документа.", "date": "2019.10.25", "title": "Фармацевтите - длъжни да осигурят условия за поверителни разговори с пациентите според проект на МЗ"}
