{"url": "https://offnews.bg/ikonomika/firma-na-kovachki-zaplashi-da-ostavi-sliven-pernik-i-galabovo-bez-par-711641.html", "text": "Има опасност през зимата три града - областните центрове Сливен и Перник, както и Гълъбово, да останат без парно. \"Притеснения\" в тази посока се съдържат в съобщение до медиите, подписано от изпълнителния директор на „Брикел“ ЕАД Янилин Павлов. Според позицията на предприятието, което е част от бизнес империята на магната Христо Ковачки, дейността му е спряна неправомерно и крие редица рискове.От компанията обясняват, че в брикетната фабрика към „Брикел“ ЕАД се произвеждат брикети, част от които се продават на хората като средство за отопление, а друга се използва за специализирано обогатено гориво, което се влага при производството на енергия от ТЕЦ Брикел, Топлофикация Сливен и Топлофикация Перник.Янилин Павлов разяснява на медиите и че в Гълъбово около 2000 домакинства използват централно отопление, а освен тях клиенти на фирмата са 7 учебни заведения, 6 културни центъра, както и местната многопрофилна болница за активно лечение. Осигуряваме топлоснабдяване на 3 сгради на Община Гълъбово, Районен съд, както и на ОД на МВР.Той посочва и че абонатите на Топлофикация Сливен са над 13 000 домакинства.Според него спирането на предприятието ще има и тежки икономически последици, тъй като брикетите се произвеждат от въглища от държавното дружество „Мини Марица Изток“.Ето и пълния му текст без редакторска намеса:Съобщение до медиите от изпълнителния директор на „Брикел“ ЕАДВъв връзка с факта, че от повече от седмица нашата дейност е напълно спряна с предписание на РИОСВ – Стара Загора бихме искали да споделим пред обществеността нашите притеснения.За нас е важно да се знае, че считаме, че дейността на „Брикел“ ЕАД е спряна неправомерно. Получихме редица предписания във връзка с поставяне на камери, предприемане на мерки за увеличаване на контрола, както и такива по отношение на биомасата и РДФ-а. Всичко е изпълнено.Прекратяването на нашата цялостна дейност за по-дълъг период от време крие редица рискове. Целта на разпространяването на настоящото съобщение е да се опитаме да очертаем двата основни проблема, които се очаква да възникнат, в случай, че се стигне до ситуация, в която работата ни остане спряна по-продължително.Първото последствие бихме дефинирали като „социалната страна на проблема“. „Брикел“ ЕАД има 2 основни звена – топло- и електропроизводствена централа и брикетна фабрика. В брикетната фабрика към „Брикел“ ЕАД се произвеждат брикети, които се реализират по 2 основни направления. Част от тях се продават към населението, като масово се потребяват като средство за отопление в домовете на хората. Останалата част се използва в качеството си на специализирано обогатено гориво, което се влага при производството на енергия от ТЕЦ Брикел, Топлофикация Сливен и Топлофикация Перник.От обясненото до тук става ясно, че поради невъзможността ни да произвеждаме т.нар. обогатено енергийно гориво, остават под заплаха отоплителните сезони в гр. Гълъбово и в гр. Сливен, както и доставките на битова гореща вода в гр. Сливен и гр. Перник.В гр. Гълъбово около 2000 домакинства използват централно отопление. Освен тях наши клиенти са 7 учебни заведения, 6 културни центъра, както и местната многопрофилна болница за активно лечение. Осигуряваме топлоснабдяване на 3 сгради на Община Гълъбово, Районен съд, както и на ОД на МВР. От години имаме практика да осигуряваме топлинна енергия под формата на дарение на голяма част от общинските и републикански обекти.Доколкото сме информирани, абонатите на Топлофикация Сливен са над 13 000 домакинства. Все пак централното отопление е най-евтиният метод за отопление и липсата му ще повиши разходите на домакинствата, която разчитат на него.Освен гореспоменатите дружества обогатено енергийно гориво се пласира и към Топлофикация Перник, което означава, че липсата му може да доведе и до проблеми с подаването на топлина и битова гореща вода към гр. Перник.Второто последствие представлява по скоро „икономическата страна на проблема“. Брикетите, за които вече обяснихме, представляват специализирано обогатено гориво, което се произвежда от въглища. Снабдяваме се с въглища изцяло от „Мини Марица Изток“. По осреднени данни на месец купуваме около 250 000 тона въглища от държавното дружество. Дефакто ние осигуряваме голяма част от техния пласмент. Доколкото ни е известно в „Мини Марица Изток“ работят над 7000 души, питаме се какво ще се случи с част от работните места на тези хора, в случай, че ние спрем да купуваме това огромно количество въглища ежемесечно?Апелираме към всички институции, да се ангажират по-сериозно с проблема със затварянето на „Брикел“ ЕАД и да вземат под внимание възможните социални и икономически проблеми, които ще възникнат при евентуално удължаване на периода, в който нашето Дружество не може да изпълнява своята нормална производствена дейност!", "date": "2019.09.20", "title": "Фирма на Ковачки заплаши да остави Сливен, Перник и Гълъбово без парно през зимата"}
{"url": "https://offnews.bg/kultura/ansambal-chinari-predstavia-magiata-na-tantca-v-otkrito-more-v-den-711650.html", "text": "За първи път ансамбъл „Чинари“ ще представи богатството и красотата на българския фолклор в открито море. Спектакълът на 22 септември е част от специална българска програма на борда на един от най-големите круизни кораби в Европа Costa Diadema, известен като Кралицата на Средиземно море. Петхилядната публика по вода ще може първа да види предпремиерно фрагменти от авторската музикално-танцова импресия „Магията на танца“, която ще бъде представена във вдъхновяващо нов завършен вид на 12 декември в зала 1 на НДК.„Магията на танца“ е първият сред авторските спектакли на ансамбъл „Чинари“, показващи българския фолклор през призмата на съвремието. Тази смела крачка на хореографа и режисьор на „Чинари“ Асен Павлов в годината на 15-годишнината на трупата поставя началото на нова „епоха“ за първия независим танцов ансамбъл у нас. Днес 11 години по-късно музикално-танцовият спектакъл - импресия и темите, вплетени в него, са още по-актуални, а интересът към нетрадиционния прочит на българския фолклор не спира да привлича вниманието и на публиката, и на хората, за които българското народно творчество е извор на вдъхновение.Още една изненада готви на 22 септември за своите почитатели ансамбъл „Чинари“. Тогава трио „Булгарина“ в лицето на ангелските гласове Любомира Павлова, Радостина Николова и Деница Дончева ще представи в Youtube канала Bulgarina видеото към новата си песен „Химера“, която също ще бъде част от „Магията на танца“ на 12 декември в зала 1 на НДК.Билетите за спектакъла „Магията на танца“, на цени от 20 до 40 лева, са в продажба на касите на НДК и в , а само до 18 октомври можете да си изберете най-добрите места с отстъпка 5 лева от редовната цена.", "date": "2019.09.20", "title": "Ансамбъл 'Чинари' представя 'Магията на танца' в открито море в Деня на независимостта"}
{"url": "https://offnews.bg/kultura/aktiori-ot-gabrovskia-teatar-ozhiviavat-muzejni-prostranstva-chrez-hol-711645.html", "text": "Приключиха снимките по проекта на Габровския драматичен театър „Хуморът - живото наследство“, който се реализира с финансовата подкрепа на Министерство на културата в рамките на Комуникационната стратегия на Република България за Европейския съюз.Проектът представя по нов, нестандартен начин прочутите габровски шеги чрез средствата на съвременното театрално изкуство и холографската техника. Партньори са три местни музея ЕМО „Етър“, Дома на хумора и сатирата и Интерактивния музей на индустрията, които се превръщат в сценични площадки. Габровските актьори, с помощта на 3D видео заснемане и чрез холограмна прожекция, ще се появяват изненадващо в най-посещаваните часове на музеите и ще разиграват анекдоти пред посетителите.Инсталацията ще бъде отворена в последната седмица на септември в ЕМО „Етър“. От 1 до 6 октомври ще бъде изложена в Дома на хумора и сатирата, а от 7 до 11 октомври - в Интерактивния музей на индустрията в Габрово. Любопитното е, че във всеки музей ще се представят различни габровски шеги, а холограмните инсталации ще бъдат достъпни за посетителите и след приключването на проекта.Сценарист и режисьор на видео материала е Светослав Славчев – актьор от ДТ „Рачо Стоянов“, а оператор е Емил Михов. Той подготвя монтажа на заснетите шеги и превръщането им в холограми. Участват габровските актьори Илия Костадинов, Силвия Боева, Магдалена Славчева, Живко Гущеров и тринайсетгодишния Валентин Петров, познат на публиката от постановката „За Първото българско царство: Отшелника“ на режисьора Петринел Гочев.Новият културен продукт ще придаде оригиналност на музейните пространства, ще подсили тяхната идентичност и е подходящ за всякакъв вид зрители. Той ще допринесе за развитието на туристическия сектор в региона, а основната му цел е публиките в избраните музеи да се докоснат до живото европейско културно наследство.Общата стойност на финансовата помощ, получена от Министерство на културата, е 12 570 лв., а средствата за съфинансиране на дейностите по проекта, са осигурени от бюджета на Габровския театър.", "date": "2019.09.20", "title": "Актьори от Габровския театър оживяват музейни пространства чрез холограмни инсталации"}
{"url": "https://offnews.bg/zdrave/bolnichnite-sdruzhenia-nastoiavat-za-izplashtane-na-nadlimitnata-dejno-711647.html", "text": "Българската болнична асоциация, Националното сдружение на частните болници и Националното сдружение на областните многопрофилни болници за активно лечение, подкрепят декларацията на Съюза на общинските болници в България, в която се настоява за незабавно изплащане на „надлимитната” дейност, се казва в огласено днес становище на организациите.Те смятат, че нерешените въпроси с изплащането на надлимитната дейност засягат всички болнични заведения, независимо дали са държавни, общински или частни. Според становището на сдруженията тези въпроси са една от причините за нестабилност в здравната система и заплашват с фалит немалко лечебни заведения.От организациите настояват и за „слагане на край на политиката на лимитиране, в интерес на пациентите и лечебните заведения”.По-рано от Сдружението на общинските болници поискаха незабавното изплащане на „надлимитните“ дейности.Според тях това ще им спести такси и хонорари за съдебни процедури и ще позволи тези средства да се използват пряко за медицинска дейност. Освен това ще бъде спестен публичен ресурс за лихви, които ще трябва да плаща НЗОК за извършената от тях незаплатена дейност.", "date": "2019.09.20", "title": "Болничните сдружения настояват за изплащане на надлимитната дейност"}
{"url": "https://offnews.bg/politika/plamen-georgiev-s-goliamata-terasa-hodi-na-uchilishte-za-diplomati-711651.html", "text": "Бъдещият ни консул във Валенсия и бивш шеф на КПКОНПИ Пламен Георгиев се обучава по индивидуален план за новото си професионално амплоа, научи OFFNews от МВнР. От ведомството на Екатерина Захариева уточниха, че това е нормална практика за всички диломати, преди да поемат задгранична мисия. Георгиев посещава различни дирекции във Външно, за да трупа знания за държавата, в която отива, Испания.В момента тече съгласувателната процедура с кралството покрай номинацията на бившия шеф на КПКОНПИ. Все още не е пристигнало одобрение за назначението му от испанска страна, допълват от МВнР.На назначението му за генерален консул във Валенсия остро се противопоставиха от Дипломатическото дружество с мотива, че е некомпетентен и компрометира мисиите ни зад граница. От БДД посочиха още, че с назначението на Гергиев правителството за пореден път нарушава Закона за дипломатическата служба, тъй като т. нар. „политически” или „външни” назначения за службата не могат да надхвърлят 20% и се изисква човекът да е изявена личност с безспорен авторитет у нас.Недоволни от новото назначение бяха и българите, живеещи във Валенсия, защото се съмняват, че ще ги защитава адекватно.Междувременно ВСС отговори на запитване на „Сега“, че Пламен Георгиев още не е подал молба да бъде освободен от длъжността „прокурор“. В момента няма необходимост да се избързва с оставката, защото още се чака одобрението на Испания, а мандатът на Георгиев започвал да тече от момента, в който стъпи на испанска територия, уточниха от Външно.Пламен Георгиев се прочу покрай впечатляващия си апартамент и барбекюто на огромната тераса. Районните инспектори на „Слатина“ обявиха, че навесите на терасата са незаконни, но досега те не са съборени.", "date": "2019.09.20", "title": "Пламен Георгиев с голямата тераса ходи на училище за дипломати"}
{"url": "https://offnews.bg/zdrave/sireneto-i-kashkavalat-predpazvat-kravonosnite-sadove-711646.html", "text": "Сиренето - от бри до бурата, често се смята за нездравословно заради високото съдържание на мазнини. Американски учени обаче доказаха, че това не винаги е така и то може да предпази кръвоносните съдове от солта в храната, съобщава в. „Мирър“.Когато възрастните ядат солена храна, често кръвоносните им съдове не функционират добре. Учените от университета на Пенсилвания установиха, че ако освен нея в менюто им има четири порции сирене дневно, такъв ефект върху кръвоносните съдове няма.„Макар и да има голям натиск да се намали солта в храната, за много хора това е трудно - каза ръководителят на екипа Били Алба. - Въвеждането на повече млечни продукти в нея, като сиренето, може да е алтернативна стратегия за намаляване на сърдечносъдовия риск и подобряване на състоянието на кръвоносните съдове, без задължително да се ограничава солта“.Доброволците в изследването са били разделени на четири групи, спазвали различна диета осем дни - с малко сол и без млечни продукти, с малко сол и много сирене, с много сол без млечни продукти, с много сол и с много сирене. В края на периода учените са изследвали кръвоносните съдове на участниците и са измерили кръвното им налягане.Кръвоносните съдове на хората на диетата с много сол и без сирене в края на този период трудно се отпускали. В групата с много сирене не било така въпреки голямото количество сол.Причината за този ефект не е ясна. Най-вероятно той се дължи на антиоксиданти в сиренето.", "date": "2019.09.20", "title": "Сиренето и кашкавалът предпазват кръвоносните съдове"}
{"url": "https://offnews.bg/obshtestvo/70-600-balgari-vav-velikobritania-veche-sas-statut-na-usednalost-711656.html", "text": "По данни на британското вътрешно министерство България заема шесто място сред държавите-членки на ЕС по броя на гражданите, подали заявления за Статут на уседналост/Временен статут на уседналост - 70 600 души, като отхвърлените искания са едва 20, съобщиха от Министерството на външните работи.В процентно изражение спрямо общия брой на диаспората, българските граждани са на първо място от държавите членки на ЕС, които са се пререгистрирали – 61% от българите в Кралството са подновили статута си.През последните месеци правителството стана обект на сериозни критики от страна на БСП заради мълчанието му за мерките, предприети в защита на българите във Великобритания при Брекзит без сделка. Това даде повод на Външно да припомни направеното от кабинета до момента в съобщение до медиите.На заседание на Министерския съвет от 30 януари 2019 г. се приеха два национални плана: План за действие на Република България за прилагане на Споразумението за оттегляне на Обединеното кралство Великобритания и Северна Ирландия от Европейския съюз и План за действие за оттеглянето на Обединеното кралство Великобритания и Северна Ирландия без споразумение.И двата документа предвиждат разширяване на консулската служба в Лондон и кадрово обезпечаване в състав: консул и сътрудник, което вече е факт. Консулската ни служба обслужва гражданите бързо и ефективно, като времето за чакане в повечето дни е няколко минути и няма опашки, твърдят от дипломатическото ни ведомство.МВнР има готовност при Брекзит без сделка да открие изнесени консулски офиси в Шотландия и Северна Ирландия.Предвидени са и вече изпълнени повечето от мерките, заложени в плана – законови промени, комуникационни дейности и административни мерки. И двата плана са публикувани на сайта на МВнР.МВнР, МТСП и българското посолство в Лондон организират информационни дни, в които служители на дипломатическата ни мисия разясняват процедурата по придобиване на статут на уседналост. От началото на годината в различни градове на страната са проведени 30 такива информационни срещи. До края на 2019 г. са планирани още около 15 срещи, като освен в Англия, Шотландия и Уелс, такива ще бъдат проведени и в Северна Ирландия. Датите на информационните дни се публикуват на интернет страницата на посолството, както и във Фейсбук.Българските граждани, работещи и учещи във Великобритания, могат да се информират относно необходимите документи и процедурата за придобиване на статут на уседналост, както от сайта на българското посолство в Лондон, секция Brexit, така и на сайта на МВнР, секция „Какво трябва да знам за Brexit?”Българското посолство разпространява информация по въпроса за Брекзит още чрез български медии, базирани в Лондон, както и чрез информационни брошури, поставени в консулската служба, в мрежата от български училища и български търговски обекти. Всекидневно служителите на МВнР отговарят на запитвания от граждани по телефона и по имейл.МВнР припомня на българите в Обединеното кралство:Последният срок за кандидатстване за статут на уседналост зависи от изхода на преговорите за излизането на Великобритания от Европейския съюз. При оттегляне със споразумение срокът за кандидатстване е 30 юни 2021 г., докато при оттегляне без споразумение срокът е 31 декември 2020 г.Българите, пристигнали след Брекзит, но преди януари 2021 г., ще могат да кандидатстват за право да останат да работят и учат в страната до 3 години, след което ще трябва да кандидатстват по бъдещата миграционна система на ОК, която все още не е определена.Задължение на всички граждани, които искат да получат статут на уседналост, е да подадат своите документи онлайн или на хартия. Посолството съдейства с предоставяне на пълна информация по всички информационни канали. От Външно призовават още веднъж всички български граждани, които искат да останат и да пребивават на територията на Великобритания и след Брекзит, да подадат своите документи за придобиване на статут на уседналост, както и да следят за актуална информация в сайта на дипломатическата мисия.При стартиране на процедурата през март 2019 г. българските граждани са получавали своите статути с изписани на кирилица имена. Благодарение на усилията и съдействието на посолството ни в Лондон британското вътрешно министерство направи модификация на програмата и отстрани софтуерния проблем. Вече българските граждани получават статутите си с изписани на латиница имена.", "date": "2019.09.20", "title": "70 600 българи във Великобритания вече със статут на уседналост"}
{"url": "https://offnews.bg/ikonomika/balgarska-kompania-oborudva-kliuchov-obekt-v-sauditska-arabia-s-unikal-711653.html", "text": "Компанията е \"Интернешънъл пауър съплай\" (IPS) с централа в София и изпълнителен директор Александър Рангелов. А ключовият обект е Сауди Арамко – най-голямата в света компания за добив на нефт и газ, която преди дни беше атакувана с дронове и това предизвика трус на петролния пазар.За финала на работата на българския екип в Саудитска Арабия съобщи във Фейсбук изпълнителният директор Александър Рангелов:„С нескрита гордост споделям този пост за най-уникалния и технологичен проект на IPS в 30-годишната ни история – първите газови кладенци в световен мащаб, захранени със 100% автономна система за ток от възобновяема енергия. 122 kWp PV, 2 MWh батерия, 5 дни пълна резервираност, множество разработени и имплементирани интелигентни решения и функционалности, и всичко това във възможно най-тежките климатични условия по отношения на температура, влага и запрашеност.Това е като резултат от 7-годишно, уникално коопериране, с най-голямата компания в света за добив на нефт и газ – Сауди Арамко. Значението на проекта е ключово и показва ясно политиката на Кралството за посоката си на устойчиво развитие и отношението към ВЕИ.Отделно проектът придобива огромно стратегическо значение предвид нападението по рафинерията в Абкайк и по какъв начин независимото, децентрализирано ел захранване гарантира оперирането на критична инфраструктура за всяка държава, което опира до националната сигурност.Най-ключовият проект в индустрията се захранва от EXERON, след спечелено гигантско технологично състезание с най-големите компании в power сектора.Вече получихме и първите признания от компании като Shell и Total, че EXERON и IPS в този ключов проект правят революция в сектора. Дълбок поклон за целия екип на IPS, които направиха това възможно с цената на безобразно много труд, безсънни нощи, както и предизвикателствата на терен в Кралство Саудитска Арабия!“.„Интернешънъл Пауър Съплай“ АД (IPS) е компания с близо 30-годишен опит. Създадена е през 1989 година и е специализирана в разработването на високотехнологични токозахранващи системи за приложение в телекомуникациите, енергетиката, отбраната и райони без електропреносна инфраструктура, сочат данните в сайта.Продуктовото портфолио включва модулни off-grid системи за автономно електрозахранване в отделни райони, токоизправителни и инверторни системи, комплексни телеком решения и др. Продуктите на IPS се експлоатират в 56 страни и са сертифицирани по военен НАТО стандарт за качество AQAP 2110.Освен, че с уникалните си собствени продукти компанията стъпи в 60 страни по света, вече е факт и първият й собствен завод за 36 млн. лева в Кърджали. В момента вървят кастингите за бъдещите работници и служители. Първоначално ще бъдат наети 240 души, намерението е броят им да достигне 600.Този завод няма да ползва електричество от мрежата, а ще бъде 100% енергийно независим – на покрива се инсталират 240 киловатпика соларни панели, както и вятърни перки пред сградата. Компанията си партнира с местната професионална гимназия по елетроника и електротехника, тъй като трябва да си осигури електроинженери.", "date": "2019.09.20", "title": "Българска компания оборудва ключов обект в Саудитска Арабия с уникална енергийна система"}
{"url": "https://offnews.bg/koloezdene/ineos-privleche-pobeditelia-v-dzhiroto-711657.html", "text": "Отборът на INEOS привлече в редиците си победителя в Обиколката на Италия за 2019 година Ричард Карапас. Той подписа договор за три години с британския отбор, който е пряк наследник на Sky, но с друг спонсор.В момента Карапас е състезател на Movistar.\"Това е отлична възможност за мен като състезател да продължа на раста и да се развивам. Отборът ще се опита да бъде още по-силен договина. Вече се познавам с много от състезателите и нямам търпение да работя с тях през следващия сезон\", заяви Карапас.В отбора на INEOS вече са събрани трима победители в Тур дьо Франс - Крис Фрум, Герант Томас и Еган Бернал, който триумфира това лято.26-годишният еквадорец Карапас пропусна последното голямо състезание за сезона - Вуелтата на Испания, тъй като се възстановяваше от контузия в рамото.", "date": "2019.09.20", "title": "INEOS привлече победителя в Джирото"}
{"url": "https://offnews.bg/leka-atletika/inna-eftimova-poluchi-pokana-za-svetovnoto-momchil-karailiev-se-otkaz-711654.html", "text": "България ще бъде представена на Световното по лека атлетика в Доха все пак от 7 атлети. Днес покана за участие от Международната асоциация на атлетическите федерации (IAAF) е получила и спринтьорката Инна Ефтимова.Тя ще стартира на 100 метра. Останалите ни атлети са Ивет Лалова-Колио (200 м), Габриела Петрова и Александра Начева (троен скок), Мирела Демирева (скок на височина), Тихомир Иванов (скок на височина) и Георги Цонов (троен скок).Европейската шампионка в зала в тласкането на гюле Радослава Мавродиева, която също имаше покрит норматив за участие, отпадна от състава заради контузия.Покана имаше и Момчил Караилиев, но 37-годишният сливенски състезател в тройния скок не потвърди участието си.Караилиев остана само на 2 сантиметра от исканата норма за Доха - той имаше 16.93 метра от Кавала през юли, а нормативът беше 16.95 метра.На Балканиадата в Правец опитният състезател не даде добър резултат и явно е преценил, че не се намира в подходяща форма за световното.", "date": "2019.09.20", "title": "Инна Ефтимова получи покана за световното, Момчил Караилиев се отказа"}
{"url": "https://offnews.bg/turizam/ministar-angelkova-uveriava-balgaria-e-i-shte-bade-ustojchiva-destina-711660.html", "text": "На работна среща с контролните органи в Бургас министърът на туризма Николина Ангелкова заяви, че страната ни и през тази година запазва тенденцията си на устойчива туристическа дестинация, съобщиха от пресцентъра на ведомството.Тя е изразила увереност, че с общи усилия това ще продължи и през следващите години. По време на срещата са обсъдени междинните резултати от лятото на 2019 година, както и подготовката за летния сезон догодина.„Това, което забелязваме като тенденция от отчетите на контролните органи, е, че нарушенията по Южното Черноморие са намалели. Спазват се изискванията абсолютно всички преместваеми обекти да бъдат заустени, съблюдават се основните изисквания към местата за настаняване, отчита се и спад на престъпленията като кражби в курортите“, е посочила министърката.И още, че в област Бургас 87 морски плажа са отдадени на концесия или под наем, а нарушенията са по-малко спрямо миналата година. Тя се надява и тази тенденция да продължи догодина.Според нея по време на този сезон са били засечени нередности основно на 13 ивици, свързани с по-малък брой спасители, недооборудвани медицински пунктове, както и допълнителни преместваеми обекти извън одобрената схема. На нарушителите са наложени санкции в общ размер над 180 хил. лв. По данните на ресорните контролни органи всички проби за чистотата на водата са показали, че тя е с отлично качество.В област Бургас се наблюдава сериозен ръст на пренощувалите българи в местата за настаняване с 10 и повече легла, като той достига над 15 на сто, е казала Ангелкова. Тя е уточнила, че курортът Слънчев бряг води класацията по брой на нощувките и туристите, и създава 20% от приходите от туризъм.На база на сигналите, получавани в министерството, са извършени проверки на редица хотели в комплексите Елените, Равда и Слънчев бряг. А повторните инспекции са показали, че нередностите са своевременно отстранени. В случаите, в които няма отстраняване на нередностите, са съставени актове и наложени съответните глоби.„Благодарение на подкрепата на премиера и на правителството са осигурени 15 млн. лв. за мерки за насърчаване на организирания туризъм през реклама“, е подчертала Ангелкова. Тя е благодарила на кметовете на Бургас Димитър Николов и на Варна Иван Портних , че още от февруари месец са се включили при разработването и обсъждането на този специален механизъм.От съобщението на пресцентъра не става ясно дали е коментиран драстичният спад на български туристи по родните плажове и безобразията с цените на шезлонги и чадъри на някои места край морето.", "date": "2019.09.20", "title": "Министър Ангелкова уверява: България е и ще бъде устойчива дестинация за туризъм"}
{"url": "https://offnews.bg/politika/i-prezidentat-radev-kato-evropejskite-polititci-s-velosiped-na-rab-711659.html", "text": "Президентът Румен Радев е започнал да се придвижва до работата си, яхнал велосипед, установиха бдителни граждани и го заснеха.Разбира се, фотосите бяха тиражирани във Фейсбук и предизвикаха лавина от противоречиви коментари – от нелеп или добър пиар и имиджова криза пред избори, до браво на държавния глава, се движи палитрата на оценките.Боби Ангелов публикува своята находка в страницата си в социалната мрежа с възклицанието „Днес кой видях да кара колело в центъра на София!“.В групата „Забелязано в София“ също е налична подобна снимка от Мартина Кехайова, която пише: „Личният пример е най-важен“. Контрират я в коментари като „аха.....без светлоотразителна жилетка, без каска, извън велоалеята......е.а ти \"примера\"“, или „Когато политик го прави системно е удивително! Когато го прави веднъж в годината е ПР. Когато го прави веднъж в годината в нарушение на ЗДП е лош ПР“, или „В страхотна форма е! Браво!“.На снимките не се виждат охранителите му от НСО и не е ясно как се справят със задачата си да опазват държавния глава.А след като се добра до работното си място с колелото, президентът подписа указ, с който назначава полковник Красимир Станчев на длъжността началник на Националната служба за охрана и го удостоява с висше офицерско звание „бригаден генерал“, считано от 30 септември 2019 г., съобщиха от пресслужбата му. Станчев е охранявал двама бивши премиери – Симеон Сакскобургготски и Сергей Станишев.Днес стана ясно още, че от 22 до 26 септември Румен Радев ще бъде на работно посещение в Ню Йорк, САЩ. Държавният глава ще ръководи българската делегация и ще представи страната ни в рамките на 74-ата редовна сесия на Общото събрание на ООН, съобщиха от президентството.На 22 септември президентът Румен Радев и неговата съпруга Десислава Радева ще отбележат празника на Независимостта на България заедно с наши сънародници, които живеят в САЩ. Срещата с представителите на българската общност ще се проведе в сградата на Генералното консулство в Ню Йорк.На 23 септември българският държавен глава ще участва в Срещата на най-високо равнище по въпросите на климата. На форума на върха ще бъдат обсъдени мерки за насърчаване на изпълнението на целите на Програмата за устойчиво развитие до 2030 г. По-късно през деня президентът Румен Радев ще участва в събитие на високо равнище, посветено на защитата на религиозните свободи.На 24 септември Радев ще участва в тържественото откриване на общия дебат на 74-ата сесия на Общото събрание, а по-късно и в откриването на Политическия форум на високо равнище по устойчивото развитие под егидата на Общото събрание на ООН. Румен Радев ще направи изказване във форума, който се организира на всеки четири години и в него участват ръководителите на чуждестранните делегации.На 25 септември Румен Радев ще направи изказване в рамките на панела на високо равнище, организиран от ЮНЕСКО и посветен на темата за бъдещето на образованието. Българският президент ще участва в Глобалния бизнес форум на Майкъл Блумбърг.На 26 септември държавният глава ще направи изказване пред Общото събрание на ООН (около 18.15 ч. българско време). В рамките на деня президентът ще проведе работна среща с представители на американски компании, организирана от Бизнес съвета за международно разбирателство. Предвидена е и среща с американски еврейски организации.В делегацията, ръководена от Радев, е и вицепремиерът по правосъдната реформа и външен министър Екатерина Захариева.", "date": "2019.09.20", "title": "И президентът Радев като европейските политици – с велосипед на работа"}
{"url": "https://offnews.bg/bojni/pantaleev-zagubi-ot-rusnak-ostana-s-bronz-711655.html", "text": "Радослав Панталеев спечели бронзов медал на световното първенство по бокс в Екатеринбург (Русия). Боецът ни в категория до 91 килограма загуби полуфиналната си среща от представителя на домакините Муслим Гаджимагумедов.22-годишният руснак успя да се възстанови от тежкия хематом на главата, заради който бе под въпрос за мача, и се качи на ринга.Още в първия рунд е видя, че Гаджимагумедов не е удобен на Панталеев. По-ръстовият руснак търсеше клинчове, когато Радо влизаше в близък бой. Така Гаджимагумедов взе първите два рунда.В третия боксьорът ни се хвърли да печели, но вече бе късно. Руснакът успя да засече няколко атаки на Панталеев, като в края на рунда съдията на ринга Реймънд Морли от Англия дори отброи нокдаун на българина.Така Панталеев падна с 0-5 и донесе първи медал на мъжкия ни бокс от световно първенство от 2009 година насам, когато Детелин Далаклиев стана шампион на планетата в Милано. За последно бронзов медал от мондиал пък е печелил Кубрат Пулев, който става трети на първенството в Китай през 2005 г.", "date": "2019.09.20", "title": "Панталеев загуби от руснак, остана с бронз"}
{"url": "https://offnews.bg/gimnastika/sled-petia-den-na-svetovnoto-taseva-i-kalejn-specheliha-kvoti-za-toki-711658.html", "text": "С две олимпийски квоти, 4-о място в многобоя за Боряна Калейн и 9-о за Катрин Тасева, грациите ни завършиха представянето си на Световното първенство по художествена гимнастика в азербайджанската столица Баку.Поставената цел за Токио 202 бе успешно изпълнена, а момичетата ни успяха докрай да издържат на напрежението и в последния 5-и ден от състезанието.Днес първа за България започна Катрин Тасева, която бе в първата група. Тя стартира с най-ниско оценявания уред – лента. Най-новата й композиция донесе на гимнастичката ни оценка от 19.100. Въпреки оплитане, което Катрин направи в началото, тя получи по-висока оценка от квалификацията, където бе оценена с 18.800. За обръча си, който също не изигра на максимум, получи 20.200. Грацията ни успя да покаже съчетанията си по-добре от предишните дни и издържа на напрежението. За топката си получи 20.900, а за бухалките, с които завърши, получи 21.800. Сборът от 82.000 й осигури сигурна квота още след първата група, в която тя завърши първа. В крайното класиране грацията ни зае 9-о място.Боряна Калейн бе втора от българките и издържа докрай на напрежението. Тя изигра четири безгрешни композиции. За най-новото си съчетание на бухалки получи 22.350. Калейн буквално го изигра на един дъх и се забавляваше по терена. За лентата си грацията ни събра 19.900, което е много силна оценка за уреда. На обръч Боряна имаше малко неточности, но успя да изиграе съчетанието си много добре. Тя получи 21.625. Последно излезе на топка с много усмивка и настроение. Заслужено получи 22.400. Така Калейн събра сбор от 86.275, който й отреди престижната четвърта позиция в многобоя. Още по-голям успех постигна и със спечелването на втората квота за отбора на България.Световна шампионка стана рускинята Дина Аверина, която днес допусна грешки, но това не й попречи да влезе в клуба на трикратните поредни световни шампионки – българките Мария Гигова и Мария Петрова и рускините Евгения Канаева и Яна Кудрявцева. Аверина спечели златото със сбор от 91.400. До нея застана сестра й Арина Аверина, която зае втората позиция с резултат от 91.100. Бронзът бе за Линой Ашрам от Израел, който тя напълно заслужи. Резултатът на Ашрам бе 89.700.По две квоти взеха още Русия, Украйна, Израел, Беларус, Италия и САЩ. Япония и Азербайджан са с по една.Утрешният ден за България ще продължи с ансамблите, където сме една идея по-спокойни, тъй като вече имаме квота от Световното първенство в София миналата година, където грабнахме бронза. Момичетата ни ще играят от 13:30 българско време в първа група, като започват със съчетанието си с обръчи и бухалки.", "date": "2019.09.20", "title": "След петия ден на Световното: Тасева и Калейн спечелиха квоти за Токио 2020"}
{"url": "https://offnews.bg/futbol/v-anglia-zaliaha-berbatov-s-dobri-pozhelania-711619.html", "text": "В Англия не пропуснаха да отразят сериозно новината, че българската звезда Димитър Бербатов сложи край на футболната си кариера.Манчестър Юнайтед и Тотнъм пожелаха всичко най-добро на бившия национал за в бъдеще. Същото направиха и в официалната страница на английската Висша лига, където посветиха и специална статия за постиженията на Бербатов в английското първенство.В официалната страница на Премиър лийг в социалната мрежа Туитър пък имаше два поста за бившия голмайстор на английския елит. Единият гласи \"Никога няма да забравим неговия легендарен завършващ удар\".Всички водещи медии на Острова също публикуваха клипове с някои от най-запомнящите се отигравания на родната звезда.", "date": "2019.09.20", "title": "В Англия заляха Бербатов с добри пожелания"}
{"url": "https://offnews.bg/sviat/na-lov-za-izvanzemni-2-miliona-dushi-shturmuvat-zona-51-711606.html", "text": "Ентусиасти, любители на всякакви мистерии и загадки и огромен брой уфолози днес се събират в американския щат Невада за да претърсят секретното американско военно съоръжение „Зона 51\".  От дълго време се носят слухове, че там се съхраняват държавни тайни за извънземния живот. Затова от днешната акция се очаква да бъде вдигнато булото над мистерията.От вчера хиляди желаещи да се включат в инициатива пристигнаха в градче, намиращо се на 20 км. от зоната. Местните жители пък споделят, че се боят от прииждащите огромни тълпи, тъй като може да настъпи хуманитарно бедствие в Рейчъл, където живеят само 50 души и няма магазин за храна, нито бензиностанция.Събитието бе обявено в социалната мрежа Facebook под заглавието \"Да щурмуване Зона 51, те не могат да спрат всички нас\". Събитието е организирано от студента в Калифорнийския колеж Мати Робъртс, който покани хората в 20:00 часа на 20 септември да разкрият заедно тайните на американските военни за извънземните. Когато повече от 1 милион души изразиха интерес да се включат в инициативата, американските военни сериозно се притесниха. Те  предупредиха \"ловците\" на НЛО да не влизат през портите на военната база, защото тя все още се използва за тестване на бойни самолети и обучение на персонал. Въпреки това събитието не беше отменено.Това не се случи дори и след като Мати Робъртс \"обърна палачинката\" и каза, че всико е просто шега. В околностите на Зона 51 продължават да прииждат хиляди хора. Единственият хотел в градчето е запълнен, по поляните са разпънати много палатки.Местни медии съобщават, че хора с кемпери и камиони са започнали да създават лагери в близост до Рейчъл и Хико.До момента повече от 2,1 милиона души са заявили на страницата във Facebook, че ще присъстват и ще се включат в разкриването на истината.", "date": "2019.09.20", "title": "На лов за извънземни: 2 милиона души щурмуват Зона 51"}
{"url": "https://offnews.bg/sviat/vaorazhen-mazh-strelia-po-minuvachi-v-lion-711624.html", "text": "Въоръжен с пушка с мъж стреля по минувачи във фернския град Лион днес сутринта. Двама души са ранени, съобщи \"france3\". Мъжът е открил огън от апартамента си около 9 часа, жилището се намира на сто метра гимназия Ампер. Полицията е заловила стрелеца, който се бил барикадирал в дома си. Мотивите за стрелбата все още не са известни. ", "date": "2019.09.20", "title": "Въоръжен мъж стреля по минувачи в Лион"}
{"url": "https://offnews.bg/zdrave/mz-izbra-izpalnitel-za-obuchenie-na-sluzhitelite-v-speshnata-pomosht-711620.html", "text": "Предстои да бъде сключен договор с избрания по реда на Закона за обществените поръчки изпълнител, който ще проведе обученията на служителите от центровете за спешна медицинска помощ и спешните отделения. Това заяви Кирил Ананиев в отговор на парламентарен въпрос от група народни представители за реализацията на проект „Подобряване на условията за лечение на спешните състояния” (ПУЛСС).Крайният срок за изпълнение на проекта, 31 декември, беше удължен до декември 2020 г. Предстои подписване на анекс към договора за предоставяне на безвъзмездна финансова помощ между Министерство на здравеопазването и Управляващия орган. Според Ананиев това ще гарантира успешното провеждане на обученията на служителите от системата на спешната медицинска помощ.Той посочи, че анализът на нуждата от обучение на служителите от системата на спешната помощ вече е изготвен, създадени са методика и програми за обучението на всички категории персонал от спешните центрове и отделения, и за първоначална и периодична оценка на професионалните компетентности. Във връзка с осъществяването на логистиката за обученията по ПУЛСС министърът обясни, че поради отказ на класирания на първо място участник в проведената обществена поръчка министерството спешно е обявило нова.Общият бюджет на проекта възлиза на 7 млн. лв., които са 100 % безвъзмездна финансова помощ.", "date": "2019.09.20", "title": "МЗ избра изпълнител за обучение на служителите в спешната помощ"}
{"url": "https://offnews.bg/futbol/ventci-stefanov-za-skapite-bileti-triabva-da-platim-20-000-leva-na-po-711648.html", "text": "Президентът на Славия Венцеслав Стефанов обясни защо е сложил цена от 20 лева за билет за мача с Левски. Най-старото столично дерби е утре вечер на стадион \"Славия\".\"Много се говори и много се пише за тези 20 лева. Защо поставям тази цена ли? Защото трябва да платим близо 20 000 лева на полицията за този мач.Обикновено за мач на Славия използваме частна охранителна фирма и малък брой полицаи, сега ще има над 100 полицаи! Какво сме виновни ние, че две агитки на Левски се бият или каквото там правят.Едно домакинство, срещу Ботев Враца например, ни излиза 3-4 хиляди лева. А сега като прибавим пожарната и пунктовете, които ще осигурим, домакинството на Левски ще ни излезе 22 000 лева.Къде са 3-4 хиляди, къде са 22 000 лева. Ние нямаме вина за техните враждуващи фракции. Затова сложих цена на билета 20 лева, за да може нещо да се покрие.Ние нямаме толкова голям клубен бюджет. Не съм майка Тереза! Чувам, че щели да бутат оградите, да влизат и да трошат. Каквото направят, ще си понесат последствията.Трябва да се получи спортен празник, а не хулиганско сборище. Трябва да говорим за футбол, а не за вандали\", каза Стефанов пред колегите от \"Спортал\".", "date": "2019.09.20", "title": "Венци Стефанов за скъпите билети: Трябва да платим 20 000 лева на полицията"}
{"url": "https://offnews.bg/zdrave/ananiev-zdravnata-kasa-shte-bade-i-zastrahovatel-711626.html", "text": "Касата ще се регистрира и като застраховател и ще бъде равнопоставена на здравните застрахователни фондове, каза здравният министър в отговор на депутатско питане.Според него представения от екипа му модел дава право на избор на пациента кой да управлява здравните му вноски, къде да се лекува при най-добрите условия и пълна информираност за обхвата и цените на медицинските услуги и лекарствата.Той допълни, че основната цел е пълна демонополизация на НЗОК и въвеждане на здравни фондове /НЗОК и частни/, които да се конкурират равнопоставено и да отговарят на всички изисквания за платежоспособност и финансова устойчивост. Тези фондове ще подлежат на регулация съгласно общия режим на европейското законодателство, поясни министърът.По думите му МЗ ще определя медицинските стандарти, контрола върху медицинските дейности и тяхното качество чрез Изпълнителна агенция „Медицински надзор\". Ще одобрява основния пакет от здравни дейности, който се съгласува със съсловните организации и се покрива от здравните вноски на българските граждани.Цените на дейностите в основния пакет обаче ще подлежат на договаряне между фондовете и изпълнителите на медицинска помощ, а съсловните организации ще изготвят правилата за добра медицинска практика и продължаващо обучение.„Лечебните заведения ще формират цени за дейностите извън основния пакет, като същите ще се покриват от доброволното здравно осигуряване или чрез плащания от пациентите\", допълни Ананиев. И поясни, че не се предвижда промяна в размера на здравноосигурителната вноска, а лицата следва доброволно да изберат в кой фонд да се запишат.НАП ще събира вноските на всички здравноосигурени лица и средствата от здравни вноски ще се разпределят ежемесечно към здравните фондове. Размерът на средствата ще е равен на броя записани във всеки фонд осигурени лица, умножен по осреднения размер на здравната вноска за всички здравноосигурени лица. Няма да има значение, кой е платецът на вноската и за чия сметка се осигуряват лицата.Министърът заяви, че моделът ще стартира от определена начална дата на съответната финансова година, през която се е лицензирал първият фонд. Все още обаче не е ясно кой от предложените варианти за промени ще бъде предпочетен, защото нямало обществен и политически консенсус. Ананиев уточни, че НЗОК ще се лицензира и като застраховател, за да има всички условия за конкуренция с останалите фондове. \"Няма да допуснем в НЗОК да отидат болните, старите, нуждаещите се от лечение на тежки заболявания с висока стойност на финансиране. Има правила, по които ние ще регулираме движението на пациентите в зависимост от всички критерии, по които ще регулираме движението на пациентите. Няма да има разделение по пол, възраст, заболявания\", заяви министърът.", "date": "2019.09.20", "title": "Ананиев: Здравната каса ще бъде и застраховател"}
{"url": "https://offnews.bg/futbol/vratarite-na-tcska-slozhiha-inovativni-ochila-video-711628.html", "text": "Поредна нова технология беше изпробвана по време на занимание на отбора на ЦСКА на базата в Панчарево.Вратарите Витаутас Черниаускас, Густаво Бусато и Илия Шаламанов тренираха със специални очила.Те са проектирани, за да тренират връзката между мозъка, очите и тялото. Използвайки технологията на течни кристали, лещите мигат между прозрачна и непрозрачна, като е възможно да се настроят до 8 различни комбинации между двете лещи.По този начин се ограничава визуалното възприятие на средата и се дава възможност за подобряване на сетивната обработка на информация и серивно-двигателните умения.Тези очила се изполват за подготовка от Специалните сили на САЩ, отбори от НБА, Националната бейзболна лига, и други. В България ЦСКА е първият отбор, който разполага с такива очила.След като те бяха тествани от вратарите на отбора, предстои с очилата да тренират и всички останали футболисти от състава.", "date": "2019.09.20", "title": "Вратарите на ЦСКА сложиха иновативни очила (видео)"}
{"url": "https://offnews.bg/temida/zatvorat-prevazpital-polfrijman-i-go-napravil-nov-chovek-711625.html", "text": "Затворът превъзпитава хората и ги превръща в строители на новото време. Това излиза от мотивите на Софийския апелативен съд, които предизвикаха вълна от недоволство заради ранното пускане на австралиеца Джок Полфрийман, който уби студента Андрей Монов.Полфрийман е освободен, защото е изтърпял повече от половината от 20-годишната си присъда за убийството на студента Андрей Монов и вече не представлява заплаха на обществото. Напротив, у него се наблюдава преосмисляне на престъпното му поведение. Това е записано в мотивите на тричленния състав на съда с председател Калин Калпакчиев и членове Весислава Иванова и Виолета Магдалинчева.В документа се отбелязва, че Полфрийман е бил награждаван нееднократно за помощта, която е оказвал на други затворници да формулират свои жалби, завършил е успешно висше образование и е показал усърдие. През целия си престой в затвора Полфрийман е осмисил присъдата си, като е регистрирал и сдружение, развило активна дейност в обществена полза, е посочва съдът. Сдружението е съдействало за подобряване на положението в българските затвори, негови представители са вземали участие и в обществени обсъждания, свързани със законодателни изменения в тази насока.Апелативните съдии считат, че няма убедителни доказателства за необходимостта да продължи превъзпитанието на австралиеца, защото при престоя си не е показал криминални прояви, които да застрашат живота и здравето на затворниците, служителите или на други хора. Съдът не му прилага и пробационна мярка, но му налага изпитателен срок от 6 г. 6 месеца и 25 дни. Решението на САС е окончателно.До това развитие на нещата се стига обаче след разгорещени спорове. Прокурор Трифонова заявява, че наред с положителните прояви на австралиеца той е извършил и много нарушения в затвора в периода 2010 г. и 2018 г. и са му били наложени наказания. Трайно поправяне на поведението има едва през тази година.В спора се включва и юрисконсултът на Централния софийски затвор, който казва, че „специалната превенция не е постигнала целта си“ и ще има негативен ефект върху поведението на други лишени от свобода.Адвокатът на Полфрийман обаче опонира, че австралиецът е пускан няколко пъти на свобода за добро поведение.", "date": "2019.09.20", "title": "Затворът превъзпитал Полфрийман и го направил нов човек"}
{"url": "https://offnews.bg/kultura/virtuozniat-tcigular-najdzhal-kenedi-veche-e-v-balgaria-711629.html", "text": "Найджъл Кенеди вече е в България, съобщиха от екипа на концерта, който ще състои на 21 септември в Пловдив в “Античния театър”.Музикантът премина през София късно снощи с кола, заедно с мениждъра си, в добро настроение и с широка усмивка.Той не прoпусна да поздрави феновете си и продължи с пълна газ към Пловдив.В “Една вечер с Найджъл Кенеди” ще звучат произведения от последния му албум с композиции на Гершуин, селекция от пиеси от любимия му Йохан Себастиан Бах, aвторската “Магьосникът от Лублин” и едни от най-ярките и добре познати на публиката произведения от всичките му албуми досега.На 21 септември с Найджъл Кенеди на сцената ще бъдат четирима превъзходни музиканти, с които той работи от години. Това са: Boyle Doug - китара (участвал в турнетата на Robert Plant, Paul Young и др.), Peter Adams - чело (музикант в Oxford Philharmonic, The English String Orchestra and Brighton Phil и с над 15 годишна кариера), Piotr Kulakowski - ударни (един от най-големите полски басисти, завършил джаз академията в Катовице, Полша.Последни бройки билети за концерта все още се намерят в системата на . Събитието във фейсбук е .Концертът е част от прoграмата на Есенен салон на изкуствата, Пловдив 2019.", "date": "2019.09.20", "title": "Виртуозният цигулар Найджъл Кенеди вече е в България"}
{"url": "https://offnews.bg/obshtestvo/tri-emblematichni-sofijski-voenni-sgradi-s-otvoreni-vrati-v-evropejski-711596.html", "text": "Три емблематични софийски военни сгради с „отворени врати“ в Европейските дни на наследството, съобщават от Министерството на отбраната.Граждани и гости на София ще могат да посетят повече от 35 знакови сгради с висока културна стойност. Събитието се организира от Френския институт в България, Министерството на културата и Столична община. Целта е да насърчи широката публика към преосмисляне на културното наследство, което да не бъде възприемано като паметник, а като живо наследство, неразделна част от нашия живот.Министерството на отбраната на ул. „Дякон Игнатий“ 3 отваря врати за посетители в събота, 21 септември, от 10.00 до 12.00 ч.; Военната академия „Г. С. Раковски“ на бул. „Евлоги и Христо Георгиеви“ 82 се включва в инициативата също в събота, 21 септември, от 10.00 до 16.00 ч.;Централният военен клуб на бул. „Цар Освободител“ 7 „отваря врати“ и двата дни: събота и неделя, 21 и 22 септември, от 10.00 до 14.00 ч.Входът е свободен.", "date": "2019.09.20", "title": "Три емблематични софийски военни сгради с отворени врати в Европейските дни на наследството"}
{"url": "https://offnews.bg/temida/institutat-na-reshetnikov-dal-2-2-mln-rubli-na-rusofili-za-hibridni-s-711632.html", "text": "Прокуратурата пусна нови доказателства по разследването на шпионския скандал с движение \"Русофили\" и лидерът му Николай Малинов. От документите става ясно, че през 2013 г. \"Бромак\" ЕООД на Цветан Василев е дарила 31 515 евро на \"Русофили\" за изработване на паметен знак \"Самарски кръст\" в 200 екземпляра. Публикуван е и договор между Руския институт за стратегически изследвания (РИСИ) и \"Русофили\" от същата година. Организацията на Малинов е получила 2,2 млн. рубли за журналистически материали, които да отразяват вътрешната и външна политика на България. От спецпрокуратурата уточняват, че предоставят допълнителна информация по шпионския скандал, заради засиления обществен интерес В съобщението се казва, че досъдебното производство е образувано на 9 юли 2019 г. за това, че на неустановена дата през януари 2014 г. до 03 юли 2019 г. Малинов се поставя в услуга на чужда организация. На 10 септември т.г. Малинов е привлечен като обвиняем за извършено престъпление и му е определена мярка за неотклонение „парична гаранция“ от 50 000 лв.Файловете са със заличени лични данни и не съдържат факти и обстоятелства, увреждащи интересите на трети страни, както и нецензурни думи или изрази.Скандалът стана причина за острата реакция на руското външно министерство. Говорителят му Мария Захарова обяви, че Москва е обезпокоена от обвиненията срещу Малинов. „Дейността на \"Русофили\", както знаем, е била насочена само и единствено към развитие на двустранното сътрудничество и укрепване на приятелските връзки между народите на Русия и България. Разчитаме, че българското правителство ще се въздържи от стъпки, които биха могли да поставят под въпрос настоящата положителна динамика в двустранните отношения и ще бъде продължена съвместната работа за реализиране на постигнатите в последно време договорености, включително в хуманитарната и културната сфера, за опазване на обединяващото ни историческо наследство“, посочи Захарова. Документите можете да видите . ", "date": "2019.09.20", "title": "Институтът на Решетников дал 2,2 млн. рубли на Русофили за хибридни статии"}
{"url": "https://offnews.bg/temida/17-godini-reshetki-za-pian-ubietc-na-patia-v-karnobat-711652.html", "text": "Окръжният съд в Бургас наложи най-тежкото наказание за шофьор, умишлено причинил смърт на пътя.Атанас Д. ще изтърпи присъдата при първоначален строг режим, освен това той завинаги е лишен от правото да управлява моторно превозно средство. Съдебната инстанция присъедини към определеното най-тежко наказание на подсъдимия и наказанието „Глоба\" в размер на 1000 лв.Въпросният е признат за виновен в това, че на 24 юли 2016 г. около 19,40 ч. в Карнобат е управлявал лек автомобил и нарушил правилата за движение, посочени в Закона за движение по пътищата, в резултат на което умишлено причинил смъртта на намиращата се на пътното платно М. Д., починала по-късно същия ден.Тогава дрегерът е отчел концентрация на алкохол в кръвта на шофьора 2,88 на хиляда. Само този факт струва на подсъдимия 2 години лишаване от свобода и глоба в размер на 1000 лв.Присъдата на Окръжния съд в Бургас подлежи на обжалване или протестиране в 15-дневен срок пред въззивна инстанция.", "date": "2019.09.20", "title": "17 години решетки за пиян убиец на пътя в Карнобат"}
{"url": "https://offnews.bg/112/mototcikletist-zaseche-i-prebi-shofior-na-kamion-711600.html", "text": "Мотоциклетист засече шофьор на камион и му нанесе побой, съобщи ОД МВР-Видин. Инцидентът е станал на улица \"Трета\" в село Капитановци на 19 септември.Мотоциклетистът управлявал мотор без номера, когато засякъл 39-годишен шофьор на товарен автомобил \"Рено\". Нанесъл му побой, а след това увредил и превозното средство. Пострадалият бил транспортиран за медицински преглед в спешна помощ.За деянието е задържан 34-годишен жител на селото, който остава в ареста за 24 часа.", "date": "2019.09.20", "title": "Мотоциклетист засече и преби шофьор на камион"}
{"url": "https://offnews.bg/dw/nebivaliat-vazhod-na-glavanatcite-i-na-pornopolitikata-711597.html", "text": "Предизборната кампания в София неофициално започна с “порноскандал”, който с право възмути обществеността. В желанието си да уязвят опозицията от „Демократична България\" и да се подмажат още повече на властта (макар това да е невъзможно чисто физически), журналисти прекрачиха границите на нормалното. Последва силна обществена реакция, която като цяло заклейми “порножурналистиката”, а организации и партии заявиха, че ще наложат бойкот на участията си в медии, които не спазват етичните стандарти. Дори премиерът Борисов се включи в акцията със съобщение, че няма да дава политическа реклама на провинилия се сайт. И в типичния си стил (за “баланс”) добави, че няма да дава пари за политическа реклама на никого. С което моралното му послание доби познатия смътно-неопределен характер.Колкото и важна да е обществената реакция, въпросът не е толкова в това дали “порножурналистиката” ще бъде вербално заклеймена. Истинската беда е, че порножурналистиката е тясно свързана с друг по-сериозен феномен - порнополитиката. Именно порнополитиката е генераторът и причината за ексцесите на порножурналистиката.Порнообразът власт-опозицияПрез последните седмици порнополитиката започна да става все по-видима и натрапчива. Нейните най-разпознаваеми черти са следните.Борисов може да се възмущава от действията на “Пик”, но в неговите три мандата подобни медии системно конструираха диадата власт-опозиция в класически порнокатегории. И тъй като това беше удобно за управляващите, те не само се възползваха от тази конструкция, но и награждаваха палавите медии с пари от европейски програми, непрестанни участия на министри, посещения на рождени дни и тенис турнири.Порноконструкцията на връзката между власт и опозиция изглежда горе-долу така: ако не е направо сексуално девиантна, опозицията е поне дехуманизирана като инструмент за нечие сексуално удоволствие. Активната страна е по правило властта, която е потентна, вирилна и изобретателна. А опозицията е представяна като пасивна, импотентна и със съмнителна почтеност. Примери едва ли са необходими, но ето един типичен: “Борисов разби Нинова и Йончева. Падението на тези женици е голямо!”. Това би могло да бъде заглавие на порнофилм, но всъщност е рутинно отразяване на българската политическа реалност от страна на жълто-кафявите проправителствени медии. Езикът, който те използват, насажда ежеминутно подобни (порно) стереотипи. Внушението е, че в опозицията - парламентарна, непарламентарна и т.н., са проститутки (паднали жени), гейове, розови пудели и пр. - типичните фантазми на еротичната индустрия. Властта е съответно на другия полюс, но отново в същия жанр - представяна е като несъкрушим балкански мачо-герой или какъвто и да се сетите друг символ на мъжествеността и простонародната почтеност.Борисов и ГЕРБ неведнъж са падали в капана на тази конструкция, но тъй като е изгодна за тях, досега предпочитат просто да ѝ плащат цената. Например: ГЕРБ уж са проевропейска партия, но не посмяха да защитят последователно и докрай Истанбулската конвенция - от страх да не ги помислят за гейове. Не ходят и на прайдовете, за да не ги вземе някой за \"розов пудел”.Докато това може да изглежда донякъде комично, една друга страна на порноконструкцията крие реални опасности: отричат правото на личен живот на опозицията, докато в същото време ревниво пазят личното достойнство на властта. Когато “Биволъ” изнесе информация за евентуална интимна връзка на премиера, извънбрачно дете и къща в Барселона, кафяво-жълтата преса направо млъкна и изведнъж се загрижи за границите на личното пространство на публичните фигури. Когато обаче става дума за опозицията, снимки на приятелката на кандидат за кмет отпреди да се познават безцеремонно се излагат на показ. Аморалната асиметрия по оста власт-опозиция е първата същностна характеристика на порнополитиката.Обслужващата роля на медиите и интелигенциятаИ още една важна черта на порнополитиката: докато опозицията е “паднала” инцидентно и по свой избор, медиите и интелигенцията са “паднали” по дефиниция. Тяхната задача е да \"обслужват”, да предоставят телата и умовете си за целите и удоволствията на други. В порнополитиката независимата журналистика е по принцип невъзможна - ако не обслужва властта, тя със сигурност обслужва някой олигарх, който се опитва да свали властта. Медиите са разделени на проправителствени (правоверни) и такива, които обгрижват интересите на “олигарси” - Прокопиев, Донев и т.н.Самият Борисов многократно е тиражирал тази представа за медиите и интелигенцията. Той уж се дистанцира и от едните (проправителствените на Пеевски и сие), и от другите, но не отрича, че те по принцип пишат само за да обслужват интересите на собствениците си. По думите му, \"забелязвам в България един изключителен афинитет, едно хоби на, хайде да не ги наричаме олигарси, а да ги наричаме големи бизнесмени или големия бизнес, както те обичат да се наричат - с хоби към медиите. Няма нито един, който да няма вестник поне или електронен сайт. (…) И там едно и също нещо можеш да го прочетеш в зависимост от това коя икономическа група защитават”.Това отношение към медиите и интелигенцията има корени още от времето на Бай Ганьо, а по-късно и при социализма. Критикът Цветан Стоянов например пише следното в едно от есе от 1963 година: “Какво да се прави - интелигенцията винаги е била жена. (...) Женски са родът и качествата ѝ. (...) Тя понякога измисля и пакости и става като котка, може дори да одраска. Тогава трябва да се стисне със здрава ръка, така че да ѝ изскочат сълзи от очите. Там, на канапето, на същото канапе, където е мислила пакостите, трябва да ѝ се покаже за какво в края на краищата служи”.Именно подобна порнологика стои в дъното на решението БНР да бъде стиснато за гърлото, а Силвия Великова да бъде изхвърлена от ефир (след като нещо подобно се случи и в БНТ). Този път обаче фантазмите срещнаха достоен отпор - екипът на “Хоризонт” отстоя своята независимост и направи смешен главния си директор, който изглежда е бил назначен с обещания да приема модела с кушетката. Борисов усети огромния скандал и се дистанцира от конкретния опит за дисциплиниране на интелигенцията. Време е обаче да се дистанцира и от порномодела, който системноводи до подобни инциденти и според който в тази страна няма независими хора. Ако някой смята, че в публичната сфера всички пишат, говорят или протестират с едничката цел да обслужат нечии интереси, то този някой не може да излезе извън мисловната рамка на порнополитиката.Криминализиране на \"умните и красивите\"Както стана ясно, порнополитиката се крепи върху представата за опозицията като морално паднала и сексуално девиантна. Като в български шпионски роман от 1960-те години, “умен” и “красив” отново са характеристики, които издават врага. Внушението - и сега, и тогава - е, че “нашият свят” не търпи изнежени интелектуалци: те са наполовина престъпници. Водени от подобна логика, проправителствените медии днес всекидневно “разобличават” подобни \"аморалности”.Следващата стъпка е \"аморалността” на опозицията да се криминализира. И тук идва ред на държавното обвинение, а ролята на главния прокурор е да обяви опозицията за потенциален престъпник.Е, намери се такъв кандидат. Г-н Гешев дори показа потенциал да надмине ментора си Сотир Цацаров, като възприе политика на обилно публично заклеймяване на опозиционерите и неудобните, които, естествено, преследват „нечисти\" и „престъпни\" цели. Критикуващите него (и правителството) в най-мекия случай са “десни екстремисти”. Иначе са участници в “криминалния преход” - формулировка, която потенциално криминализира голяма част от политическия и икономическия елит на страната. И, разбира се, са “олигарси” или слуги на олигарси. А понякога са направо “криминални кръгове”.По повод кандидатурата на Гешев и многобройните му медийни изяви Висшият адвокатски съвет излезе със следното становище:\"Прокурорите не могат да коментират факти и обстоятелства, касаещи текущи дела, а още по-малко публично да оповестяват вината на лица, за които няма влязла в сила присъда. Затова Висшият адвокатски съвет счита, че публичните изявления на кандидата за главен прокурор, съдържащи обвинения срещу граждани и твърдения за извършени от тях престъпления, са недопустими не само защото игнорират изцяло презумпцията на невиновност, засягат достойнството и честта на обвиняемите, като не зачитат и международните стандарти за защита правата на човека и основните свободи.”Макар и укоримо от гледна точка на правовата държава и международните стандарти, едно такова вербално криминализиране на неудобни хора е неотменна част от порнополитиката. Неудобните непрестанно трябва да бъдат представяни като потенциална цел на прокуратурата.Възходът на главанацитеПорнополитиката е ефективна за властимащите, докато действа подмолно, подсъзнателно. Тя трябва само да внушава, без да натрапва директно своите образи. Защото когато порнополитиката покаже истинското си лице - както стана с кампанията срещу арх. Игнатов и „Демократична България\", хората се отвращават. Същото стана и при опита БНР да бъде обладано на политическата кушетка: след като и в този случай порнополитиката показа истинското си лице, резултатът беше идентичен - отвращение.В този смисъл Борисов беше прав да нарече ръководството на БНР “главанаци”. Главанакът, в този контекст, е човек, който иска да помогне на властта с инструментите на порнополитиката, но го прави толкова открито и грозно, че отвращава всички.А големият проблем на Борисов е, че управлението му доведе до небивал възход на главанаците.Б. ред. - Анализът препечатваме от", "date": "2019.09.20", "title": "Небивалият възход на главанаците. И на порнополитиката"}
{"url": "https://offnews.bg/politika/sofia-shte-ima-za-parvi-pat-detska-poliklinika-711623.html", "text": "София ще има детска поликлиника. Тя ще бъде в район Възраждане, Столична община е придобила сградата на бившия център по наркомании на \"Пиротска\" и започва работа по подготовката на първия в София общински детски медицински център. Това съобщи столичният кмет Йорданка Фандъкова по време на посещение в \"Майчин дом\". Важно е и откриването на детската болница в града, каза още Фандъкова. Идеята е там да има специалисти от различни болници, за да направят цялостната диагностика на детето и да го насочат, ако има необходимост в друго лечебно заведение, но да не се разкарват майките на сляпо. И аз като баба съм имала тази грижа с внуците, допълни столичният кмет.Най-много бебета на София се раждат тук и \"Майчин дом\" е пример и лидер във въвеждането на технологиите и иновациите, похвали Фандъкова. Тя благодари на шефа на родилното отделение проф. Асен Николов и за иновациите, и за невероятния му екип. И го покани в листата си за общински съветници, да бъде част от иновативния екип на Столична община. Професорът е доказан авторитет, експертиза, опит и възможност да защитава интересите на гражданите на София като цяло, той е един от националните консултанти по акушерство и гинекология, обясни решението си Фандъкова. Проф. Николов й благодари за честта и разказа, че досега е участвал в общинската комисия по асистирана репродукция, по която вече има родени бебета. ", "date": "2019.09.20", "title": "София ще има за първи път детска поликлиника"}
{"url": "https://offnews.bg/obshtestvo/mvr-iska-elektricheskite-trotinetki-da-se-karat-samo-s-kaska-i-knizhka-711627.html", "text": "МВР искат електрическите тротинетки да бъдат управлявани от хора, навършили 16 години и притежаващи конкретна категория шофьорска книжка. Проектът е в процес на обсъждане с Държавна агенция „Безопасност на движението по пътищата“, каза вътрешният министър Младен Маринов.Друго предложение на МВР е тротинетките да се управляват задължително с каска и светлоотразителни елементи по дрехите. Те ще трябва да се движат само по велоалеите, а при липса на такива - възможно най-вдясно в платното за движение.  Забранено ще им е да се движат по улици където разрешена скорост е над 50 км/ч, а водачите на тротинетки не трябва да превишават 25 км/ч.„От МВР отчитаме тенденциите са електрическите превозни средства и тяхната популярност в България и други европейски страни. Без съмнение липсата на ясни правила при използването на електрически скутери е съществен фактор и предпоставка за настъпването на транспортни произшествия“, обясни министърът на вътрешните работи.Той добави, че от МВР не са против развитието на електрически транспорт като добави, че подкрепя електрическите двигатели, които са щадящи за околната среда.", "date": "2019.09.20", "title": "МВР иска електрическите тротинетки да се карат само с каска и книжка"}
{"url": "https://offnews.bg/politika/ninova-ne-mi-e-v-stila-da-govoria-kato-borisov-ne-znam-koj-pri-tiah-711602.html", "text": "Днес ПГ на „БСП за България” внасяме предложение за създаване на анкетна комисия в парламента за случая в БНР, съобщи лидърът на партията Корнелия Нинова в НС. От три години предупреждаваме за налагане на еднолична власт в България. Вече имаме диктатура в действие. Започна с изключените микрофони на журналистите в Министерския съвет, пресконференция без журналисти, журналисти, водени с белезници на разпити като свидетели. Можем да изреждаме и много случаи на уволнени журналисти за това, че са си позволили да критикуват властта. От вчера журналисти от БНР говорят за оказван натиск върху тях. Виждаме, че властта се опитва да замаже проблема и да го прехвърли на техническо равнище, но изключването на сигнала на БНР е безпрецедентен случай в историята на България, допълни Нинова. Ние искаме политическа отговорност и истината докрай. Г-н Борисов се опита да се измъкне и от този случай, казвайки че някой саботира правителството. Това е абсолютно неприемливо, защото СЕМ в мнозинството си е излъчен от ГЕРБ. Този съвет избира ръководството на БНР и БНТ. Отговорността е при тях. От това - дали депутатите на ГЕРБ ще подкрепят нашето предложение за анкетна комисия, ще разберем, дали управляващите искат да се стигне до истината или искат и този случай на посегателство върху свободата на медиите и изразяването на различно мнение да бъде замазан до следващия. Не можем да допуснем повече този поход – и винаги да се измъквате от отговорност по различни начини. По думите на Борисов, срещу правителството бил извършен саботаж – излиза, че той сам на себе си е направил саботаж, защото както казах - и СЕМ, и ръководството на БНР са излъчени и са функция на ГЕРБ. Не ми е в стила да говоря като Борисов, но не знам кой при тях е главанак – но да не ни правят нас всички на такива. Настояваме за анкетна комисия и истината докрай. ", "date": "2019.09.20", "title": "Нинова: Не ми е в стила да говоря като Борисов, не знам кой при тях е главанак"}
{"url": "https://offnews.bg/zdrave/dve-sedmitci-na-divana-riazko-vloshavat-zdravoslovnoto-sastoianie-tva-711598.html", "text": "Рязкото снижаване на физическата активност има негативно отражение върху организма само след две седмици. Чувствително се влошават функциите на сърдечносъдовата система, нараства мастната тъкан и възниква риск от развитие на диабет.До този извод са стигнали учените от университета в Нюкасъл, които са представили резултатите от изследването си на конференция на Европейската асоциация по изследване на диабета, съобщава Medical Xpress.В експеримента са участвали 28 възрастни, без здравословни проблеми и с активен начин на живот. Средната възраст на доброволците била 32 години, а ИТМ (индексът на телесната маса) - малко над 24, което е в норма. В обичайното си ежедневие участниците извършвали около 10 хиляди крачки дневно, в хода на дейностите, с които се занимават. За спорт отделяли не повече от 2 часа седмично.Според условията на изследването те трябвало да намалят активността си средно с около 100 минути дневно, време, което прекарвали \"на дивана\". Количеството крачки спаднало до 1500. След две седмици доброволците преминали през редица тестове.Както се оказало, дори за този кратък срок, обиколката на талията нараснала почти със сантиметър (0,8 см), количеството мастна тъкан се увеличило с 0,5%, а непосредствено в черния дроб с 0,2%. Повишила се резистетнността към инсулина (което създава риск от развитие на диабет и други заболявания) и нивото на триглицеридите (вид мазнини в кръвта). Нивото на кардиореспираторна готовност, което показва как човек се справя с физически натоварвания, спаднало с 4%.Добрата новина е, че след още две седмици, когато хората се върнали към обичайния си начин на живот, всички показатели възстановили предишното си състояние.", "date": "2019.09.20", "title": "Две седмици на дивана рязко влошават здравословното състояние, твърдят учени"}
{"url": "https://offnews.bg/bojni/finalist-ot-turnira-tatneft-zastava-na-patia-na-bogdan-shumarov-na-sen-711605.html", "text": "Изключителен двубой между един от най-обещаващите ни млади български кикбоксьори и корав 31-годишен руснак, финалист на известния супертурнир Tatneft Cup, ще се разиграе на четвъртото издание на бойната галавечер SENSHI на 26 октомври във Варна. Сблъсъкът ще бъде между 22-годишния ни състезател от клуб \"Боил\" Богдан Шумаров и близо 10 години по-възрастния Сулиман Косумов от Русия. Мачът между двамата е в категория до 75 кг по правилата на фул контакт киокушин.Косумов вече има участие в SENSHI. През юли в третото издание на бойната верига в Камчия той стигна до финал след киоушин двубои по правилника на Професионалната лига на Световния киокушин съюз. В тези битки, освен фул контакт удари, са позволени прехвърляния, както и атаки с ръце и лакти в главата.По пътя си 31-годишният руснак отстрани противници от Украйна и Казахстан, но на финала отстъпи пред друг българин - Петър Стойков.Богдан Шумаров също има опит на ринга на галата, макар и изявите му да са били само в стил К-1. Неговият актив е 2 победи от 2 мача на арената на SENSHI. През февруари във Варна той разгроми опонент от Украйна, а във второто издание на бойното шоу в зала \"Арена Армеец\" през пролетта постигна впечатляващ успех, надделявайки над Иляс Букаюа от школата на легендата Петер Артс. Сега обаче Шумаров ще трябва да се бори за титла в киокушин двубой срещу изключителен представител от Русия.Богдан Шумаров е един от най-талантливите български бойци. Само на 22 години, той има зад гърба си десетки медали. Европейски шампион по кикбокс в стил К-1 за професионалисти на WAKO PRO и многократен републикански шампион по кикбокс в различни възрастови групи.Бил е и балкански шампион, световен шампион за кадети, както и два пъти световен вицешампион за мъже. Дали Шумаров ще продължи безупречното си представяне на професионалния ринг на SENSHI и ще добави ли още една титла към актива си, предстои да разберем на 26 октомври.Бойното зрелище SENSHI ще се проведе в Двореца на културата и спорта във Варна, а стартът ще бъде даден в 19 часа. На ринга ще се разиграят общо 12 класни двубоя по кикбокс и карате киокушин между бойци от близо 10 страни. Специален гост на галата ще бъде легендата от К-1 Петер Артс. Той ще пристигне във Варна с четирима от своите най-добри бойци, които ще се бият на арената на SENSHI.Билетите за шоуто вече са в продажба в мрежата на Eventim.bg на цени от 10 лв и 20 лв.", "date": "2019.09.20", "title": "Финалист от турнира Tatneft застава на пътя на Богдан Шумаров на SENSHI 4"}
{"url": "https://offnews.bg/ikonomika/kristin-lagard-predupredi-che-ikonomicheskiat-rastezh-e-zastrashen-711601.html", "text": "Световният икономически растеж е застрашен заради напрежението в международната търговия. Тази констатация направи генералният директор на Международния валутен фонд в интервю пред АФП, съобщи Медиапул. Преди няколко дни Лагард получи подкрепата на Европейския парламент и се очаква тя да стане новият шеф на МВФ. Нейното място във фонда се очаква да заеме българката Кристалина Георгиева.Кристин Лагард призова световните лидери да водят диалог за преодоляване на кризата, като визира търговската война между САЩ и Китай и Брекзит.\"Независимо дали става дума за търговски отношения, Брекзит и технологичните заплахи, това са проблеми, създадени от човека, които могат да бъдат решени от човека. В тази ситуация малко женственост няма да навреди\", заявява Лагард.През юли МВФ понижи прогнозите си за световния растеж до 3.2%. Организацията за икономическо сътрудничество и развитие преразгледа към силно понижение прогнозата си за световния икономически растеж през 2019-2020 г., като я свежда до най-ниското равнище на финансовата криза през 2008-2009 г.   ", "date": "2019.09.20", "title": "Кристин Лагард предупреди, че икономическият растеж е застрашен"}
{"url": "https://offnews.bg/112/rodnini-iskat-ekshumatcia-zaradi-samnenia-za-treta-zhertva-na-ubijtcit-711612.html", "text": "Роднини на мистериозно починалата Цветанка Стоянчева на 85 г. подозират, че е станала трета жертва на убийците от Негован. Затова настояват за ексхумация на трупа.От думите й става ясно, че Стоянчева е живеела с другата си дъщеря.Близките на мистериозно загиналата възрастна жена настояват за ексхумацията ѝ, за да се установят факти и обстоятелства, които имат значение за това дали съществуват някакви вещества в кръвта й, които да я свързват с убийствата в Негован.За извършители са сочени Пламен Шляпашки и Георги Нанчев, които бяха обвинени за убийството на бившия треньор по борба Йордан Атанасов и жена му Марияна. Телата на жертвите бяха намерени разчленени край софийското село Негован.Те бяха арестувани в с. Джурово и направиха пълни самопризнания. Двамата са обвинени в предумишлено убийство с користна цел на повече от един човек. Те са застреляли двойката на 14 юли и оръжието бе намерено от полицията в сградата на Техническия университет-София. ", "date": "2019.09.20", "title": "Роднини искат ексхумация заради съмнения за трета жертва на убийците от Негован"}
{"url": "https://offnews.bg/sviat/ruskite-medii-sled-rezila-v-razgrad-uzhas-bez-kraj-ne-vi-li-e-sram-711604.html", "text": "Руските медии избухнаха с крайно остри коментари след като ЦСКА (Москва) и Краснодар допуснаха разгромни загуби в Лига Европа – съответно 1:5 срещу Лудогорец“ и 0:5 срещу Базел.Изданието все пак отбелязва, че ЦСКА е бил принуден при гостуването си България да използва млади футболисти заради множеството контузии в отбора.В друг коментар същият сайт пише:„Най-позорната вечер в историята на руския футбол“, завършва коментарът.За същото издание бившият треньор на националния отбор на Русия Валери Газаев коментира, че загубите на два от водещите руски клубове са провал и удар по имиджа на руския футбол.", "date": "2019.09.20", "title": "Руските медии след резила в Разград: Ужас без край. Не ви ли е срам?"}
{"url": "https://offnews.bg/zdrave/50-mln-godishno-plashta-biznesat-za-falshivi-bolnichni-pokazvat-dann-711603.html", "text": "50 млн. лв. годишно се изплащат от бизнеса като обезщетения за фалшиви болнични листове. Още 150 млн. лв. се изплащат от Националния осигурителен институт. Данните съобщи изпълнителният директор на Асоциацията на индустриалния капитал в България (АИКБ) Добрин Иванов пред БНР.За последните три години у нас са установени повече от 10 000 нарушения, свързани с издаването на фалшиви болнични.Работодателската организация днес е домакин на дискусия по проблема, на която е поканен и главният прокурор Сотир Цацаров.Според АИКБ решение на проблема с фалшивите болнични трябва да се търси в посока поне първите 3 дни от болничния да са за сметка на работника по примера на редица европейски страни, в които не се плащат от 1 до 7 дни.По думите на Добрин Иванов размерът на изплатените обезщетения за последните 7 години се удвоява. „От 1,350 млн. болнични листа през 2012 г. до 2,750 млн. болнични листа през 2018 г. Това удвояване на броя на болничните не се дължи само на влошения здравен статус на населението или на застаряващото население. Има злоупотреби с болнични листове“, обясни Иванов.Според него нормативната уредба поощрява използването на тази възможност: „При едно лице, което ползва болничен лист от 3 дни в един месец, и лице, което не ползва болничен в рамките на този месец, възнаграждението се намалява с 3%“.Заниженият контрол от страна на Министерството на здравеопазването и НОИ за правомерността на издаване на болнични, както и липсата на наказания са златна среда за развиване на тази дребна корупционна практика“, каза още Добрин Иванов.", "date": "2019.09.20", "title": "50 млн. годишно плаща бизнесът за фалшиви болнични, показват данни на АИКБ"}
{"url": "https://offnews.bg/medii/razsledvashtiat-zhurnalist-miroliuba-benatova-stana-shofior-na-taksi-711615.html", "text": "Разследващият журналист Миролюба Бенатова е започнала работа като таксиметров шофьор. Това се разбра от нейна публикация във фейсбук.Бенатова бе принудена да напусне Нова телевизия, след като в медията бе купена от бизнесмените Домусчиеви.България е на 111-о място по свобода на словото, в компанията на азиатски и африкански държави с деспотични режими.Ето цялата публикация на Миролюба Бенатова:Гласът на шофьораКазва ми го немски гражданин, когото возя от Полиграфията до Аерогарата. Говорим на английски и той споделя, че е впечатлен.Усмихвам се и отговарям, че друг път ще му обясня на какво се дължи този скок в сферата на таксиметровия превоз.Някои от вас вече се досещат, че е част от баланса. Някъде другаде има срив. Ако ме питате мен, причината е в хлътването надолу в сферата на свободата на словото. Но коя съм аз, един шофьор, да разбирам от тези работи.Служебният ми телефонен номер като шофьор на такси, завършва на 111. Когато започнах да го ползвам, бях в БТВ. После ми го взеха за малко, когато през 2013а напуснах. След това си го откупих и сега ми се стори удачно пак да ме представлява. 111 си е символично число. Докато сме на 111-то място по свобода на словото, аз имам свободата да питам от този номер дали съм спряла на точното място и да информирам, че съм пристигнала на адреса. Имам свободата да комуникирам с публиката аналогово. Камерно. Без ефир.През юни ми предложиха да стажувам като журналист. Разбира се, нарекоха го по друг начин. Казаха, че искат да ме задържат в НОВА, но със стажантски договор, в никакъв случай трудов. При никакви обстоятелства да не съм в нюзрума, но да правя материали. Неясно как, но със категорично без да използвам оператори и монтажисти от телевизията. В средите на „Човешки ресурси“ наричат тези оферти отказващи. Предложение, което не можеш да приемеш, но после ще бъде представено като възможност. Хитро.След 26 години в журналистиката, реших да стажувам на друго място. След като междувременно тук – там ми казаха, че няма място за репортер като мен. Имали желание, но нямали възможност. Разбрах ги. И потърсих поприще, в което още търсят хора.За шофьори има места. Още.Взех си изпита в ДАИ, издържах психото и кандидатствах в Yellow. Трудно беше да обясня защо след екрана искам да съм зад волана. В таксиметровите среди ме приеха с недоверие, но все пак ми дадоха шанс да опитам. Благодаря от сърце.Някои още вярват, че разследвам или кроя нещо. Други /уж репортери/ повтарят под сурдинка опорката, че готвя някакъв проект. Даже блъсковият „Труд“ днес разказва по този повод, как по времето на СОЦ-а Петър Станчев от „Земеделско знаме“ измислил рубриката „Журналисти сменят професията“, стажантът Първан Стоянов станал таксиметров шофьор, а поредицата се радвала на голям читателски интерес. Хубав пример от тоталитарното близко минало. Неадекватен за днешния ден от имитативната демокрация.Аз нямам работно място и рубриката ми се оказа излишна за българския медиен свят.Като изключим „предложението“ от ПИК да правя рубрика при тях, от другаде не ми предложиха работа. Практикувам журналистика като хоби, което обичам с цялата си душа. И пиша за списания. От „Жената днес“, L’Europeo и „Мениджър“ се обадиха да ми предложат теми за писане. Единият текст вече излезе, другите предстоят. Благодаря и за тази възможност.Наистина.Никъде не ми предлагат да задавам въпроси. Този жанр в репортерството върви към закриване. Обикновените въпроси вече са екзотика, както имах възможност да отбележа след фурора от срещата ми с Цветан Цветанов в парламента. Питах го дали има телепатична връзка със своя бивш служител от ГЕРБ, така че да си извършат имотните сделки в един и същи ден, в една и съща нотариална кантора, на интересна стойност. Ц. така и не обясни от къде са му парите, но чувам, че си е намерил нова работа. Той ще е демократът на държавата и ще отстоява „евроатлантическите ценности“. Без имоти не става. Без личен асансьор, явно няма да е пълна демокрацията. Докато шофирам имам време да разсъждавам по този въпрос. Още не съм го осмислила съвсем.Иначе, пиша от дете и нямам намерение да спирам. Но истината е, че днес работя като таксиметров шофьор. Плащам си всеки ден аренда за колата и други разходи. После започвам да изкарвам за себе си. Това е свободна професия. И повтарям истината на невярващите колеги – шофьори и пътници:- Тук има места, а аз притежавам базисни умения по шофиране, ориентиране и комуникация. Търся си ново вдъхновение, смисъл и начин да съм полезна на хората. Отново.Дали правя това, което умея най – добре. Не, разбира се. Дали съм си на мястото. Спорно е. Но като се огледаме наоколо и погледът ни се спре на момичето с аграрното образование в медийния регулатор, моето шофиране си е съвсем адекватно. Аз мисля, че се справям прилично. Сигурно и председателката на СЕМ така вярва за себе си.Сега се уча да се ориентирам бързо във всички квартали на София, питам, когато навигацията ме обърка и се извинявам на пътниците, ако изпусна отбивката или не знам улицата, която ми казват. От репортерството съм научила, че когато не знаеш нещо, трябва да питаш. Практикувам го. Когато трябва мълча, не избирам най-бавната лента, връщам ресто, имам дребни, слушам неангажираща музика и колата е чиста. На този етап толкова мога.„Дъното“, биха казали някои. Не, да си шофьор не е дъното. Понякога усещам гузната обществена съвест под формата на голям бакшиш. Отговарям, че това не индулгенция за гражданското мълчание. И връщам.Бях добре платена като журналист на заплата. Не под масата. Сега изкарвам стажантска надница и съм удовлетворена, когато хората си тръгват умислени, вдъхновени, развеселени. И доволни, че са стигнали навреме, дори по-бързо от очакваното. Това ми е работата.И да, има срамна работа. Но тя не е да отваряш багажник и да возиш комфортно хора от точка А до точка Б. Не е срамно да умееш да изслушваш, да говориш учтиво и да отговаряш, когато те питат защо си там.Срамно е да те поръчват за поръчкови репортажи. Да ти пишат въпросите и да ти диктуват отговорите. Срамно е да убиваш за пари. Да обслужваш корпоративни и лични интереси зад маската на журналистиката. Да си ПР или ченге на щат като репортер, продуцент и директор на новини, е срамно. Да те държат за топките, а ти да задраскваш думи по тази причина, е смърт.Мен не ме е срам всеки ден да заставам очи в очи с публиката. И продължавам да й служа. Както мога. Днес е това. Благодаря за доверието.Миролюба Бенатова, шофьор на такси", "date": "2019.09.20", "title": "Разследващият журналист Миролюба Бенатова стана шофьор на такси"}
{"url": "https://offnews.bg/zdrave/mu-pleven-demonstrira-robotizirana-hirurgia-na-evropejski-zdraven-foru-711607.html", "text": "Медицинският университет в Плевен ще покаже 2 операции на живо на Европейски конгрес по роботизирана хирургия. Форумът ще се проведе от 26 до 28 септември и ще събере над 300 специалисти от Европа и Америка, български лекари и студенти по медицина. Конгресът се провежда за първи път в България, след като преди 4 години МУ Плевен спечели домакинството при сложна конкурсна процедура. Като организатор на конгреса университетът ще представи две операции на живо, излъчвани в 3D формат.Едната роботасистирана операция ще извърши екипът на чл.-кор. проф. д-р Григор Горчев.При втората ще бъде стопен тумор чрез прилагане на хайфу технология от екипа на доц. д-р Добромир Димитров. Ще бъде използван ултразвук, подаван от специална апаратура.Европейският форум по роботика се провежда под мотото \"Отвъд границите\" с намерението да привлече млади специалисти от Източна Европа, които в бъдеще ще прилагат високите технологии и новите хирургични методи в обучението и клиничната практика.Преди 11 г. МУ Плевен и чл.-кор. проф. д-р Григор Горчев внедриха за първи път роботизираната хирургия в Югоизточна Европа и в България. Университетът разполага с 3 роботизирани системи \"Да Винчи\" и е утвърден център по роботизирана хирургия.", "date": "2019.09.20", "title": "МУ Плевен демонстрира роботизирана хирургия на европейски здравен форум"}
{"url": "https://offnews.bg/obshtestvo/speshna-pomosht-povikana-v-bnr-za-generalnia-direktor-svetoslav-kostov-711621.html", "text": "Линейка е повикана в сградата на БНР за генералния директор на БНР, съобщи Радиото на сайта си.БНР цитира говорителя на „Спешна помощ“ Катя Сунгарска, според която е бил получен сигнал, че на Костов внезапно му е прилошало.Оказана му е медицинска помощ на място. Състоянието му не изисквало откарване в болница и не е животозастрашаващо.Костов е в центъра на скандала в БНР, в който бе свалена от ефир журналистката Силвия Великова и бе спряна програмата на \"Хоризонт\" за близо пет часа на 13 септември - в деня на протест срещу избора на Иван Гешев за главен прокурор.Предстои прокуратурата да извърши проверка за натиск в работата на националното Радио, а Сметната палата да направи одит на управлението.", "date": "2019.09.20", "title": "Спешна помощ повикана в БНР за генералния директор Светослав Костов"}
{"url": "https://offnews.bg/zdrave/chernodrobnata-transplantatcia-na-detca-mozhe-da-se-provezhda-u-nas-z-711614.html", "text": "Чернодробната трансплантация за деца може да бъде провеждана у нас при наличието на подходящ донор, включването на българския пациент в списъка на чакащите в България и при спазване на всички изкисквания за качество на здравните грижи във всеки етап на трансплантацията, това съобщи в отговор на депутатски въпрос министърът на здравеопазването Кирил Ананиев.Той припомни, че проектът на Националната програма за насърчаване на донорството и подпомагане на трансплантацията е публикуван за коментари и бележки на официалната интернет-страница на МЗ и в момента се обсъждат постъпилите предложения по документа. В работната група участват и представители на пациентски организации, които също имат своите предложения.За изпълнението на планираните мерки са планирани бюджетни средства, но се търсят и възможности за финансиране по европейски програми.С предложените промени в Наредба № 2, разработени съвместно с представители на НЗОК, на родители на деца с онкохематологични заболявания и на лечебните заведения, се облекчава достъпът на български пациенти до трансплантационни центрове извън ЕС, ако трансплантирането не може да бъде извършено у нас.Грижата за контакт и комуникация с трансплантационни центрове ще бъде не на пациента, а на отговорните публични институции - НЗОК и ИА „Медицински надзор\". Извършените по този ред трансплантации ще бъдат финансирани от държавата, увери министърът. Ананиев припомни, че страната ни се е присъединила и към FOEDUS – платформа за обмен на органи между членовете на организацията.\"Предвид липсата на специалисти в страната, които могат да провеждат белодробна трансплантация, продължава сътрудничеството с отделението по гръдна хирургия към Многопрофилна болница – Виена за обучение на български специалисти. Четирима наши лекари вече преминаха краткосрочно обучение във виенската болница, а през месец януари 2020 г. ще започне дългосрочно обучение на 16 наши специалисти\", каза още министърът.", "date": "2019.09.20", "title": "Чернодробната трансплантация на деца може да се провежда у нас, заяви Кирил Ананиев"}
{"url": "https://offnews.bg/gimnastika/ansambalat-ni-niama-tarpenie-da-se-vkliuchi-v-svetovnoto-v-baku-711618.html", "text": "Ансамбълът на България по художествена гимнастика вече е в Баку, където утре започва битката за първото място на Световното първенство.Симона Дянкова, Лаура Траатс, Мадлен Радуканова, Стефани Кирякова и Ерика Зафирова направиха първата си официална подиум тренировка в азербайджанската столица.\"Ние много харесваме тази зала. Всеки път е голямо удоволствие, когато играем тук. Вече нямаме търпение\", каза капитанът на ансамбъла Симона Дянкова пред колегите от \"bTV\".Стефани Кирякова добави: \"Атмосферата в залата е страхотна. Чувстваме се готови и във форма. Остава само да го покажем, когато трябва.\"\"Залата е чудесна. Същата е отпреди, но този път е по-светла. Много ни е удобна и комфортна. Готови сме, надявам се да имаме късмет и да успеем да запазим концентрация си, да покажем съчетанията в най-добрия си вид. Гледаме да не мислим за очакванията. Нашата основна цел е да си изиграем съчетанията.\", категорична е Лаура Траатс.Момичетата си пожелаха да са здрави, спокойни и концентирани по време на състезанието, както и да изпитат удовлетворение след изиграването на съчетанията. Утре ансамбълът ще участва в многобоя, а финалите на отделните уреди са в неделя.Грациите на Весела Димитрова спечелиха квота за олимпийските игри в Токио още на миналия шампионат на планетата. По-късно днес Боряна Калейн и Катрин Тасева ще се борят за две олимпийски квоти в индивидуалния многобой.", "date": "2019.09.20", "title": "Ансамбълът ни няма търпение да се включи в Световното в Баку"}
{"url": "https://offnews.bg/futbol/taran-na-levski-s-hubchev-si-prilichame-711616.html", "text": "Нападателят на Левски Найджъл Робърта призна, че треньорът на \"сините\" Петър Хубчев му е помогнал много в адаптацията му към българския футбол. Футболистът разкри, че с наставника си приличат много.\"Първите 1-2 седмици в Левски за мен бяха трудни. Треньорът ни е много силна личност. Не знам дали и аз съм такава, но си приличаме, че притежаваме характер.В началото имах затруднения, но Петър Хубчев повярва в мен. Това ми помогна много. Не знаех много за него, но когато пристигнах ми казаха, че е голямо име в българския футбол.Вярвам, че с него Левски може да стане шампион още тази година. Ако бяхме спечелили дербито с ЦСКА, щяхме да сме първи в класирането.Но пак може да се върнем на това място. Само на точка сме зад Лудогорец, а още не сме играли с тях. Можем да ги победим.Уроците по български са много важни. Трябва да разбираш добре треньора, да имаш добра комуникация с него. Затова е редно да науча езика, а клубът ми помага\", каза Робърта.Нападателят разкри и какво знае: \"Дай ми топката\", \"Здравей, как си\", \"Добре\", каза пред \"Диема\" националът на Кюрасао.", "date": "2019.09.20", "title": "Таран на Левски: С Хубчев си приличаме"}
{"url": "https://offnews.bg/politika/borisov-stremim-se-kam-balansirana-politika-s-rusia-putin-idva-u-nas-711617.html", "text": "България се стреми да води балансирана политика спрямо Русия, обяви от трибуната на Народното събрание премиерът Бойко Борисов по време на парламентарния контрол в петък. Борисов бе в пленарната зала, за да отговори на въпрос на БСП депутата Антон Кутев за националната политика спрямо Руската федерация.Свидетелство за добрите връзки между София и Москва е фактът, че шпионският скандал, който избухна на 9 септември с ареста на председателя на движение „Русофили“, не е сред темите в двустранни диалог, подчерта премиерът.Той добави, че се подготвя посещение на руския президент Владимир Путин у нас през 2020 година във връзка с отбелязването на 140 години от установяване на нашите дипломатически отношения.Много държави се изказват срещу санкциите срещу Русия, но когато се гласува на Европейски съвет, всички ги подкрепят, коментира още той.Не е по силите на България да работи за падането на санкциите срещу Русия. В Съвета на Европа всички гласуват за тях без изключение. Сиреч има малко лицемерие. Опитах такова посредничество и видяхте какво ще се случи. Може би един ден вие ще успеете. Текат много процеси. Мисля, че отношенията между новия президент на Украйна и Руската федерация се нормализират. Ако Минските споразумения се спазят, тогава ще паднат санкциите. Виждате, че в момента големите държави се бомбардират със санкции една срещу друга. Това влияе страшно много на търговията и отношенията, допълни Борисов.„Ние винаги сме казвали, че Европа и НАТО са нашите стратегически партньори. Още доста неща сме направили в полза на Руската федерация и тяхното ръководство високо ги оценява. Прагматично, точно на базата на взаимната изгода продължаваме да работим с Руската федерация“, добави премиерът.", "date": "2019.09.20", "title": "Борисов: Стремим се към балансирана политика с Русия. Путин идва у нас догодина"}
{"url": "https://offnews.bg/tenis/rafa-nadal-e-plakal-samo-vednazh-sled-zaguben-dvuboj-711613.html", "text": "Един от най-успешните треньори по тенис и чичо на Рафаел Надал - Тони разкри кога Матадора е плакал след загубен двубой.Случаят е един и той вече е в далечното минало. Все пак специалистът сподели, че има две загуби, които Рафа е приел доста тежко. \"Единственият път, когато това се случи беше след загубата от Роджър Федерер на финала на \"Уимбълдън\" през 2007 година. Само тогава.Иначе той прие много тежко два мача. Финалът на Australian Open срещу Новак Джокович през 2012 и загубата от Робин Сьодерлинг на \"Ролан Гарос\" 2009\", каза Тони Надал.Руснакът Даниил Медведев пък е сред тенисистите, които силно са впечатлили специалиста в последно време.\"Както видяхме на US Open, той (Медведев) е изключително борбен играч. На финала изоставаше с два сета и пробив в третия, но успя да се върне, показвайки изключително желание за игра.Той е тенисистът, който има най-голям шанс да спечели титла от Шлема извън, освен Федерер, Надал и Джокович\", завърши Тони.", "date": "2019.09.20", "title": "Рафа Надал е плакал само веднъж след загубен двубой"}
{"url": "https://offnews.bg/lajfstajl/proekt-sinia-kniga-kojto-schupi-rekordi-po-zritelski-interes-v-sash-711579.html", "text": "„Проект Синя книга“, хитов драматичен сериал, създаден от носителя на Оскар и Златен глобус Робърт Земекис (Back to the Future, Contact), дебютира ексклузивно за България по Epic Drama на 19 септември и се излъчва всеки четвъртък в 22:00, с повторение в събота от 22:00.Очаквайте епизод първи, достъпен свободно онлайн на .Сериалът е базиран на действителни свръхсекретни разследвания на Неидентифицирани летящи обекти и свързани с тях феномени, проведени от ВВС на САЩ през 50-те и 60-те години на 20-ти век. С теми като доверието, фалшивите новини и конспиративните теории, които са на дневен ред повече от всякога, „Проект Синя книга“ улавя пулса на времето и бързо се превръща в сериал №1 при премиерата си в САЩ по-рано тази година.Сред звездния актьорски състав са Ейдън Гилън (Game of Thrones) и Майкъл Маларки (The Vampire Diaries). Поредицата е вдъхновена от личните преживявания на Д-р Джей Алън Хайнек (в ролята Ейдън Гилън), университетски професор, вербуван от ВВС на САЩ, за да води топ-секретна операция (наречена Project Blue Book), която разследва хиляди случаи, над 700 от които остават неразрешени и до днес.Всеки епизод изважда по едно автентично досие, съчетаващо НЛО теории с действителни исторически събития от една от най-мистериозните епохи в историята на САЩ. Сред случаите, върху които се хвърля светлина, са инцидентът с чудовището от Флатуудс в Западна Вирджиния, въздушният бой над Горман, Фарго, Северна Дакота, Светлините на Лъбок, Тексас, НЛО случаят Чилс-Уитид в Монтгомъри, Алабама. “Проект Синя книга” черпи от света на науката и загадките, които вдъхновяват въображението на зрителя и желанието му да научи повече.В драматичния сериал участват също Нийл Макдона (Arrow, Minority Report) като генерал Джеймс Хардинг, самоуверен и проницателен военен, ръководител на новото подразделение на ВВС Project Blue Book; Майкъл Харни (Orange Is The New Black, True Detective) като генерал Хю Валънтайн, потаен и властен генерал от ВВС на САЩ, който държи под око новото звено на Генарал Хардинг; Лаура Менел (Watchmen, The Man in the High Castle) като съпругата на Д-р Джей Алън Хайнек, както и Ксения Соло (Black Swan, Lost Girl) като Сузи Милър, красива млада дама, чийто чар е нещо повече от това, което изглежда на пръв поглед.„Проект Синя книга“ е интригуваща сай-фай драма в 10 части, излъчвана по EPIC DRAMA всеки четвъртък в 22:00, с повторение в събота в 22:00.", "date": "2019.09.20", "title": "'Проект Синя книга', който счупи рекорди по зрителски интерес в САЩ, е по EPIC DRAMA"}
{"url": "https://offnews.bg/futbol/ludogoretc-sas-znamenit-obrat-sreshtu-tcska-moskva-711583.html", "text": "Шампионът Лудогорец изигра паметен мач на старта на участието си в групите на Лига Европа като обърна от 0:1 до 5:1 руския гранд ЦСКА Москва.\"Орлите\" започнаха много силно мача, но нямаха шанс през първата част. В 11-ата минута гостите откриха резултата чрез Игор Дивеев. Лудогорец упражни натиск, но гредите на два пъти и намеси на вратаря Игор Акинфеев запазиха резултата. През второто полувреме обаче Лудогорец нанесе своя удар само в рамките на две минути.В 48-ата минута Сисиньо проби отдясно, но бе блокиран. Топката попадна във Вандерсон, който би с десния крак, Акинфеев не се намеси добре и топката влезе в мрежата му за 1:1.Само 120 секунди по-късно обратът стана факт. Недялков подаде отляво, Джоди Лукоки избяга от защитата и с десния крак просто насочи кълбото в руската врата. В 52-ата минута еуофорията бе пълна.Вандерсон подаде дълъг пас към Клаудиу Кешеру, който с удар от въздуха опъна мрежата зад Акинфеев за 3:1. В 68-ата минута Кешеру отново беше в прегръдките на своите съотборници, а в 73-ата оформи своя хеттрик от дузпа, отсъдена за нарушение срещу Марселиньо.В другия мач от групата Еспаньол и Ференцварош завършиха 1:1 и така Лудогорец оглави временното класиране в групата си.", "date": "2019.09.20", "title": "Лудогорец със знаменит обрат срещу ЦСКА Москва"}
{"url": "https://offnews.bg/obshtestvo/hvarlili-sv-evstatij-plakida-na-zverove-te-ne-go-dokosnali-711568.html", "text": "Църквата почита днес Св. великомъченик Евстатий Плакида. Св. великомъченик Евстатий живял през втората половина на първия и първите десетилетия на втория век. Като езичник носел името Плакида. Бил прославен римски пълководец при царуването на императорите Тит и Траян.Евстатий расъл в езичество, но по-късно приел свето Кръщение заедно с жена си Теопистия и синовете си Агапий и Теопист. Първото изпитание у него било това, че изгубил цялото си богато имущество и измрели всичките му слуги. За него било особено тежко да изпадне изведнъж в крайна бедност и да се лиши от помощниците си. Към големите материални лишения се прибавили оскърбленията от предишните му приятели. Станал последен бедняк, той узнал, че повече от тях са обичали в него само богатството му. Те го изоставили в нещастието. Готови били да обвинят него за постигналите го беди. Евстатий преживял това много тежко. Не възроптал против Бога. Решил да напусне родината си заедно с цялото си семейство. Не искал да живее повече там, гдето станала печалната промяна в живота му. Не можел да понася това, че хората изменили коренно отношенията си към него, към жена му, към синовете му.Той заминал за Египет, гдето можел да скрие своя сан. Заел се с надничарска работа, за да прехранва семейството си. Тук обаче го сполетяла още по-голяма беда: разбойник отвлякъл жена му, а синовете му се изгубили в пустинята. Евстатий прекарал в Египет 15 години в мъки, лишения и труд. В това време варвари застрашавали столицата на империята – Рим. Император Траян си спомнил за бившия военачалник Плакида, който не веднъж отблъсквал с успех враговете. Заповядал да го намерят, за да му повери наново командването на войската. Евстатий бил открит и доведен в Рим. Императорът го приел с почести и го назначил за върховен началник на римската войска.Походът срещу варварите завършил с блестящ успех.Евстатий се връщал тържествено в Рим начело на победоносната войска. При това завръщане той имал голямо щастие: в лицата на двама прекрасни момци – войници открил своите синове, а в лицето на една жена, която прислужвала във войската – своята съпруга. Овчари били отървали синовете му от нападналите ги в пустинята зверове и ги отгледали като свои чеда. Бог бил избавил жена му от нейния пленител, като го наказал със смърт. Вестта за това чудно събитие се разпространила бързо измежду войниците. И цялата войска споделила радостта на своя любим военачалник.Като че ли нищо вече не могло да помрачи радостта на събралите се наново след толкова тежки години съпруг, съпруга и синове.Новият император Адриан, който наследил умрелия Тит, приел с големи почести удържалите славна победа над варварите и пожелал да отпразнува това събитие чрез тържествено жертвоприношение на езическите богове. Насъбрали се за вземат участие в това празненство всички войници, всички граждани на Рим, които все още вярвали в езическите богове. Само Плакида, главният виновник на честваното събитие, не се оказал в храма ...- А къде е Плакида? – запитал императорът, който веднага забелязал отсъствието му.Адриан наредил веднага да го извикат. Запитал го:Защо не вземаш участие в благодарственото жертвоприношение на боговете? Аз съм християнин - отговорил Евстатий. – Почитам единия мой Бог – Господ Иисус Христос. Нему благодаря. Него славя. Аз знам, че Той изпрати Своята помощ за победа над враговете ...Разгневен от тоя отговор и разярен до крайност от съпротивата на Евстатий да вземе участие в езическото празненство, император Адриан, не пощадил прославения с победи и любов от народа военачалник. Лишил го от военен сан и заповядал да го предадат заедно с цялото му семейство на зверовете в цирка.За изумление на многобройните посетители в цирка зверовете не се допрели до Евстатий, до жена му и синовете му. После били хвърлени в нагорещена пещ, където се сдобили с мъченическа смърт. Телата им обаче останали невредими в огъня.Благочестиви християни ги погребали с почести през 126 година.", "date": "2019.09.20", "title": "Хвърлили св. Евстатий Плакида на зверове, те не го докоснали"}
{"url": "https://offnews.bg/obshtestvo/atleti-ot-7-darzhavi-shte-se-boriat-za-svetovnata-kupa-po-strijt-fitne-711564.html", "text": "Голям международен турнир за Световната купа по стрийт фитнес ще отбележи края на София ърбан зона спорт 2019, организирана от „София – европейска столица на спорта“ и Столична община. В България пристигнаха едни от най-добрите майстори на уличния фитнес, които са подготвили уникални изпълнения. Ще участва атлети от Русия, Украйна, Франция, Израел, Гърция и Сърбия. Наред с тях ще се представят най-добрите 15 български състезатели според класирането на последното държавно първенство. 10 от тях са над 16-годишна възраст, 5 са под 16 години. Победителят в турнира ще получи право да участва във финала за Световната купа през декември в Хонг Конг.Турнирът за СК утре ще бъде открит в 12.00 ч. в присъствието на легендарния гимнастик Йордан Йовчев, четирикратен олимпийски медалист и организатор на турнири по стрийт фитнес и градски паркур. Изпълненията на виртуозите са придружени с музика и много настроение на специално изграден сет в Княжеска градина срещу Софийски университет.Стрийт фитнесът набира все по-голяма популярност по цял свят и чака в близко бъдеще прием в олимпийската програма. България записа напоследък впечатляващия успехи – Цвети Станева спечели световна титла в лека категория, а Даниел Христов е световен шампион в средна категория. Имаме и още трима медалисти от първенства на планетата.", "date": "2019.09.20", "title": "Атлети от 7 държави ще се борят за Световната купа по стрийт фитнес в Княжеската градина"}
{"url": "https://offnews.bg/obshtestvo/dazhdovete-spirat-no-zatoplianeto-se-otlaga-za-nedelia-711584.html", "text": "Днес облачността ще започне да се разкъсва и валежите ще спират, най-късно - в крайните източни райони, показва прогнозата на НИМХ. Облачността в повечето места ще намалее до предимно слънчево. Ще духа слаб до умерен северен вятър. Минималните температури ще са от 8 до 13 градуса, а максималните - между 17 и 22 градуса.Над Черноморието ще бъде предимно облачно и дъждовно. До вечерта валежите ще отслабнат и спират. Ще духа умерен вятър от север-североизток. Максималните температури ще са между 20 и 23 градуса. Температурата на морската вода ще е около 23 градуса. Вълнението на морето ще е 2-3 бала.Над планините ще бъде облачно, по билата и високите части - мъгливо. Преди обяд ще има превалявания от дъжд, в Стара планина над 2000 метра - от сняг. След обяд валежите ще спрат и облачността ще се разкъса, над масивите от Западна България - до предимно слънчево. Ще духа умерен, по високите и открити части - временно силен, вятър от север-северозапад. Максималната температура на височина 1200 метра ще е около 12 градуса, на 2000 - около 4 градуса.И утре температурите ще останат ниски, но в неделя се очаква затопляне.", "date": "2019.09.20", "title": "Дъждовете спират, но затоплянето се отлага за неделя"}
{"url": "https://offnews.bg/futbol/genchev-tcelta-ni-e-da-izlezem-ot-grupata-711586.html", "text": "Временният треньор на Лудогорец Станислав Генчев направи сериозна заявка за постоянен ангажимент след победата с 5:1 над руския гранд ЦСКА Москва на старта на Лига Европа. Резултатът беше определен като \"позор\" в Русия, докато настроението в България е приповдигнато.\"Мачът не тръгна добре за нас, поведоха ни. Но въпреки това ние си следвахме плана си и се получи. На полувремето им казах на нашите футболисти, че ако продължим да играем така, както през първото полувреме, ще им вкараме не един, не два, а три гола поне. За моя радост ги вкарахме само в рамките на 5 минути, а играчите разкриха истинския си потенциал. Не знам дали това е най-силният ни мач, но след като успяхме да победим ЦСКА (Москва) с 5:1, явно е било силен мач. Но се надявам, че ще продължим да разкриваме потенциала си.Да, имаше проблеми и в нашата игра въпреки головете. След като поведохме в резултата, те поеха риска и тръгнаха с повече хора в атака, притиснаха ни и е нормално да допуснем грешки. Но начинът, по който играхме първото полувреме, ми даваше увереност, че следваме ли плана си нещата ще се получат. Да, 5 гола са прекалено много за такъв мач, но се случи. Нашата цел е да излезем от групата.След 1:1 в другия мач между Еспаньол и Ференцварош в случая сме водачи. След две седмици играем като гости на Ференцварош и ако ги победим, този резултат 1:1 ще бъде много добре за нас. Разбира се, сегашните мачове с този отбор няма да имат нищо общо с двубоите от лятото, защото тогава бяхме без доста хора- на първо четене се сещам за петима футболисти. Сега мачовете ще са различни.Израдвах се много на третия гол, защото се получи много красив и два гола разлика вече дават допълнително спокойствие. Оттук нататък целта си остава излизане от групата и да натрупаме повече точки. Надявам се, че в края на кампанията ще се класираме за следващата фаза.Всеки един шанс и минута използвам, за да работя да се представим като отбор по най-добрия начин. А точно сега не мога да кажа дали това е моят момент\", каза Генчев.", "date": "2019.09.20", "title": "Генчев: Целта ни е да излезем от групата"}
{"url": "https://offnews.bg/obshtestvo/goliamoto-iznasiane-zapochva-karajte-vnimatelno-711585.html", "text": "Засилен трафик се очаква през следващите 3 дни заради няколкото почивни дни около националния празник 22 септември.От „Пътна полиция“ препоръчват на пътуващите да проверят на сайта на пътната агенция за текущите ремонти. Основно те са по магистрала „Хемус“. Заради ремонти се очакват и опашки на граничните пунктове \"Капитан Андреево\", \"Златарево\", \"Видин\" и \"Лесово\".В ранните следобедни часове, когато се очаква по-натоварен трафик, ще има засилено полицейско присъствие по основните направления. Посоките от столицата към граничните пунктове и автомагистралите се очаква да бъдат най-натоварени.От Пътна полиция предупреждават, че ще следят за превишена скорост, алкохол, наркотици и неправоспособни водачи. Ще се проверяват и пътническите автобуси за документи и поставени предпазни колани.Допълнителни екипи ще следят за облекчаване на движението на изходите на големите градове. За по-голяма безопасност между 16 и 20 часа днес ще се ограничи и движението на товарни автомобили над 12 тона по автомагистралите и най-натоварените пътища.", "date": "2019.09.20", "title": "Голямото изнасяне започва. Карайте внимателно!"}
{"url": "https://offnews.bg/politika/borisov-smetnata-palata-da-vleze-na-proverka-v-bnr-711608.html", "text": "Сметната палата ще започне проверка на управлението на БНР, стана ясно от думите на премиера Борисов, който говори пред журналисти преди парламентарния контрол днес.В момента прокуратурата извършва проверка. Ще помоля парламентарната група на ГЕРБ да се присъедини към анкетната комисия, която искат колегите от БСП, а пленарната зала да приеме решение Сметната палата като най-независим върховен орган да влезе и да провери цялото управление на националното радио, каза още той. И изрази убеждение, че прокурорите \"ще намерят виновниците\".Аз този ръководител на националното радио за радост никога не съм го чувал и не съм говорил с него, добави Борисов.В отговор на въпрос за предсрочното освобождаване на Джок Полфрийман, който излежаваше присъда за убийството на 18-годишния Андрей Монов, Борисов заяви, че като министър-председател не може да коментира решение на съда. \"Всички знаем отговорът какъв е, но аз не мога да си позволя да го кажа\", каза той.Борисов говори и по случая със задържането на фотографа на \"Клуб З\" Веселин Боришев. \"Ние сме разпоредели на полицията да бъде вежлива, внимателна, толерантна. Нищо не е пречило (на полицаите - б.р.) да уведомят преките си началници, а те не са го направили\", добави премиерът.", "date": "2019.09.20", "title": "Борисов: Сметната палата да влезе на проверка в БНР"}
{"url": "https://offnews.bg/politika/osvobozhdavaneto-na-avstralietca-dzhok-polfrijman-vzrivi-parlamenta-711609.html", "text": "Предсрочното освобождаване на австралиеца Джок Полфрийман предизвика серия от негативни коментари в парламета заради .„Калин Калпакчиев дължи отговор за мотивите за предсрочното освобождаване на Джок Полфрийман“, бе категоричен и депутатът от ГЕРБ Красимир Ципов. Той добави, че като юрист няма как да коментира решение, чиито мотиви не са произнесени и не са видени абсолютно от никого, но като гражданин смята, че председателят на този състав Калин Калпакчиев най-малкото дължи отговор на близките на убития студент.„Учудени сме от решението на съда, приемаме го с болка, каза депутатът от групата на Обединените патриоти Милен Михов. „Решение на съда трябва да се изпълнява и не може да се коментира. Ние възприемаме решението с изключителна болка, с изключително раздразнение, защото смятаме, че този човек не се е поправил. Той заслужаваше своето наказание и трябваше да го изтърпи тук, в България. Човек, който по време на наказанието си правеше няколко опита за бягство“, добави той.„Случаят с предсрочното освобождаване на Джок Полфрийман поставя въпроса за бързо приемане на предложението ни за премахването на съкратено производство“, коментира лидерът на БСП Корнелия Нинова. Тя допълни, че като политик е възмутена от решението на съда и смята, че е подигравка с жертвите, техните семейства, мъката на тези хора и чувството за справедливост и възмездие на престъпници, убийци и изнасилвачи, добави още тя. Тя беше категорична, че тази тема няма цвят и партийност. „Нека се съберем и да спрем с това безумие, защото този случаят не е единствен“, допълни Нинова.", "date": "2019.09.20", "title": "Освобождаването на австралиеца Джок Полфрийман взриви парламента"}
{"url": "https://offnews.bg/politika/pravozashtitnikat-adv-mihail-ekimdzhiev-podkrepi-maia-manolova-za-kme-711589.html", "text": "Известният правозащитник адвокат Михаил Екимджиев се обяви в подкрепа на кандидатурата на Мая Манолова за кмет на София.Това стана ясно от негово видеообръщение, публикувано във фейсбук.Манолова сподели видеото на Екимджиев със следния коментар:Ето и цялото видео:", "date": "2019.09.20", "title": "Правозащитникът адв. Михаил Екимджиев подкрепи Мая Манолова за кмет на София"}
{"url": "https://offnews.bg/temida/tcatcarov-zavede-geshev-pri-shefa-na-evrodzhast-v-haga-711594.html", "text": "Главният прокурор Сотир Цацаров и зам.-главният прокурор Иван Гешев проведоха работна среща в Хага с президента на Евроджъст Ладислав Хамран. Основна тема в разговорите бе сътрудничеството в и корупцията, противодействието на тероризма, трафика на хора и нелегалната миграция. Участие в обсъжданията взеха и българският представител в Евроджъст Иванка Которова и завеждащият отдел „Международен“ във ВКП Цветомир Йосифов, съобщиха от прокуратурата.Цацаров и Хамран подчертаха отличната съвместна работа. Като примери бяха посочени множество успешни операции, сред които ХАЛИФАКС (срещу незаконната миграция); акцията срещу финансирането на тероризъм по системата Хавала; арестът на лидери на ОПГ за данъчни престъпления, арестувани в Испания и предадени на българските власти; задържането на телефонни измамници на територията на Румъния, както и действията на съвместния екип за разследване между България и Норвегия, довели до ареста на лица, занимаващи се с детска порнография.Обсъдена бе и работата на Националното бюро на България в Евроджъст, на която г-н Хамран даде висока оценка. През 2018 г. българското бюро в европейската организация е работило по 454 случая на международно сътрудничество при разследването на престъпления (6-то място по обем работа сред 28-те държави-членки - след Италия, Германия, Франция, Австрия и Румъния).", "date": "2019.09.20", "title": "Цацаров заведе Гешев при шефа на Евроджъст в Хага"}
{"url": "https://offnews.bg/obshtestvo/miat-okolovrastnoto-promeni-v-dvizhenieto-tazi-nosht-711591.html", "text": "Движението на столичното Околовръстно шосе се променя тази нощ във връзка с измиване с автоцистерна на пътното платно, съобщи Столична община.  От 23.00 часа днес до 5 часа сутринта се забранява влизането на пътни превозни средства по централното северно и южно пътно платно на столичния околовръстен път в участъка от бул. „Александър Малинов“ до бензиностанция „ЕКО“, съобщиха от Столичната община. Движението на пътните превозни средства ще се извършва в локалните пътни платна в същия участък.Утре през нощта се забранява влизането на пътни превозни средства по централното северно пътно платно на столичния околовръстен път в участъка от бензиностанция „ЕКО“ до бул. „България“. Движението ще се извършва в северното локално пътно платно в същия участък.И през нощта на 23 септември се забранява влизането на пътни превозни средства по централното южно пътно платно на шосето в участъка от бул. „България“ до бензиностанция „ЕКО“. Движението на превозните средства ще се извършва в локалното южно пътно платно в същия участък.", "date": "2019.09.20", "title": "Мият Околовръстното, промени в движението тази нощ"}
{"url": "https://offnews.bg/futbol/treniorat-na-tcska-ludogoretc-ni-zalia-sas-studen-dush-711593.html", "text": "Старши треньорът на ЦСКА (Москва) Виктор Гончаренко заяви, че тежкото поражение с 1:5 от Лудогорец в турнира по футбол Лига Европа не е трагедия, но със сигурност е студен душ.Според него този мач не бива да се нарича трагедия, но е бил \"голямо разочарование, студен душ\". Все пак Гончаренко намери и нещо положително за възпитаниците си.Гончаренко каза и че не смята, че трансферната политика на клуба е причина за поражението.", "date": "2019.09.20", "title": "Треньорът на ЦСКА: Лудогорец ни заля със студен душ"}
{"url": "https://offnews.bg/medii/dava-li-zakonat-pravo-na-sem-da-uvolni-shefa-na-bnr-711590.html", "text": "Казусът с кризата в БНР стигна отново до прокуратурата, след като вчера Съветът за електронни медии обяви, че очаква тя да се произнесе дали върху генералния директор е упражнен натиск - респективно дали в радиото има цензура с цената на физически заплахи.Повод за това стана среща с Редколегията и журналисти от БНР, в които бяха разказани смущаващи факти за събитията около 13 септември. Силвия Великова преразказа подробно разговора, в който генералният директор ѝ съобщил как четирима души са го притискали да я свяли от ефир или ще има лоши последици за семейството му и за радиото.Така чаканото седмица решение на медийния регулатор, който е в правомощията си да прекрати предсрочно договора на Светослав Костов, се отлага с поне още седмица. При хипотезата, че той междувременно не подаде оставката си сам.Вчера юристът на СЕМ Емилия Станева посочи ясно, че според регулатора засега основания за прекратяване на мандата няма. Станева цитира два члена от Закона за радио и телевизия, по радиото ще понесе санкция. Те ще донесат само глоби и са за спирането на ефира на Програма \"Хоризонт\" на 13 септември. Едната санкция е по чл. 51 за нарушение на индивидуалната лицензия на БНР - тъй като Радиото има задължение да излъчва 24 часа без прекъсване. Нарушен според СЕМ и е чл. 10 от ЗРТ - за гарантиране правото на информация на гражданите. Размерът на глобите ще бъде уточнен допълнително, като сумарно те могат да са между 4000 и 27 000 лева.В същото време СЕМ засега заобикаля задействане на процедура по чл. 67 от ЗРТ, който гласи:...Коментарът на юриста на СЕМ след зададен от журналисти въпрос дали ще задейства тази клауза бе, че засега няма системни нарушения - три за една година. Такъв текст в ЗРТ обаче липсва. От чл. 67 ясно се вижда, че става въпрос или за системни, или за груби нарушения, каквото без съмнение е безпрецендетното спиране на ефира за близо 5 часа в деня на протеста срещу избора на Иван Гешев за главен прокурор.Същото мнение споделя с блога си и уважаваният медиен експерт доц. Нели Огнянова.\"Предсрочно прекратяване на мандата на ГД Костов изглежда смислено действие като първа мярка за изход от ситуацията. Поиска го и редакционната колегия. По мое мнение има основание в ЗРТ – грубо нарушение на правото на информация и свободата на изразяване\", коментира тя и цитира същия член от закона.\"Има достатъчно основания да се смята, че има груби системни нарушения\", посочи на заседанието на СЕМ и членът на съвета Ивелина Димитрова. Тя уточни, че СЕМ не може \"просто така\" да прекрати договора на генералния директор, затова трябва юристите да посочат възможностите. \"Аз очаквам генералния директор да поеме своята отговорност\", допълни Димитрова.Репликата ѝ отпраща към все по-възможния сценарий - СЕМ да изчака с евентуалната процедура по прекратяване на договора, за да подаде Светослав Костов оставката си сам. Така ще бъде спестена по-сложната юридически процедура и ще отпадне възможността прекратяването на договора да бъде обжалвано в съда. Запознати коментираха пред OFFNews че засега това е най-вероятното развитие на казуса.Точно така се развиха събитията около предсрочното освобождаване на директорския пост в БНР след произнасянето на присъдата на Константин Каменаров. Тогава генералният директор сам депозира оставката си в деня, когато СЕМ трябваше да го отстрани.", "date": "2019.09.20", "title": "Дава ли законът право на СЕМ да уволни шефа на БНР"}
{"url": "https://offnews.bg/politika/ninova-bsp-ima-problemi-vav-varna-no-shte-gi-reshim-711588.html", "text": "Във Варна има напрежение. Свалихме политическото си доверие от Борислав Гуцанов, а действията му след това доказаха, че сме били прави. Няма как председател на друга партия, при това на „Възраждане”, да бъде кандидат за кмет на БСП. Това заяви лидерът на БСП Корнелия Нинова. Тя припомни, че предложението е било отхвърлено от Националния съвет на партията. Лидерът на левицата коментира още, че случилото се е било груба провокация.„Жалбата от Варна дойде в деня, в който имахме среща с родителите на децата – изнасилени и убити, за които се борим да има отмяна на съкратеното производство. Същият ден имахме среща с медицинските сестри, които ни донесоха фиш от заплата - 484 лева - казаха, че обещанието на управляващите да им увеличат заплатите не се е случило и че няма сестри. Цял ден бяхме в тези проблеми – и в този момент дойде жалба от 10 човека, които се борят кой да бъде по-напред в листата във Варна. От земята до небето разлика. Ще решим и този въпрос, разбира се. Обръщам се към тях – имаме големи неща да вършим, успокойте страстите си”, призова Нинова.Не сме обсъждали партийно кандидатурата на Гешев за прокурор и не е наша работа, но в контекста на съдебната система и справедливостта, настояваме много бързо да приемем отмяна на съкратеното съдебно производство във връзка със случая „Сотиря” и много други. ГЕРБ ще видят тежък отпор, защото те предлагат да има съкратено производсво, но вместо с 1/3, да се намалява с 1/5 и по решение на съда. Това не е никаква промяна, ще водим битка по този въпрос”, заключи Нинова.Тя поздрави Лаура Кьовеши за одобрението й за главен прокурор на Ес. \"Винаги съм я харесвала и подкрепяла. Но обръщам внимание,че предстои избор на двама европейски прокурори, делегирани за България. Да не допускаме да изпратят послушковци. Внасяме предложение в парламента за критерии и правила за избора им\", заключи Корнелия Нинова.  ", "date": "2019.09.20", "title": "Нинова: БСП има проблеми във Варна, но ще ги решим"}
{"url": "https://offnews.bg/futbol/klaudiu-kesheru-nominiran-za-igrach-na-kraga-v-liga-evropa-711587.html", "text": "Клаудиу Кешеру бе номиниран за играч на кръга в Лига Европа. Румънският нападател на Лудогорец записа хеттрик при победата с 5:1 над ЦСКА (Москва) на старта на груповата фаза в надпреварата.Останалите номинирани са халфът на Арсенал Букайо Сака, халфът на Рома Николо Дзаниоло и Кевин Буа от Базел.Сака се отличи с гол и две асистенции за успеха на \"артилеристите\" над Айнтрахт.Буа има два гола при победата с 2:0 над Краснодар, а Дзаниоло вкара гол и подаде за други два при разгромната победа на Рома с 4:0 над Истанбул ББ.", "date": "2019.09.20", "title": "Клаудиу Кешеру номиниран за играч на кръга в Лига Европа"}
{"url": "https://offnews.bg/futbol/supertalant-na-barsa-poluchi-ispansko-grazhdanstvo-711635.html", "text": "Изгряващата звезда на Барселона Ансу Фати вече има испански паспорт. Така 16-годишният футболист вече има право да играе за \"Ла Фурия\" на предстоящото Световното първенство за юноши.Надпреварата до 17 години ще се проведе в Бразилия от 26 октомври до 17 ноември. Днес Фати се сдоби с документа, процедурата по изваждането на който беше задвижена от клуба още преди време.Нападателят е роден в Гвинея-Бисау, но от 6-годишен живее в Севиля. Каталунците го привлякоха, когато беше на 10 години. Фати вече взе участие в три мача за Барса в Ла Лига този сеозн и вкара два гола в тях.Припомняме, че вчера бившата голова машина на Барселона Самуел Ето'о не пропусна възможността да засипе с комплименти Фати.\"Това, което виждаме от него е невероятно. Той е много добър и няма един чифт, а две двойки топки. Това момче има страхотен характер. Пожелавам му всичко най-хубаво и преди всичко дано не се контузва\", коментира Ето'о.Междувременно ръководството на Барса обяви, че клубът ще бъде първият в света на спорта, който генерира приходи от над 1 милиард евро в рамките на един сезон.В съобщение каталунците оповестиха, че оборотът на клуба за миналия сезон възлиза на 990 милиона евро, а прогнозите за настоящата кампания са приходите да се увеличат на 1.047 милиарда евро.\"Тези данни са нов рекорд в света на спорта и изпреварват стратегическия план на клуба, според който сумата от 1 милиард трябваше да бъде достигната през 2021 година\", се казва в съобщението на каталунците.", "date": "2019.09.20", "title": "Суперталант на Барса получи испанско гражданство"}
{"url": "https://offnews.bg/bojni/tajbe-iusein-se-razmina-sas-zlatoto-na-svetovnoto-po-borba-711633.html", "text": "Спортист №1 на България за 2018 година Тайбе Юсеин не успя да се пребори за златото в категория до 62 килограма на Световното първенство по борба в Казахстан.Българката отстъпи с 3:5 точки от Айсулу Тинибекова (Киргизстан), която е пета на Олимпиадата Рио 2016, трета на Световното през 2017-а и бронзова медалистка от турнира \"Дан Колов\" тази година.Юсеин започна по-активно финала и поведе с 1:0, след като съперничката й беше поставена в партер. Последва светкавична атака на киргизстанката и точките вече бяха 2:1 за Тинибекова. След това тя натрупа още една точка в първата минута на втората част.Тайбе продължи да атакува и изравни до 3:3, което щеше да й донесе крайната победа. Тинибекова обаче атакува в края и си осигури световната титла с 5:3 точки.Юсеин е родена на 4 май 1991 година в разградското село Мъдрево. Възпитаничка е на Спортното училище в Русе. Още като първокласничка в Разград Тайбе настоява да спортува.Родителите ѝ я записват на тренировки по бадминтон. Година по-късно баща ѝ заминава на гурбет, останалата част от семейството се прибира в родното си село. Там няма други възможности освен борбата и Тайбе излиза на тепиха. Когато завършва пети клас, първият ѝ треньор Мустафа Кесман препоръчва на родителите ѝ да продължи в спортно училище. Така девойката поема към Русе и заживява на квартира от 12-годишна.", "date": "2019.09.20", "title": "Тайбе Юсеин се размина със златото на Световното по борба"}
{"url": "https://offnews.bg/tehnologii/vivacom-i-tidal-postaviha-ofitcialno-nachalo-na-partniorstvoto-si-711640.html", "text": "С грандиозно парти в кино студио „Бояна“ беше обявено официално партньорството между VIVACOM и TIDAL. На партито присъстваха над 400 души- журналисти, популярни личности, музиканти, продуценти, режисьори. Те се насладиха на уникалната локация - Water Tank Studio Boyanа, където се гмурнаха в музиката и купона заедно с едни от най-популярните български изпълнители, които вече са част от платформата TIDAL. В двучасовата програма участваха Павел и Венци Венц и Любо Киров, които представиха най-новото си парче „Не бих могъл“. „Българските фенове ще получат едно напълно различно изживяване чрез TIDAL. Клиентите на VIVACOM, които избират тарифи с TIDAL или купуват приложението като самостоятелен продукт, ще имат ексклузивна възможност да се доближат до международни и български артисти. Имаме специални промоции на билети за концерти в цяла Европа, включително и в България, които можете да спечелите, докато слушате музика в приложението. Използвайте TIDAL всеки ден, за да сте в час с най-горещите новини,“ заяви главният оперативен директор на платформата Лиор Тибон.От български изпълнители, през всички световни жанрове, TIDAL предоставя истинско наслаждение за ценителите на музиката. ТIDAL е създаден от артистите Alicia Keys, Beyoncé, Calvin Harris, Chris Martin от Coldplay, Daft Punk, Damian Marley, Deadmau5, J. Cole, Jack White, Jay Z, Lil Wayne, Madonna, Nicki Minaj, Rihanna, Usher. Платформата осигурява достъп до над 60 милиона музикални изпълнения и повече от 250 000 клипа. В нея могат да бъдат намерени специални плейлисти, създадени от изпълнители и музикални редактори, както и подкасти, интервюта, видео сериали и документални рубрики „Зад кулисите“.TIDAL предлага много ексклузивни изпълнения, включително и всички албуми на Jay-Z, които не могат да бъдат слушани в другите стрийминг приложения.За клиентите на VIVACOM платформата вече е достъпна при подписване на нов договор или преподписване на съществуващ за планове Smart L/L+/XL/XL+/U и i-Traffic XL+/XXL+ без увеличение на цената им. До края на годината всички потребители на оператора ще могат да слушат и гледат своите любими албуми и концерти в TIDAL, без да се черпят от включените в плана мегабайти на висока скорост.", "date": "2019.09.20", "title": "VIVACOM и TIDAL поставиха официално начало на партньорството си"}
{"url": "https://offnews.bg/zvezdi/liam-galahar-mozhe-da-prekrati-muzikalnata-si-kariera-zaradi-hashimoto-711644.html", "text": "Лиъм Галахър се опасява, че болестта на Хашимото ще го принуди да остави микрофона, съобщи „Уърлд ентъртейнмънт нюз нетуърк”.Бившият фронтмен на група \"Оейзис\" потвърди, че страда от автоимунното заболяване, което засяга щитовидната жлеза. Той призна, че то вече се отразява и на гласа му. Болестта на Хашимото прави гласа по-дрезгав. Това е един от симптомите. Тя предизвиква силна умора и отпуснатост, по-голяма чувствителност към студ, опадане на косата, напълняване, болка в мускулите, депресия.Дори и да трябва скоро да се оттегли от сцената, Лиъм Галахър няма нищо против, защото мисли, че е достигнал пика в кариерата си. Лиъм Галахър не е единствената знаменитост с такива проблеми - манекенката Джиджи Хадид и актрисата Джина Родригес също са засегнати от болестта на Хашимото.", "date": "2019.09.20", "title": "Лиъм Галахър може да прекрати музикалната си кариера заради Хашимото"}
{"url": "https://offnews.bg/sviat/rusia-zaplashva-da-blokira-dojche-vele-na-svoiata-teritoria-711661.html", "text": "Екипът на Deutsche Welle е получил втора официална покана за заседанието на парламентарната комисия за разследването на факти за чужда намеса във вътрешните работи на Русия, заплашва го блокиране и лишаване от акредитация, съобщава „Известия“.Според члена на въпросната комисия Адалби Шхагошев медията е застрашена от блокиране на работата й в Русия след публикацията на главния редактор на руския офис Инго Мантойфел под заглавие „Русия губи Северен Кавказ“.От Дойче веле обаче са отговорили на „Известия“, че вече са заявили на депутатите, че не са се намесвали във вътрешните работи на страната.„Аз лично направих много задълбочен анализ на публикациите на Дойче веле и мога да кажа, че това издание се намесва в делата на Русия отдавна и системно. Конкретният пример, който аз искам да обсъдим на заседанието на комисията, е статията на главния редактор на Дойче веле в Русия Инго Мантойфел. В нея той предлага да се създадат специални структури с участието на САЩ, страните от Евросъюза и Турция, които да се заемат с налагането на ред в Северен Кавказ“, посочва Адалби Шхагошев пред „Известия“.Според него в публикацията се твърди също, че ако не се появят такива структури, то след няколко години Русия ще изгуби Северен Кавказ.„Това е абсолютно пряко вмешателство. При това изразено от главния редактор на Дойче веле. Тази публикация излезе преди няколко години. Но аз обръщам особено внимание на това, че тя е продукт не на 90-те, когато в Кавказ действително беше тежко. А във време, когато тероризмът вече е победен“, възмущава се депутатът.Той настоява, че медията е длъжна да се извини или да обясни публикацията си на депутатите. А ако Дойче веле не се върне и съобрази с руското правно поле, то срещу медията ще бъдат предприети сериозни мерки.„В този случай този информационен ресурс трябва да бъде блокиран на територията на Русия“, категоричен е депутатът.Статията „Русия губи Северен Кавказ“ е от 2009 година. В нея се твърди /според прочита й в Русия/, че в продължение на 5 години след терористичния акт в Беслан в Северен Кавказ все още се разпространяват насилие и тероризъм. По мнението на автора Мантойфел, това показва неспособността на държавните структури да реагират адекватно на подобни заплахи. Едно от подзаглавията в текста гласи „Политиката на москва се провали“, а друго – „Задачата на Запада“.Авторът посочва, че „за сътрудничеството за постигане на сигурност в цял Кавказ е необходимо да се създадат организационни структури, в които да са представени всички важни страни и водещи политически играчи в региона, в това число Турция, ЕС и САЩ“. В противен случай, според него, трябва да се очаква, че русия постепенно ще губи контрола си в региона, което може да провокира появата на екстремисти, включително и в Европа.По-рано депутатите в Руската Дума имаха претенции към Дойче веле в навечерието на изборите на 8 септември т.г. Те са свързани с публикувани в официалния акаунт на медията в Туитър призиви към московчани да излязат на протести.На 4 септември председателят на парламентарната комисия за разследване на чуждата намеса Василий Пискарьов заяви, че депутатите ще поискат от външното министерство да лиши Дойче веле от акредитацията, ако представителите на медията не отговорят на обвиненията. Но изданието не призна вина.В писмо до депутатите ръководителят на администрацията на главната дирекция на Дойче веле Йоханес Хофман посочи, че журналистическата работа на медията е основана на правилата за обективно отразяване на събитията.Депутатът от Думата и член на същата разследваща комисия Андрей Исаев е категоричен, че е наложително специално отделно заседание за публикациите в Дойче веле. „Това изобщо не е първият случай от страна на Дойче веле, когато германските журналисти прекрачват определените рамки. Поради това тук е необходима твърда дипломатическа реакция след заседанието на комисията „, коментира пред „Известия“ политологът Дмитрий Фетисов.", "date": "2019.09.20", "title": "Русия заплашва да блокира Дойче веле на своята територия"}
{"url": "https://offnews.bg/futbol/tcska-se-dobra-do-klasicheska-pobeda-nad-tcarsko-selo-711662.html", "text": "ЦСКА стигна до трудна победа над Царско село с 3:0 в двубой от 10-ия кръг на efbet Лига, игран на стадион \"Българска армия\".Резултатът до някаква степен залъгва случилото се в срещата. Головете паднаха през второто полувреме, тъй като през първата част футболните достойства бяха доста оскъдни. Все пак \"армейците\" вдигнаха темпото и Али Соу (48'), Тиаго Родригес (75') и Жеферсон (81') успяха да се разпишат.Taка ЦСКА скочи до третото място в класирането с актив от 19 точки, с 1 по-малко от втория Левски и 1 повече от Локомотив Пловдив. \"Сините\" и \"смърфовете\" обаче тепърва ще играят своите мачове от настоящия кръг. Царско село пък е на предпоследното 13-то място с 8 пункта.ЦСКА: Бусато, Турицов (Пинто 84'), Албентоса, Занев, Мазику, Малинов, Бикел, Кери, Евандро (Жеферсон 79'), Соломон-Отабор (Тиаго 62'), СоуТреньор: Люпко ПетровичЦарско село: Чворович, Кавдански, Й. Минев, Карбониери (Христов 69'), В. Минев, Даскалов, Уесли, Юсеин, Антуи, Андерсон (Кацаров 85'), Минчев (Карачанаков 56')Треньор: Никола СпасовВ другия мач, който се игра по-рано днес Черно море победи Ботев с 2:0 и прекъсна двумесечната си суша без победа в първенството.Домакините в днешния мач не бяха побеждавали седем поредни срещи, а последният успех на варненския тим бе на 20 юли срещу ЦСКА.Исмаил Иса откри в 48-ата минута, а Maртин Минчев удвои след втория наказателен удар, отсъден от Станислав Тодоров. \"Канарчетата\" могат само да бъдат доволни от минималното поражение.", "date": "2019.09.20", "title": "ЦСКА се добра до класическа победа над Царско село"}
{"url": "https://offnews.bg/obshtestvo/git-rabotnoto-vreme-i-zaplashtaneto-sa-naj-chestite-narushenia-pri-se-711643.html", "text": "С 11.4% е увеличен броят на проверките в морските курортни комплекси през настоящия сезон, показват данните на Главна инспекция по труда. В периода юни-август са извършени 1800 бр. проверки на 1776 работодатели с 44 770 наети при тях. Установени са общо 7001 бр. нарушения. За 670 нарушения на работодателите е потърсена административнонаказателна отговорност.Случаите на работа без сключен писмен трудов договор са 155 бр. и намаляват в сравнение с установените по време на кампанията през 2018 г., въпреки по-големия брой проверки. През т.г. беше създадена организация за упражняване на контрол и през почивните дни. През уикенда освен нови работодатели, се проверяваха задължително и такива, при които през седмицата са установявани случаи на работа без трудов договор.Последващият контрол показва, че са единични случаите, при които при повторната проверка отново са установени случаи на недеклариран труд при работодател, при когото вече е констатирано такова нарушение. Изпълняват се като цяло и дадените задължителни за изпълнение предписания. Установените случаи на работа без трудов договор при проверките в почивните дни са 17, но основно при непроверявани работодатели.Два пъти са се увеличили случаите на работещи чужденци от трети държави без разрешение за достъп до пазара на труда у нас, като броят им достига до 99 лица. Това може да се обясни с големия интерес към чуждестранен персонал от страна на българските работодатели. Нарушенията по работното време продължават да бъдат най-често установяваните при сезонната заетост. През 2019 г. те са 1082 бр. Следват ги нарушенията по заплащането на труда - 966 бр.С ¼ намаляват нарушенията по електрообезопасеността на работното оборудване. През кампанията са установени 160 бр. нарушения от този вид. Поражението от електрически ток е една от най-честите причини за трудови злополуки, водещи до смърт. В началото на сезона Инспекцията по труда напомни за типичните нарушения, които заедно с недобре изпълнените временни ел. инсталации в сезонните обекти, повишават този риск.Продължава да нараства броят на наетите непълнолетни. За осемте месеца на 2019 г. Инспекцията по труда е дала 8257 бр. разрешения за работа на непълнолетни - 8065 бр. – за ненавършили 18 г., и 192 бр. – за ненавършили 16 г., което е ръст с повече от 10%.Продължава тенденцията сезонните работници да подават сигнали за неполучени устно договорени суми или за неполучено възнаграждение при работа без трудов договор и то когато лицата вече не работят. Инспекцията по труда отново напомня, че в тези случаи правата на работещите трудно биха могли да бъдат защитени по административен ред, поради липса на доказателства за договорените права.", "date": "2019.09.20", "title": "ГИТ: Работното време и заплащането са най-честите нарушения при сезонната заетост"}
{"url": "https://offnews.bg/dw/sled-komunisticheskata-barkotia-razocharovanieto-ot-1989-711663.html", "text": "Трийсет години по-късно революциите от 1989 будят преди всичко разочарование. Въпреки че не бе пролята и капка кръв, въпреки че днес покупателната способност е много по-висока - с около 40% в България и с цели 300% в Полша.На какво се дължи огорчениетоЗа левите преходът отиде твърде далеч, защото разруши не само диктатурата, но и равенството, та дори самата държавност. За десните, обратно, преходът не стигна доникъде, защото наместо да отстрани комунистите от обществената сцена, той им позволи да трансформират политическата си власт в икономическа. И именно всеобщото разочарование позволи на чудновати популисти да овладеят почти всички постсоциалистически страни. Позволи им да отричат европейските ценности и либералната демокрация, да мафиотизират управлението, да флиртуват с религиозния фундаментализъм. Което пък на свой ред разочарова западноевропейците - и до днес те горчиво съжаляват за славното източно разширение на Съюза.Посочват се най-различни причини за този необясним негативизъм по отношение на едно събитие, което навремето смятахме за исторически успех. За едни той идва от нарастването на неравенствата, които обаче (за жалост) обикновено съпътстват всеки икономически растеж. Или да го кажем иначе: негативизмът идва от това, че неравенствата, които преди бяха скрити зад привилегии, изведнъж станаха видими и измерими. Други пък взеха да се чувстват несигурни след рязкото отваряне на страните им към световната конкуренция, взеха да се боят, че великите им народи започват да се разтварят в мъглявината на глобализацията. А анализатори стигнаха до извода, че мобилизациите срещу имиграцията всъщност крият друг страх - този от емиграцията, станала възможна след свалянето на комунистическите огради и опразнила Източна Европа откъм най-активните ѝ граждани (до 20% в страни като Латвия и България).Тоталният хаосНо има и друго обяснение. Разочарованието може да се дължи и на неразбиране на самия комунистически режим, представян като система на абсолютен контрол. Но ако се вгледате, ще видите, че диктаторските методи бяха просто компенсация за тоталния хаос, който цареше под идеологическата повърхност. Политическата диктатура идваше именно за да поправи социо-икономическата анархия. И колкото повече анархия - толкова по-голяма беше нуждата от диктатура. Ако сте забравили колко неефикасна беше онази система, гледайте сериала „Чернобил“ - насред най-страшната ядрена авария няма кой да поеме отговорност и да предприеме действия. И това не е психологическа особеност на отделните хора, а иманентен дефект на системата. Защото ликвидирането на частната собственост и на легитимните форми за излъчване на властови структури постепенно прави обществото неуправляемо. Помислете - една уж модерна икономика имаше нужда да праща в лагери „саботьори“, да принуждава студентите да берат домати, да разчита на саможертви при поправянето на електроцентрала.Може да прозвучи парадоксално, но комунистическите общества бяха по-свободни от техните западни аналози. Работникът беше свободен да краде от завода, колегата - да си отмъсти на някого, като пусне донос за него, местният сайбия - да построи завод край родното си село. Как се оцеляваше ли? Ами хората противопоставяха на големия хаос своите малки индивидуални хаосчета. „Аз се правя, че работя, той се прави, че ми плаща.\"От една такава гледна точка кадифените революции започват да изглеждат двусмислени. Движени от желанието за свобода, те всъщност се оказаха път към един по-добър контрол на съответните общества. Парадокс, който Хегел би нарекъл „хитростта на Разума“. Но обикновеният човек не е Разумът, нали така? Представете си някой да беше казал на разбунтувалите се точно преди 40 години работници в Гданск, че след победата заводът им ще бъде приватизиран, а 90% от тях ще бъдат уволнени. Допускам, че днес тези хора живеят по-добре, но дори да го знаеха, революционният плам едва ли щеше да е особено силен.След комунистическата бъркотияРед и ефикасност обикновено се налагат от авторитарни правителства като в Сингапур, понякога дори от военни хунти като в Чили. Никак не ми харесват, но така се случва в историята - едната крайност (хаосът) ражда противоположната (терора). В България може би си спомнят един текст на президента Желев, където той твърдеше, че ролята на военната диктатура, която ще осигури мирния преход към пазарна демокрация и ще подреди обществото ни, щял да изиграе не друг, а Европейският съюз. Не знам колко сериозно трябва да приемаме тази идея, но тя добре илюстрира двойствената роля на Съюза във въображението на хората - той обещаваше свобода, а взе да налага правила. Нали сте чували да ругаят „ония комунисти в Брюксел“?Такава е логиката на човешките емоции. Освобождението се мисли като мигновен и необратим скок от реалното в желаното. Само че нормализацията след комунистическата бъркотия е процес тягостен и бавен. И затова разочароващ.", "date": "2019.09.20", "title": "След комунистическата бъркотия: разочарованието от 1989"}
{"url": "https://offnews.bg/obshtestvo/katerushka-zatisna-dete-v-asenovgrad-711642.html", "text": "Метална катерушка в двора на детска градина в Асеновград се е стоварила върху главата на 4-годишно дете и му е причинила сериозна травма. Заедно с останалите малчугани детето си играело на двора, когато съоръжението се наклонило опасно и паднало. Веднага след инцидента детето е било откарано в пловдивската университетска болница „Свети Георги“. Раната му е обработена с пълна упойка, направени са 10 шева.Детето все още е в шок и отказва да посещава детска градина, казват родителите му.Други родители, чиито малчугани също посещават учебното заведение, казват, че неколкократно са сигнализирали ръководството на градината с молба да се махне опасното съоръжение, но старата и опасна катерушка останала в задния двор.", "date": "2019.09.20", "title": "Катерушка затисна дете в Асеновград"}
{"url": "https://offnews.bg/politika/pargov-progresivnoto-liavo-dnes-tarsi-novi-idei-koito-da-osmisliat-p-711622.html", "text": "Модерното ляво мислене акцентира върху еволюционния подход в развитието и намаляването на неравенствата чрез засилване на социалната функция на капитала, каза лидерът на БСП - София в доклада си по време на конференцията \"За единни Балкани в социална Европа\"Прогресивното ляво днес търси нови идеи, които да осмислят процесите в обществото. Това каза лидерът на БСП - София Калоян Паргов в доклада си по време на международната конференция \"За единни Балкани в социална Европа\", която се проведе днес в София. Форумът беше организиран от Градския съвет на БСП - София съвместно с Националната асоциация за международни отношения (НАМО).На конференцията присъстваха председателят на БСП Корнелия Нинова, заместник-председателят на Народното събрание Кристиан Вигенин, бившият заместник-министър на имиграционната политика на Гърция Ангелос Толкас, Костадинка Кунева – синдикален лидер и бивш евродепутат от Гърция, председателят на Форум за балкански транспорт и инфраструктура Петър Мутафчиев, кметовете на Тирана, Крайова, Ресен и други.\"Това не беше обикновена среща на кметове и политически лидери на общинско и градско ниво, а беше среща на лидери с лява, център-лява и центристка политическа платформа. Тоест на високо отговорни хора, провеждащи политики и търсещи решения в рамките на една обща идейна концепция, базирана върху принципите на свободата, солидарността и справедливостта, каза Калоян Паргов. - На хора, търсещи най-модерни, авангардни урбанистични и социално ориентирани решения за развитие на своите градове и общини\".Лидерът на БСП - София отбеляза, че в момента в света се води епохална битка между либералния, консервативния и социалния модел на обществено устройство. \"Правят се опити да се натрапят култура, ценностни и държавно-политически модели. В някои случаи се стига до остри сблъсъци, загуба на ориентация и обществена дезинтеграция, каза Калоян Паргов. - В съвременния свят противоречията се развиват по всички направления и равнища – в икономиката, ценностите, културите, бита и традициите. Рязко се промениха и ускорено ще продължат да се променят отношенията между труда и капитала. Техническата и технологична революция променят коренно характера и съдържанието на труда, а с това и отношенията в обществото. При високата обществена динамика огромни маси от хора се оказват временно или продължително без пряко участие в създаването на общественото богатство, формират се големи групи от паразитиращи потребители. Тези процеси деформират пазара на труда, дестабилизират социалната структура и поставят под напрежение отношенията в обществата, с риск за конфликти и сблъсъци\".Според Калоян Паргов, глобализацията налага преодоляване на националните формати и поставя на дневен ред идеята за глобалното ляво, за едно ново интернационално взаимодействие. \"В очертаващите се многополюсен свят и нов световен ред, идеите за свобода, справедивост и солидарност придобиват нови измерения, добави той. - Трябва да се научим да се борим с бедността заедно, съвместно и координирано. Трябва да развиваме общи системи за солидарност. Трябва по нов начин и с нови форми да работим за защита на труда и срещу съвременните форми на робство, трафик на хора, безмерна експлоатация, поставяне на огромни маси от мигриращи работници в неравностойни, а често и в унижаващи човешкото достойнство условия\".Лидерът на БСП - София каза, че тези процеси, с особена сила, засягат и столиците на балканските държави, които непрекъснато се разрастват и превръщат в социални образования от нов тип. \"Изправени сме пред предизвикателството да осигурим работа, съвременно жилище, прехрана, добро образование и здравеопазване, условия за огглеждане на децата, условия за отдих и развлечения на непрекъснато нарастващо градско население, добави той. - Изправени сме пред огромни транспортни проблеми, свързани със задръствания, препълване с автомобили и липса на паркоместа, пред сериозна опасност от екологична катастрофа, породена от замърсяването на въздуха и огромното количество генерирани отпадъци. Градовете изискват все по-социално насочено мислене и действие, а то както знаем винаги е било прерогатив на левицата\".Калоян Паргов говори пред чуждестранните участници в конференцията за предстоящите избори за местна власт. \"Нашето виждане е за принципно нови политики във всички сфери и ресори на общинската политика, каза той. - Основната ни цел е управлението на столицата да се изведе от наложения модел, който в момента е в интерес на ограничен кръг от хора и на една партийна клика\".Той добави, че на преден план социалистите в София поставят въпроса за промяна в стратегическата насоченост на икономическото развитие на града – увеличаване на относителния дял на високотехнологичните производства в създавания БВП, увеличаване на износния профил, развитие на кооперирани производства със значително по-висока добавена стойност.\"Предлагаме модели на по-силно влияние на общината за развитие на такъв тип инвестиции, обясни Калоян Паргов. - На второ място поставяме въпросите, свързани с бурните темпове на миграция на населението към столицата и следствието от него - презастрояването на огромни площи от територията на града, без да има адекватни инфраструктурни решения. Създаването на екологична жизнена среда заема важна част от нашите идеи и предложения. Предлагаме нови решения, свързани с прекомерната автомобилизация на града – днес София е един от градовете в Европа с най-много автомобили на глава от населението, за които не достигат паркоместа. За съжаление, голяма част от колите са стари, закупени втора ръка, силно замърсяващи въздуха, който дишаме. Отделяме изключително внимание на подрастващите и младите – предлагаме политики, гарантиращи добро образование, професионална реализация, жилищна политика и стимулирането на нисколихвено кредитиране. Целта е да спасим града ни от застаряване. Да задържим младите хора тук. Специално внимание отделяме и на въпросите, свързани с равния достъп до качествено здравеопазване\".Калоян Паргов заключи, че в крайна сметка става дума за един принципен подход, базиран на традиционните ни ценности, който ги обвързва със съвременността и ги превръща във фактор за общественото действие, което да доведе до промяна.\"Модерното ляво мислене акцентира върху еволюционния подход в развитието. Върху необходимостта от постепенен и непрекъснат градеж и количествени натрупвания, за да се премине към ново качество, каза той. - Модерното ляво акцентира върху намаляването на неравенствата чрез засилване на социалната функция на капитала. Според мен, модерното ляво утвърждава държавата като носител на общите ценности и дух на общността и държи на повишаване на нейната роля в осигуряване на повече равенство чрез преразпределение. Модерното ляво търси съчетаване на общностния и личностния интерес, за разлика от традиционното ляво, което ги разглеждаше в йерархия. Целта е да обединяват, а не да разделят гражданите. На местно, градско и общинско ниво това е принципно изискване към разработваните и провеждани политики и стратегии. Убеден съм, че нашите виждания и идеи са привлекателни и приемливи за широки кръгове от населението, а не само за нашите членове и симпатизанти\". ", "date": "2019.09.20", "title": "Паргов: Прогресивното ляво днес търси нови идеи, които да осмислят процесите в обществото"}
{"url": "https://offnews.bg/zdrave/niama-da-se-prodavat-obosobeni-chasti-ot-bolnitcata-v-lovech-711639.html", "text": "„В Министерството на здравеопазването (МЗ) не е инициирана процедура за продажба на обособени части от болницата в Ловеч“, заяви по време на парламентарния контрол днес здравният министър. Ананиев допълни, че всички лечебни заведения, които са търговски дружества с над 50% държавно участие в капитала, са включени в забранителен списък за приватизация и уточни, че болницата в Ловеч е със смесено държавно и общинско участие, в което държавата притежава 69.92 на сто от капитала, а останалата част е разпределена между общините от региона.„Що се касае до приватизация на дейности – на този етап няма вероятност или действия от страна на МЗ да извършваме такава приватизация. Това не означава, че няма да обсъждаме с ръководството на болницата в Ловеч и с обществеността там въпроса за оптимизиране на дейности в лечебното заведение“, каза Ананиев.", "date": "2019.09.20", "title": "Няма да се продават обособени части от болницата в Ловеч"}
{"url": "https://offnews.bg/kultura/balgaria-stana-palnopraven-chlen-na-evropejska-mrezha-za-literatura-i-711637.html", "text": "Парламентът ратифицира анекса към споразумението за проект „Традуки“ с гласа 131 гласа „за“, 0 „против“ и 0 „въздържали се“. Вносител на документа е Министерският съвет на 5 август 2019 година.Проектът „Традуки“ представлява една европейска мрежа за литература и книги, в която участват Австрия, Албания, Босна и Херцеговина, България, Германия, Косово, Лихтенщайн, Македония, Румъния, Словения, Сърбия, Хърватия, Черна гора и Швейцария.Обмяната на опит между участниците е подпомогната с програма за превод на белетристика, актуална научно-популярна литература и детско-юношеска литература от двадесети и двадесет и първи век. Специално внимание е отделено на преводачите, чиято дейност като важни посредници между отделните култури е дала и името на проекта. Чрез срещите между автори, преводачи, издатели, библиотекари, критици и учени се цели обмяна на информация и засилване на сътрудничеството на европейско и междурегионално ниво.Участие на страната ни дава възможност за подпомагане на българските книгоиздатели в международни панаири на книгата, както и български автори да представят произведенията си на европейската сцена. Освен това българските автори ще могат да популяризират произведенията си чрез превод на разнообразни езици, което ще даде тласък на родната ни литература и кногоиздаване.Финансовият принос към българското Министерство на културата към проект „Традуки“ ще бъде в размер на 10 000 евро.", "date": "2019.09.20", "title": "България стана пълноправен член на Европейска мрежа за литература и книги 'Традуки'"}
{"url": "https://offnews.bg/medii/sbzh-iska-ostavka-na-tcialoto-rakovodstvo-na-bnr-711664.html", "text": "Управителният съвет на Съюза на българските журналисти /СБЖ/ разпространи съобщение, в което изразява категоричната си позиция в подкрепа на журналистите от БНР и настоява да бъде прекратен договорът за управление на генералния директор Светослав Костов, както и за оставките на членовете на Управителния съвет на националното радио.Искането е заради извършените груби административни нарушения, накърняващи свободата на словото, националната сигурност и изпълнението на лиценза на програма „Хоризонт“. БНР е в безпрецедентна криза, констатират в СБЖ, макар и късно.Ето какви са мотивите на журналистическия съюз за исканите оставки:„Доказателства за това са: свалянето от ефир на дългогодишната радиожурналистка Силвия Великова – утвърден и неоспорим експерт в отразяването на правната проблематика, петчасовото преустановяване на излъчването на \"Хоризонт\" в националния радиоефир на 13-и септември, оставянето на националната радиопрограма без оперативно ръководство в момента.По време на изслушването на редколегията на „Хоризонт” в СЕМ - на 19.09.2019 г., бяха изнесени шокиращи факти за упражнен натиск към генералния директор на БНР - за провеждане на ограничения към журналист, налагане на цензура и намеса в редакционната независимост.В свои публични изявления Ивайло Савов свидетелства от първо лице за този натиск, упражнен от външни сили към него и към генералния директор Светослав Костов за отстраняването на Силвия Великова от ефир. Ръководството на БНР обаче продължи да провежда поръчковия натиск, а доскорошният директор на \"Хоризонт\" – Савов, бе принудително пенсиониран, заради отказа му да се подчини.Казусите от последните дни в БНР са ясно доказателство за посегателство срещу свободата на словото. Погазени са основни ценности - правото на журналистите да задават въпроси, а на обществото да бъде информирано.Генералният директор на БНР носи пряка вина за назначаването на висока ръководна позиция на човек без никакъв административен опит. Без конкурс длъжността „Главен редактор” в програма \"Хоризонт\" бе заета от Николай Кръстев, който доказа \"уменията\" си на практика и още в първия работен ден се наложи да подаде оставка.А за технически директор Светослав Костов си е избрал човек, компрометиран още по времето на премиера Иван Костов като проводник на напрежение в БНР, тогава в качеството му на административен директор, подменил новинарските екипи и прехвърлил сигнала към друго студио, за да елиминира гласа на новинарите от \"Хоризонт\".Сега Пламен Костов е главен заподозрян за спирането на излъчването на „Хоризонт”, но в никакъв случай той не е действал сам! Преките поръчители и мълчаливите свидетели носят не по-малка вина! Считаме, че неистините и арогантното поведение на генералния директор на БНР нарушават всички морални и етични професионални норми.Целият развой на събитията в БНР през последните дни извади наяве дълбоката криза в медийната среда в България, за която управляващите си затварят очите. Този път „главанаците“ жестоко се издъниха и лъснаха отвратителните методи, с които овластени фактори се опитват да пресират медиите, когато те не желаят да играят по свирката им. Истината излезе в резултат на съпротивата и солидарността на журналистическата колегия, която въстана и показа, че не желае повече да търпи погазването на свободата на словото и медийната независимост, на правата на журналистите.Ако и този път фактите за тази отвратителна намеса не бъдат разнищени докрай, ако имената на задкулисните поръчители не бъдат разобличени и те не понесат своето наказание, в българската медийна среда ще продължи да властва уродливото „телефонно“ право и ще бъде убита надеждата на милиони българи за реална демократична промяна. Дълбоко сме обезпокоени от появяващите се факти за отправяни заплахи – дори за физическа разправа – с непокорните журналисти.Управителният съвет оспорва и замесването на дружеството на СБЖ – Програма „Христо Ботев - БНР” в подписка, която е в подкрепа на сегашното ръководство на БНР и е входирана в СЕМ. Ако има наши членове, желаещи да бъдат ръководени по този начин и от този компрометиран мениджърски екип на Радиото, то нека те се идентифицират ясно със своите имена, без да ангажират цялото дружеството.БНР е не само най-старата електронна медия у нас. БНР е институция.УС на СБЖ очаква разследващите органи да установят от къде точно и от кого е бил прилаган натискът към ръководството на Радиото.Призоваваме членовете на СЕМ, които са сключили мениджърските договори с генералния директор на БНР и членовете на Управителния съвет на медията и носят отговорността за избора им, да не отлагат решението си за налагане на мерки и санкции, които да осигурят нормална обстановка за работата на журналистите в обществената медия.Солидарни сме с достойната позиция на всички, които защитиха ценностите и професионалните стандарти на работа на журналистите в тези дни на изпитания. Заставаме на страната на свободата на медиите и правото на журналистите да задават своите въпроси свободно. УС на СБЖ ще сезира нашите партньори от Международната и Европейска федерации на журналистите, а така също и Европейската комисия за тревожната обстановка в БНР и за настъплението срещу независимостта на медиите в България.В навечерието на предстоящите избори е необходимо час по-скоро да бъде нормализирана обстановката в обществената медия.А този катарзис минава през оставките на това ръководство на БНР!Журналистиката не е престъпление. Свободата зависи от нас“.", "date": "2019.09.20", "title": "СБЖ иска оставка на цялото ръководство на БНР"}
