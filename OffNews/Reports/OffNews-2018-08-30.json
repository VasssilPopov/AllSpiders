{"url": "https://offnews.bg/futbol/ludogoretc-vleze-v-grupite-na-liga-evropa-687210.html", "text": "Шампионът Лудогорец си осигури участие в групите на Лига Европа, след като отстрани грузинския Торпедо Кутаиси в решителния плейоф.В първата среща в Грузия разградчани спечелиха с 1:0, а тази вечер у дома довършиха започнатото, като се наложиха с 4:0 над своя съперник. Лудогорец не остави никакви съмнения, че е по-стойностният тим от Торпедо и в реванша.Първото попадение в мача падна след само шест минути в Разград, когато точен беше Върджил Мисиджан. Малко преди паузата Густаво Кампаняро реализира отблизо. Головото шоу продължи и през втората част, когато Кампаняро вкара отново, а Вандерсон увенча силната си игра за крайното 4:0.Влизането в групите на Лига Европа донесе 2 920 000 евро в касата на българския първенец. Там вече пък се раздават 590 000 за успех и 190 000 за реми.Жребият за груповата фаза на Лига Европа е насрочен за утре, от 14:00 часа българско време. Отборът с най-висок коефициент в турнира е Арсенал (93.000). Лудогорец е с гарантирано място във втора урна.", "date": "2018.08.30", "title": "Лудогорец влезе в групите на Лига Европа"}
{"url": "https://offnews.bg/obshtestvo/90-dushi-zapochvat-gladna-stachka-v-podkrepa-na-bosia-687195.html", "text": "90 души започват щафетна и ефективна гладна стачка на 1 септември в подкрепа на Николай Колев-Босия, съобщи Дарик. Гладната стачка се подема от хора основно от Родопите. Към тях се присъединяват и шестима души от Старозагорска област. Гладната стачка се води от Айдън Даил и е подкрепена от бившия служебен премиер Ренета Инджова.Основното искане е за оставката на транспортния министър Ивайло Московски. Даил е категоричен, че инициативата не е политическа. \"Всичко, което се случва, не може да се сложи под никаква политическа шапка. То е самоинициативно и е подбудено от вътрешната потребност на гражданското чувство. Тези 90 души са първите, но ще се получи ефекта на лавината, защото към тях ще се включат стотици\", смята той.Сред гладуващите в Старозагорско са офицерите от резерва полк. Кунчо Кучев - бивш командир на свързочния батальон в Казанлък, Радион Попов - бивш военен разузнавач и дипломат в арабския свят и бившият шеф на ДНА - Стара Загора, инж. Неделчо Неделчев. Към тях се присъединиха бившият депутат и зам.-кмет на Казанлък Емил Караниколов и председателят на Съюз \"Истина\" Йордан Маринов.Гладната стачка е в защита на живота на Босия, който вече 80 дни гладува срещу корупцията в Изпълнителна агенция \"Автомобилна администрация\" и продажбата на шофьорски книжки. В подкрепа на Босия някои от гладуващите ще ходят боси.", "date": "2018.08.30", "title": "90 души започват гладна стачка в подкрепа на Босия"}
{"url": "https://offnews.bg/sviat/oon-aun-san-su-chzhi-triabvashe-da-podade-ostavka-zaradi-etnicheskoto-687196.html", "text": "Върховният комисар на ООН за правата на човека Зейд Раад Ал Хусейн заяви днес, че лидерката на Мианма и носител на Нобелова награда за мир Аун Сан Су Чжи е трябвало да подаде оставка в протест срещу етническото прочистване на мюсюлманското малцинство рохинги от армията на страната, предаде Франс прес, цитирана от БТА.Самата Аун Сан Су Чжи от повече от година защитава военните и твърди, че в международните медии има \"айсберг от дезинформация\" за случващото се в родината й.\"Тя нямаше нужда да се превръща в говорител на военните на Мианма\", каза още Ал Хусейн.Мианма отхвърли вчера доклада на разследващите от ООН, който обвинява армията в \"геноцид\" срещу мюсюлманите рохинги.Според доклада за геноцида са отговорни ключови генерали от армията на Мианма. Повече от 700 000 рохинги бяха принудени да избягат в Бангладеш след военната офанзива, насочена срещу тях, припомня Франс прес.До този момент Аун Сан Су Чжи не е коментирала официално публикувания в понеделник доклад на експертите от ООН, които я обвиняват, че не е използвала \"моралния си авторитет\", за да попречи на действията срещу рохингите.\"Тя имаше възможност да действа\", отбелязва Зейд Раад Ал Хусейн.Норвежкият Нобелов комитет отказа вчера да отнеме Нобеловата награда на Аун Сан Су Чжи въпреки доклада на ООН, тъй като в правилата му не предвиждат подобна възможност.", "date": "2018.08.30", "title": "ООН: Аун Сан Су Чжи трябваше да подаде оставка заради етническото прочистване на рохингите"}
{"url": "https://offnews.bg/obshtestvo/babh-proveriava-signal-za-afrikanska-chuma-po-svinete-687197.html", "text": "Българската агенция по безопасност на храните проверява сигнал за съмнение за Африканска чума по свинете. Взети са проби от двор в провадийското село Тутраканци. Очаква се те да бъдат готови в следващите няколко дни.Със заповед на директора на Областната дирекция по безопасност на храните-Варна е наложена временно ограничаване на придвижването и транспорта на свине и продукти от свински произход в 3-километровата зона от района.Благодарение на разяснителната кампания за опасностите от болестта, предприета от БАБХ, е подаден сигнал и са предприети незабавни действия.Това е третият случай със съмнения за Африканска чума по свинете, като предишните два сигнала след съответните лабораторни изследвания показаха отрицателни за чумата резултати.", "date": "2018.08.30", "title": "БАБХ проверява сигнал за Африканска чума по свинете"}
{"url": "https://offnews.bg/futbol/botev-plovdiv-ima-nov-sobstvenik-687193.html", "text": "Ботев Пловдив има нов мажоритарен собственик. В официалния си сайт \"канарчетата\" съобщават, че Георги Самуилов вече притежава 60% от акциите на клуба.1% остава за Сдружението ПФК Ботев, които са собственици на емблемата и историята на \"жълто-черните\", а 39% са собственост на ТЦ-ИМЕ.\"Днес, 30.08.2018г., бе сключен договор за покупко-продажба на част от капитала на ПФК \"Ботев\" АД.Г-н Георги Самуилов положи подпис под договор, с който негово дружество придобива от Сдружение \"ПФК Ботев\" 60% от капитала на Клуба.\", пише в сайта на пловдивчани.Самуилов придобива акциите на символичната цена от 1 лев. Те се прехвърлят от Сдружение \"Ботев\", а според клауза в договора, ако Самуилов реши да продава клуба, ще трябва да го стори срещу същата сума.", "date": "2018.08.30", "title": "Ботев Пловдив има нов собственик"}
{"url": "https://offnews.bg/obshtestvo/spriaha-avtobusite-na-firmata-koiato-izlaga-che-shte-vozi-za-7-lv-d-687191.html", "text": "Десетки хора, пътуващи по направлението София - Пловдив, търсеха алтернативни варианти за придвижване заради прекратения договор с Витоша-Експрес, съобщи БНР. Причината е прекратеният договор между Столична община и фирмата-превозвач след скандала с разминаването на цените, заложени в спечелената обществена поръчка и продавани реално на касите. Тази сутрин четири автобуса на превозвача не са потеглили от София за Пловдив. В следобедните часове няма да бъдат изпълнявани и курсовете на кръгъл час от Пловдив за столицата. Договорът на фирма \"Витоша експрес\" за междуградската линия София-Пловдив бе прекратен, след като превозвачът участва в обществена поръчка през 2016 година и предлага цена от 6,86 лв. Веднъж спечелила поръчката, Витоша експрес добавя такса \"обслужване\" от над 7 лв., така билетът поскъпва до 14 лева, което всъщност е пазарната цена в момента.От сайта на компанията става ясно, че тази такса дава право на неограничено количество багаж, спиране за тоалетна, придружител на дете и др. За измамата сигнализираха Господари на ефира, разследване по темата направи и тв журналистката Валя Ахчиева в предаването си \"Открито\" по БНТ.Обществената поръчка е пусната от Столична община през 2016 г. за 68 междуградски линии от София до областните градове. Основен критерий за избор на изпълнител е най-ниска цена. Така от „Витоша експрес” си гарантират победата. Договорът е от декември миналата година. ", "date": "2018.08.30", "title": "Спряха автобусите на фирмата, която излъга, че ще вози за 7 лв. до Пловдив"}
{"url": "https://offnews.bg/sviat/anglia-zabraniava-energijnite-napitki-za-detca-iuzhna-koreia-spira-ka-687144.html", "text": "Англия ще забрани продажбата на деца на Red Bull, Monster Energy и други енергийни напитки заради високото им съдържание на кофеин и захар, които влияят негативно върху здравето на младите хора, пише \"Гардиън\".Възможните начини за това как да бъде наложена предложената забрана ще бъдат огласени в четвъртък. Основното, което трябва да се реши е дали рестрикцията да бъде приложена за младежи на възраст под 16 или под 18 години.Министър-председателят Тереза Мей поясни, че консултациите са свързани с правителствената стратегия срещу затлъстяването при децата.В същото време Южна Корея въвежда забрана за продажбата на кафе в училищата с цел да осигури по-здравословен живот на ученици и учители, пише още „Гардиън“. Тя ще започне да се прилага до 14 септември съгласно план на Министерството по безопасността на храните и лекарстватаПромяната цели създаването на здравословни навици у децата.Промяната бе провокирана от съобщения в медиите за ученици, получили сърцебиене, замайване, ускорен пулс, нарушения в съня, нервност и други симптоми след пиене на кафе.Южнокорейците пият средно по 181 чаши кафе годишно – най-много в Азия, сочи проучване на маркетинговата компания „Юромонитор“. Във Великобритания те са 151 чаши, в САЩ - под 266.", "date": "2018.08.30", "title": "Англия забранява енергийните напитки за деца, Южна Корея спира кафето в училищата"}
{"url": "https://offnews.bg/koloezdene/frantcuzin-specheli-shestia-etap-na-vueltata-687200.html", "text": "Французинът Насер Буани от отбора на Cofidis спечели шестия етап от Обиколката на Испания и си припомни вкуса на победата.За последно Буани беше печелил етап във Вуелтата точно преди четири години - на 30 август 2014 година. Така французинът си върна самочувствието след кошмарното представяне в петия етап, когато финишира едва 176-и.Буани успя да спечели етапа от Уеркал-Овера до Сан Хавиер с дължина от 155,7 км, като се наложи във финалния спринт над Дани ван Попел (Team LottoNL-Jumbo) и Елиа Вивиани от Quick-Step. Тримата завършиха с еднакво време - за 3:58.25 часа. Големият фаворит за етапна победа Петер Саган финишира девети.Временният лидер Руди Молар от Groupama-FDJ запази червената фланелка на водач в класирането. Неговото общо време е 22:26.15 часа. Той има преднина от 41 секунди преди Михал Квятковски (Sky, Полша). Утрешният седми етап е 185.7 км от Пиерто-Лумбрерас до Посо-Алкон. Обиколката на Испания завършва на 16 септември в столицата Мадрид. ", "date": "2018.08.30", "title": "Французин спечели шестия етап на Вуелтата"}
{"url": "https://offnews.bg/sviat/obviniha-zherar-depardijo-v-iznasilvane-687198.html", "text": "Френска актриса обвини актьора Жерар Депардийо в изнасилване, съобщи Би Би Си. Жалбата срещу 69-годишния Депардийо е подадена на 27 август от 22-годишна актриса, чието име не се съобщава. Събитията, за които тя обвинява актьора, са се случили на 6 и 13 август в парижкия апартамент на Жерар Депардийо. В жалбата се говори за изнасилване и сексуални посегателства. Парижката прокуратура е започнала предварително разследване. Жерар Депардийо отрича категорично обвиненията, обяви адвокатът му Ерве Темим пред AFP. ", "date": "2018.08.30", "title": "Обвиниха Жерар Депардийо в изнасилване"}
{"url": "https://offnews.bg/futbol/zhrebiat-za-grupite-na-shampionskata-liga-beshe-izteglen-687204.html", "text": "Жребият за груповата фаза на Шампионската лига беше изтеглен, а до началото на турнира остава по-малко от месец. Трикратният пореден носител на трофея Реал Мадрид попадна в група G заедно с Рома, ЦСКА Москва и Виктория Пилзен.Носителят на “Златната топка” Кристиано Роналдо пък ще се изправи с екипа на Ювентус срещу бившия си тим Манчестър Юнайтед, а в групата са още коварният тим на Валенсия и Йънг Бойс.Ето и всички групи:Група А: Атлетико Мадрид, Борусия Дортмунд, Монако, Брюж Група В: Барселона, Тотнъм, ПСВ Айндховен, Интер Милано Група С: Пари Сен Жермен, Наполи, Ливърпул, Цървена Звезда Група D: Локомотив Москва, Порто, Шалке, Галатасарай Група Е: Байерн Мюнхен, Бенфика, Аякс, АЕК Група F: Манчестър Сити, Шахтьор Донецк, Олимпик Лион, Хофенхайм Група G: Реал Мадрид, Рома, ЦСКА Москва, Виктория Пилзен Група Н: Ювентус, Манчестър Юнайтед, Валенсия, Йънг БойсФиналът на надпреварата в това издание на Шампионската лига ще се играе на стадиона на Атлетико Мадрид „Уанда Метрополитано“. По време на церемонията по теглене на жребия бяха раздадени и годишните награди на УЕФА. Кейлор Навас получи приза за вратар на сезона в Шампионската лига. Серхио Рамос се пребори с конкуренцията на съотборниците си в Реал Марсело и Рафаел Варан за наградата на УЕФА за защитник на изминалия сезон.Лука Модрич изпревари Тони Кроос и Кевин де Бройне за халф на сезона, а Кристиано Роналдо очаквано бе предпочетен пред Мохамед Салах и Лионел Меси като нападател номер 1. Модрич взе и приза за играч на сезона. На Дейвид Бекъм пък бе връчена наградата на президента за 2018 г., която се връчва за изключителни постижения, професионализъм и образцови лични качества.", "date": "2018.08.30", "title": "Жребият за групите на Шампионската лига беше изтеглен"}
{"url": "https://offnews.bg/112/motorist-bez-knizhka-blasna-politcaj-v-svishtov-687206.html", "text": "Моторист без шофьорска книжка е блъснал полицай в Свищов.Инцидентът е станал малко след 22.30 часа снощи в района на заведение в града, съобщи БНТ.Полицаите опитали да спрат моториста за проверка, тъй като се движел с много над разрешената скорост. 23-годишният мъж обаче не се подчинил и рязко натиснал газта в опит да избяга. При това мотористът изгубил управлението над превозното средство и ударил единия от полицаите, след което се блъснал в бетонна стена. Като по чудо полицаят се разминал само с леки наранявания. При проверка след инцидента станало ясно, че 23-годишният младеж е неправоспособен, а моторът му не е регистриран. Мотористът е задържан за 24 часа. По случая е образувано досъдебно производство.", "date": "2018.08.30", "title": "Моторист без книжка блъсна полицай в Свищов"}
{"url": "https://offnews.bg/sviat/padna-chast-ot-tavana-na-tcarkva-ot-xvi-vek-v-rim-687205.html", "text": "Голямо парче от дървения таван на църква от XVI век в историческия център на Рим падна. При инцидента няма пострадали, съобщиха Асошиейтед прес и БТА.Инцидентът стана днес следобед, докато църквата \"Сан Джузепе деи Фаленями\", построена върху древноримски затвор, бе затворена.На мястото бяха повикани пожарникари, които за всеки случай доведоха и обучени кучета. Представител на местните власти потвърди, че няма пострадали.Църквата, чието строителство започнало през 1598 г., се намира в западния край на Римския форум, близо до \"Пиаца Венеция\", и е една от туристическите атракции на италианската столица.", "date": "2018.08.30", "title": "Падна част от тавана на църква от XVI век в Рим"}
{"url": "https://offnews.bg/politika/radev-tragediata-kraj-svoge-osvetli-porochnata-sistema-v-obshtestveni-687199.html", "text": "Трагедията край Своге осветли порочната система в обществените поръчки и строителството, навсякъде се вихри безнаказаност. Това заяви пред журналисти президентът Румен Радев, цитиран от \"Фокус\".Радев посочи, че правителството за пореден път дава обещания за нови контролни органи, докато хората очакват присъди. \"Порочната система в обществените поръчки, в строителството, в контрола над качеството на пътищата се вижда и с невъоръжено око, но заради нея загиват хора. И независимо какво ще бъде заключението на следствието, пътят е лош и това е факт. А парите са \"изядени\", коментира президентът.По думите му ситуацията не е такава само в Своге. \"Ако нямаме най-сетне ефективни наказания, не можем да променим система, а навсякъде се вихри безнаказаност\", подчерта той.Румен Радев отговори и на въпроси за пътния инцидент с баща му.\"Цели институции са впрегнати да раздухват инцидента в Харманли, за да прикрият реалните скандали и с жертвите по пътищата, и с реалното състояние в застраховането, срива на Търговския регистър, чуждестранните инвестиции, корупцията\", беше коментарът на Радев.\"Не очаквайте от мен да коментирам пътен инцидент\", каза президентът, като уточни, че за това си има съответните компетентни органи и всеки трябва да носи отговорност пред закона при провинение.", "date": "2018.08.30", "title": "Радев: Трагедията край Своге осветли порочната система в обществените поръчки"}
{"url": "https://offnews.bg/sviat/zapodozrian-za-ubijstvoto-v-kemnitc-e-tarsil-ubezhishte-v-balgaria-687208.html", "text": "Иракчанинът, заподозрян за убийството, предизвикало вълна от протести в германския град Кемниц, е търсил убежище в България, съобщи в. \"Ди Велт\", цитиран от БГНЕС.35-годишен германец почина, след като беше намушкан с нож в Кемниц. Полицията арестува един иракчанин и един сириец, които са заподозрени като извършители. В резултат в Кемниц се стигна до сблъсъци между крайно десни и крайно леви демонстранти. 22-годишният Йосиф. А. е задържан заедно с 23-годишния сириец Алаа С. за нападението срещу германец в Кемниц.Според говорителя на Административния съд в Кемниц иракчанинът трябвало да бъде депортиран в България на 13 май 2016 г., но това не се случило. Срокът за връщането му бил удължен с 6 месеца, като през това време властите трябвало да вземат решение за връщането му. Според Дъблинското споразумение отговорна за статута на бежанците е Държавата членка, в която бежанецът е регистриран за първи път. В случая отговорна за статута на заподозрения за убийство иракчанин е България, пише \"Ди Велт\".През 2016 г. германските власти са установили 4899 т.нар. търсещи убежище в България. Българските миграционни власти са потвърдили своята отговорност за 2643 от тях, но фактически само 95 са върнати в България, пише изданието.", "date": "2018.08.30", "title": "Заподозрян за убийството в Кемниц е търсил убежище в България"}
{"url": "https://offnews.bg/sviat/makron-v-es-da-zaraboti-printcipat-za-solidarnost-v-sluchaj-na-vaoraz-687209.html", "text": "Френският президент Еманюел Макрон предложи в Европейския съюз да се въведе принципът за солидарност в областта на отбраната, който да се задейства в случай на въоръжено нападение срещу страна членка, предаде Франс прес, цитирана от БТА.Ние искаме Европа да поеме грижата за своята стратегическа самостоятелност и да засили солидарността в областта на отбраната, заяви Макрон на обща пресконференция с финландския си колега Саули Нинистьо в Хелзинки.Това ще изисква реформиране на европейските договори, и по-специално на член 47.2 от Лисабонския договор - за оказването на взаимопомощ между страните, който Франция задейства за първи път след атентатите на 13 ноември 2015 г. в Париж.Реформата ще даде възможност на ЕС да разполага \"с нещо като подсилен чл. 5\", отбеляза френският държавен глава, имайки предвид клаузата за колективна отбрана в договора на НАТО, според която нападението срещу страна член на алианса се смята за нападение срещу целия алианс.Макрон подчерта, че тази стъпка напред не е в противоречие с НАТО, която \"остава важен и стратегически съюз\". \"Ние обаче се нуждаем от засилена солидарност между европейците\", допълни той.ЕС се опитва да се приспособи към новия геополитически контекст, възникнал в резултат на желанието на президента Доналд Тръмп да ограничи участието на САЩ в отбраната на Европа.През 2019 г. се очаква да бъде учреден Европейски фонд за отбрана, който ще подпомага развитието на военните способности на страните членки и насърчаването на стратегическата независимост на ЕС. Успоредно с това Париж бе инициатор за създаването заедно с осем партньорски страни на европейска група за намеса, чиято задача ще е да осъществява бързо военни операции, евакуация в страни във война или да оказва помощ в случай на бедствия и аварии.Мерки за \"засилване на инициативите за колективна отбрана\" ще бъдат представени през следващите месеци\", казаха хора от обкръжението на Макрон.", "date": "2018.08.30", "title": "Макрон: В ЕС да заработи принципът за солидарност в случай на въоръжено нападение"}
{"url": "https://offnews.bg/temida/sled-ukazanieto-na-borisov-i-prokuraturata-se-zadejstva-da-spre-leenet-687189.html", "text": "Независимата ни прокуратура се задейства по казуса \"Силистар\", след като премиерът Бойко Борисов първо нареди на  да не изпълнява решението на общинския съвет за застрояване, а след това заповяда същото и .Окръжната прокуратура в Бургас се е самосезирала по случая, като също е разпоредила на областния на Бургас Вълчо Чолаков да \"упражни контрол за законосъобразност над решението на Общинския съвет в Царево\", съобщиха от прокуратурата.Решението за застрояването на един от малкото незасегнати от бетона в черноморските ни курорти район предизвикало огромно възмущение у хората. На фона на надигналата се вълна от недоволство премиерът побърза публично да раздаде заповедите си и да спре изпълнението му.", "date": "2018.08.30", "title": "След указанието на Борисов и прокуратурата се задейства да спре леенето на бетон на Силистар"}
{"url": "https://offnews.bg/temida/prokuraturata-razsledva-koruptcionna-shema-za-razdavane-na-obshtinski-687192.html", "text": "Прокуратурата разследва корупционни схеми при раздаване на общински жилища в Хасково, съобщи БНР.Според прокуратурата има съмнения, че служители от дирекция \"Жилищно настаняване\" в Община Хасково са искали подкуп за настаняване в общински жилища на хора, които не отговарят на условията за това.За това свидетелства жителка на квартал \"Възраждане\" в Хасково.“Поискаха първо от мен 3000 лева, после поискаха 800 лева“, разказва тя.От Общината потвърждават, че има изготвени документи с невярно съдържание. \"Сигналът за това несъответствие, което е намерено, вече е подаден в прокуратурата, в полицията, така че са сезирани компетентните органи и се надяваме истината да излезе наяве\", каза говорителката Диана Иванова.", "date": "2018.08.30", "title": "Прокуратурата разследва корупционна схема за раздаване на общински жилища в Хасково"}
{"url": "https://offnews.bg/sviat/damask-gotvi-ofanziva-v-provintcia-idlib-687203.html", "text": "Сирийските правителствени сили готвят поетапна офанзива в северозападната провинция Идлиб и съседните райони, които са последният голям анклав под контрола на бунтовниците, съобщи снощи източник, близък до Дамаск, цитиран от Ройтерс, цитирана от БТА.Вчера Русия - главният поддръжник на президента Башар Асад извън региона, каза, че екстремистите там трябва да бъдат ликвидирани, а руският външен министър Сергей Лавров ги нарече \"гнойна язва\", която трябва да бъде премахната.Готвената офанзива първоначално ще бъде насочена срещу южните и западните части на територията под контрола на бунтовниците, но все още не и срещу самата провинциална столица Идлиб, каза източникът, който според Ройтерс е представител на регионалния алианс, подкрепящ Асад.\"Последните планове за първия етап (на операцията) ще бъдат приключени в близките часове\", добави той, без да назове кога ще започне тя.Все още се водят преговори относно офанзивата между Русия и Турция , както и с Иран, който също подкрепя Дамаск във войната, каза източникът.Междувременно говорителката на Държавния департамент на САЩ Хедър Науърт също каза на брифинг във Вашингтон, че са налице индикации, че сирийските сили готвят офанзива срещу Идлиб. Новият представител на Вашингтон за Сирия Джим Джефри е изразил по този повод безпокойство на среща с руския посланик в САЩ Анатолий Антонов, съобщи тя. Въпросът е бил поставен пред Москва на много, и то високи равнища, добави говорителката.\"Ние се опасяваме не само за евентуална химическа атака, ние се опасяваме от каквато и да е ескалация на насилието в Идлиб, която ще изложи на риск цивилното население и гражданската инфраструктура там\", отбеляза Науърт.НАТО съобщи снощи, че руският военноморски флот засилва присъствието си в Средиземно море заедно с нарастващото напрежение около войната в Сирия. \"Няма да спекулираме относно намеренията на руския флот, но е важно всички играчи в региона да проявяват сдържаност и да се въздържат от влошаване на и без това катастрофалната хуманитарна ситуация в Сирия, каза говорителката на Алианса Оана Лунжеску, цитирана от Асошиейтед прес. Според нея няколко от руските кораби, появили се в района, са снабдени с крилати ракети.Руски военни представители не са били открити за коментар по въпроса, посочва АП. Към руската флотилия в Средиземно море през последните три седмици са се присъединили най-малко осем кораба, включително ракетен крайцер и две снабдени с ракети подводници. АП цитира руски медийни съобщения, че сега в Средиземно море има общо около 15 руски военни съда.В изявлението си в Москва по-рано вчера руският външен министър Лавров изрази надежда, че западните страни \"няма да насърчават провокации и няма да възпрепятстват антитерористичната операция\" в Идлиб. Той освен това обвини западняците, че \"активно подгряват\" темата за \"мнимо химическо нападение\", което да се припише на сирийското правителство и да се използва като повод за западна военна намеса.", "date": "2018.08.30", "title": "Дамаск готви офанзива в провинция Идлиб"}
{"url": "https://offnews.bg/obshtestvo/zatvariat-chast-ot-patia-sofia-svoge-utre-687207.html", "text": "Спират движението по част от пътя София - Своге утре, съобщиха от МВР. Движението ще бъде спряно от 10 часа прогнозно до 18 часа в участъка в участъка от км 51+000 до км 75+410 на път II-16. Причината е провеждане на процесуално-следствени действия след тежката автомобилна катастрофа. Обходните маршрути са: път III-164 (Своге - Бучин проход) и път II-81 (София - Костинброд).", "date": "2018.08.30", "title": "Затварят част от пътя София - Своге утре"}
{"url": "https://offnews.bg/obshtestvo/galap-balgarite-otceniavat-patishtata-u-nas-za-trojka-687164.html", "text": "Българите пишат среден 3.15, на пътищата у нас, като цяло, по познатата от училище шестобална система. Около една трета дават двойка, а под 1% са онези, които поставят шестица.38% смятат, че пътищата у нас в последните няколко години стават по-лоши, 30% не намират промяна, 27% казват, че пътищата стават по-добри, а 5% не могат да преценят. Данните са от Политическия и икономически индекс на „Галъп интернешънъл“ – независимо във финансирането си ежемесечно национално представително изследване, което от началото на 90-те години на двадесетия век изследва мненията всеки месец по метода „лице в лице“. Тази вълна на изследване е проведена между 3 и 10 август сред 822 души, т.е. две седмици преди последния трагичен инцидент край Своге. Отговорите са и партийно оцветени и привържениците на управляващите са по-благосклонни, а сред симпатизантите на опозицията и сред дистанцираните от политическия процес мненията са осезаемо по-критични. Но заедно с партийността, личат, разбира се, комплексни фактори, като разликите според типа населено място и свързаните с тях разлики във възрастта и материалния статус, например. Различните места в страната имат и различаващо се качество на пътната мрежа.Както може да се очаква, хората с по-неблагоприятна социална перспектива (с по-ниски доходи и образование, в по-малки населени места и на по-висока възраст) са и по-критични – не само по темата с пътищата, но и въобще към политиките на институциите. Например, единствено в столицата еднакви дялове хора виждат позитивно и негативното развитие. На останалите места позитивните оценки са чувствително по-малко от негативните.", "date": "2018.08.30", "title": "Галъп: Българите оценяват пътищата у нас за тройка"}
{"url": "https://offnews.bg/izvan-terena/dzhokovich-praznuva-klasiraneto-na-tcarvena-zvezda-v-shampionska-liga-687171.html", "text": "Сръбската суперзвезда в мъжкия тенис Новак Джокович е в еуфория след успеха на Цървена звезда. Футболният отбор се класира в групите на Шампионската лига за първи път в историята си.Това предизвика сериозна радост сред феновете на тима, един от които е и Джокович.Веднага след края на драматичния мач срещу РБ Залцбург снощи, тенисистът публикува в официалния си профил в социалната мрежа Инстаграм видео, в което се вижда как той пее за победата на любимия си отбор.Освен Цървена звезда, отборите на Бенфика и ПСВ Айндховен се присъединиха към Аякс, Йънг Бойс и АЕК, които си осигуриха място в същинската фаза на Шамионската лига ден по-рано.", "date": "2018.08.30", "title": "Джокович празнува класирането на Цървена звезда в Шампионска лига (видео)"}
{"url": "https://offnews.bg/kultura/ndk-zatiaga-merkite-za-sigurnost-a4-stava-osnoven-vhod-687165.html", "text": "Вход А4 става основен вход на НДК.Централният вход, който се ползваше най-често досега, вече ще бъде отварян само при големи събития като изложения и базари, както и няколко часа преди концертите в Зала 1. Пропускането на зрители и посетители през него ще става след проверка за сигурност, което изисква от гражданите да предвидят достатъчно време за влизане в НДК.От съображения за сигурност входът за денонощен достъп ще е А4 (откъм бул. Витоша), както беше по време на българското европредседателство. Вход Б2 (откъм „Моста на влюбените”) също ще функционира 7 дни в седмицата от 08.00 ч. до 20.00 ч.От началото на септември се забранява влизането в сградата на лица във видимо нетрезво състояние, както и на такива, намиращи се под въздействие на упойващи вещества, съобщават от управата на двореца. Няма да се допускат зрители и посетители с обемисти багажи, с хладно и огнестрелно оръжие, пренасящи общоопасни вещества, материали и др. Няма да се допуска и внасянето на течности в сградата. За всички по-големи събития ще бъде осигуряван и специализиран медицински екип с линейка.", "date": "2018.08.30", "title": "НДК затяга мерките за сигурност, А4 става основен вход"}
{"url": "https://offnews.bg/sviat/pochina-josif-kobzon-glasat-na-sssr-687172.html", "text": "Народният артист на СССР Йосиф Кобзон почина на 80-годишна възраст, съобщи РИА Новости. Той бе настанен в болница на 20 юли в тежко състояние. За проблемите със здравето на певеца стана известно през 2005 г., когато откриват онкологичното му заболяване. Кобзон претърпя няколко операции и курсове по химиотерапия. Кобзон е роден на 11 септември 1937 г. в Украйна в град Часов Яр в района на Донецк и започва да пее от ранна детска възраст. На деветгодишна възраст пее в Кремъл пред генералния секретар на Централния комитет на КПСС, Йосиф Сталин. В Съветския съюз нямаше нито един човек, който да не познава лиричния му баритон. А ако е имало, след появата на екрана на култовия филм \"Седемнадесет мига на пролетта\" наистина не остана такъв, коментира агенцията. Кобзон е наричан \"Гласът на СССР\". Кобзон става народен артист на СССР през 1987 г. През 1990 г. е депутат от Върховния съвет на Съветския съюз, а 7 г. по-късно за пръв път влезе в Думата. От 2011 г. бе и първи заместник-председател на комисията по култура в Думата.", "date": "2018.08.30", "title": "Почина Йосиф Кобзон, гласът на СССР"}
{"url": "https://offnews.bg/kultura/predstoiashti-sabitia-v-ndk-za-mesetc-septemvri-programa-687166.html", "text": "Литературен клуб „Перото“ и Jazz FM организират концерт-разговор с кралицата на джаза Лени Вълкова на 4 септември от 19:00 часа.Малко след като навърши 91 години, живеещата от близо 30 години в Лондон певица ще се срещне с колеги и почитатели, за да разкаже за своя пълен с музика и красота живот и да изпълни любими песни с Константин Владигеров на пианото.На 5 септември от 15:00 до 21:00 часа ще бъде представена имерсивната инсталация на Християн Бакалов – \"PURE\". Тя ще покаже нов вид изкуство, а на участниците в него ще могат да открият артистичния си потенциал чрез контакта с нови и различни хора, обещава авторът.Wladigeroff Brothers & Стунджи Янкулов ще изнесат концерт на 6 септември от 20:00 часа в литературен клуб „Перото“.Събитието е част от специалната линия на НДК „Джаз в „Перото”. На концерта в „Перото” братя Владигерови и Стунджи ще представят своите авторски композиции – един своеобразен микс от фолклор, джаз, реге и клaсика, в напълно забавен и очарователен синхрон.\"Хендмейд фест код: Есен\" се завръща в Национален дворец на културата в дните между 14 и 16 септември (петък до неделя) от 10:00 до 20:00 часа.Разположен на ет. 0 и полуетажи.За осма поредна година в зала 1 от 19:00 часа ще се проведе Международният фестивал за поп и рок музика – София.Фестивалът дава сцена на автори и изпълнители в категориите „Конкурс за нова българска песен“ и „Международен конкурс за изпълнители“.На 18 септември от 19:00 часа в кино „Люмиер Лидл“ ще се състои премиерата на най-новия филм на „Камен Во Студио“ – „105 минути София“.Пълнометражният документален филм „105 минути София“ представя всички исторически етапи, през които София е преминала, за да добие съвременния си вид. Разказът се движи по времевата линия на историята на града – от първите открити артефакти в софийското поле от 6000 г. пр. Хр. до наши дни. На 19 септември от 18:00 часа в литературен клуб „Перото“ Евгени Минчев ще представи най-новата си книга.Приказният спектакъл „Кралят Елен” ще бъде изпълнен на 21 септември от 19:00 часа часа в театър \"Азарян\".Негов автор е младата режисьорка Анастасия Събева, която е събрала осем млади актьори.  На 24 септември от 19:00 часа в театър \"Азарян\" ще се състои премиерата на пърформънса „Черна дупка“.Въпреки че заглавието произхожда от космическия феномен Черна дупка, не цели да обясни науката за него. „Черна дупка” предлага на публиката да се ангажира по начин, който да превърне изживяването в дълбоко, цветно пътуване без изход. Пърформансът изследва и споделя одисея, в която трима талантливи артисти се обединяват.Най-новият роман на Мария Касимова-Моасе – „Балканска рапсодия“, ще има своето официално представяне на 25 септември от 19:00 часа в зала 42 на НДК.Както подсказва заглавието, „Балканска рапсодия“ заплита съдбите на героите си в свят на религиозни табута, суеверия и закостенели морални норми – някъде между бежанските пътища на Албания, неукрепналата все още България и модерна Турция на Кемал Ататюрк.Над 50 музиканти, певци и танцьори от ансамбъл „Филип Кутев“ ще представят пред зрителите за първи път в София, самостоятелен концерт-спектакъл „Фолклорни класици“.На 26 септември от 20:00 часа в зала 1 на НДК зрителите ще имат възможността да видят и чуят творческите постижения на музикално танцовите образци от създаването на ансамбъла (1951 г.) до 80-е години на ХХ век, завещано от фолклорните класици Филип Кутев, Маргарита Дикова, Кирил Дженев, Живка Клинкова, Иван Кавалджиев, Йордан Янакиев, Михаил Йорданов, Красимир Кюркчийски.Книгата на Меелис Фриедентал – „Пчели“ ще бъде представена на 26 септември от 18:30 часа в литературен клуб „Перото“.На 27 септември от 20:00 часа зала 1 на НДК ще се проведе концерт-спектакъла „Сърцето на Андалусия“ на краля на фламенкото Висенте Амиго.Енигмата на тази южна земя в прегръдките на Пиренейския полуостров, или Ал Андалус, както я наричали арабите, ще бъде разгадана за българската публика чрез най-чувствената музика – фламенкото. Китаристът от Кордоба, както наричат Висенте Амиго, е един от най-изтъкнатите изпълнители на фламенко на световната сцена с вече над 25-годишна кариера.Книгата на Нася Кралевска-Оуенс – „България под комунизъм“, ще бъде представена на 27 септември от 18:30 часа в литературен клуб „Перото“.„Шоуто на ABBA“ идва за първи път в България за един впечатляващ концерт в зала 1 на НДК.На 29 септември (събота) от 20:00 часа българската публика ще има уникалната възможност да преживее отново магията на скандинавската група в двучасов лайв, посветен на 45-годишната музикална история на ABBA.", "date": "2018.08.30", "title": "Предстоящи събития в НДК за месец септември (програма)"}
{"url": "https://offnews.bg/turizam/fekalii-tekat-po-ulitcite-na-zlatni-piasatci-687176.html", "text": "Фекалии текат по улиците на курорта Златни пясъци.Сигналът е до Министерството на околната среда и водите, което вече започна проверка.Според него пречиствателната станция в е \"препълнена\" и това довело до изливане на отпадъчните води по алеите в комплекса, разказа министър Нено Димов на пресконференция във Варна, цитиран от БНР.От водите са взети проби.Управителят на ВиК Варна Валентин Вълканов заяви, че станцията в Златния пясъци работи в нормален режим, предвид лятното натоварване, а през есента ще бъде ремонтирана и капацитетът ѝ ще бъде разширен.", "date": "2018.08.30", "title": "Фекалии текат по улиците на Златни пясъци"}
{"url": "https://offnews.bg/psihologia/triabva-li-da-sedim-po-malko-v-ofisa-ako-puskame-mejli-dokato-patuva-687156.html", "text": "Изследване на Университета на Западна Англия заключи, че писането на служебни имейли, докато пътуваме от и до офиса, е редно да се брои за работно време.Проучване, проведено сред 5000 души в Англия, е показало, че 54% използват безплатния безжичен интернет в обществения транспорт, за да изпращат работни имейли и да се подготвят за службата си извън работното си време.Вместо да позволят на хората да са по-гъвкави по отношение на работата, технологиите често постигат обратния ефект - всъщност работим повече, е един от изводите в изследването.Оказва се обаче, че много хора харесват възможността да работят, докато пътуват.„Това време ми позволява да свърша някои задачи и да не работя вечер“, казва един от анкетирането, който пътува за работа от Бирмингам до Лондон.„За мен е възможност да довърша работата си и да я оставя зад гърба си, когато съм у дома или с приятели“, казва друг пътуващ по същия маршрут.За пътуващите родители този феномен е вид преход от семейството към работата. Но той повдига и въпроса за равновесието между професионалния и личния живот и дали е здравословно работният ден да се удължава, обобщават авторите на изследването.Д-р Джулиет Джейн, член на изследователския екип, казва, че смартфоните и достъпът до мобилен интернет са причинили замъгляване на границите между работата и личния живот.„Трябва ли определението за работното място да се промени? Истинско предизвикателство е да се обособят ясни граници относно работата ни“, посочва тя.Бизнес ръководители също признават трудността при поставянето на тези граници и смятат, че размиването ѝ може да навреди на производителността.„Тази нарастваща гъвкавост има потенциал да причини сериозна промяна на баланса между професионалния и личния живот към по-добро, но също така оставя отворена вратата за стрес и по-ниска производителност“, казва един от интервюираните директори.", "date": "2018.08.30", "title": "Трябва ли да седим по-малко в офиса, ако пускаме мейли, докато пътуваме?"}
{"url": "https://offnews.bg/temida/kmetat-osaden-za-iznasilvane-na-16-godishno-momiche-izliza-predsroch-687190.html", "text": "Бившият кмет на Пазарджик и Стрелча Иван Евстатиев, който бе осъден за , излиза предсрочно от затвора, потвърди Пловдивският апелативен съд.Евстатиев получи 4-годишна присъда, от която му остават да излежи още 14 месеца. Магистратите са приели, че той отговаря на изискванията за предсрочно освобождаване, тъй като вече е изтърпял повече от половината от наказанието и с поведението си е дал доказателства за своето поправяне.Решението на Пловдивския апелативен съд е окончателно.", "date": "2018.08.30", "title": "Кметът, осъден за изнасилване на 16-годишно момиче, излиза предсрочно от затвора"}
{"url": "https://offnews.bg/volejbol/rokadite-v-natcionalnia-otbor-po-volejbol-niamat-kraj-687174.html", "text": "Националният отбор по волейбол продължава с вътрешните си рокади. Заради напускането на либерото Владислав Иванов-Лимона, селекционерът Пламен Константинов повика Петър Каракашев, пише bgvolleyball.com.Най-голямата празнина обаче остана на поста диагонал на разпределителя, след като стана ясно, че опитният Боян Йорданов ще пропусне Мондиал 2018 заради контузия в крака. На негово място тренировки с националния отбор започва 212-сантиметровият Велизар Чернокожев.Младият волейболист вече започна подготовка с Добруджа 07, но беше повикан на пожар от Константинов. На тази позиция той ще се бори за място заедно с Николай Учиков, Мирослав Градинаров и Данаил Милушев.На този етап все още не е ясно дали Милушев ще може да вземе участие в срещите заради сериозни здравословни проблеми. Градинаров пък е с изкълчен глезен.", "date": "2018.08.30", "title": "Рокадите в националния отбор по волейбол нямат край"}
{"url": "https://offnews.bg/offtopic/barz-urok-po-tantci-ot-tereza-mej-video-687178.html", "text": "Не всеки умее да танцува и в това няма нищо срамно.Навярно всеки е виждал поне веднъж в живота си хора, за които танцуването твърде далеч от способностите им умение и опитите им водят до комични ситуации. За да се избегнат подобни моменти, може лесно да се заучи танц с прости стъпки. Очевидно това е направила и Тереза Мей - министър-председателят на Великобритания. В наскоро добил популярност клип се вижда как тя показва танцови стъпки пред деца в училище в Република Южна Африка.Очевидно Мей не разполага с танцов талант, но заучените движения имат потенциала да се превърнат в новия хит на интернет със своите над 3 млн. преглеждания. Знае ли човек? Може съвсем скоро да ги видим отново в някоя дискотека.Стъпките са лесни, а който се осмели да ги повтори сред хора, си гарантира много внимание от страна на публиката.", "date": "2018.08.30", "title": "Бърз урок по танци от Тереза Мей (видео)"}
{"url": "https://offnews.bg/sviat/belgijski-biznesmen-nameren-martav-na-ulitca-sreshtu-kremal-687177.html", "text": "Белгийски бизнесмен бе намерен мъртъв в Москва.Руската ТАСС съобщи, че Бруно Чарлз Де Куман (61 г.) - вицепрезидент по изследванията и развитието на руския Новолипецки металургичен комбинат (НЛМК) - е паднал паднал от жилищен блок в центъра на руската столица и подчерта, че случаят не е криминален, а нещастен. Така казали полицейски източници, които обаче медията не цитира поименно.Обстоятелствата около смъртта остават неясни, пише обаче Би Би Си. Тече разследване.Тялото на бизнесмена било открито край 12-етажна сграда срещу Кремъл. При първоначалния оглед на жилището му не били открити следи от борба, всичко вътре изглеждало наред, казали източници от правоохранителните органи, които руските медии не цитират.НМЛК е собственост на Владимир Лисин - един от най-богатите руски олигарси, според сп. „Форбс“. Компанията има 2500 служители в Европа, 1000 от тях са в Белгия. Тя потвърди за смъртта на Де Куман и изказа съболезнованията си към близките му.В текста на изявлението се посочва изрично, че компанията \"няма да коментира подробности, свързани с трагедията преди изясняването на всички обстоятелства\".Наскоро Лисин загуби 4% от личното си богатство - над 800 млн. долара, след като икономическият съветник на президента Владимир Путин предложи увеличения на таксите за минните компании. Съветници на Путин увериха, че парите ще се използват за увеличение на социални плащания. Лисин е един от най-яростните критици на плана.", "date": "2018.08.30", "title": "Белгийски бизнесмен намерен мъртъв на улица срещу Кремъл"}
{"url": "https://offnews.bg/tehnologii/a1-startira-predlaganeto-na-digitalen-portfejl-na-svoite-klienti-687170.html", "text": "Всеки клиент, който заяви A1 Wallet до края на септември и изпрати предложение за подобрение на услугата, ще получи еднократен бонус от 1000 MB мобилен интернетА1 започва да предлага дигитален портфейл на своите клиенти. А1 Wallet е мобилно приложение за смарт телефони, което позволява изпращане и получаване на пари между потребителите на приложението, безконтактно плащане с Android смартфон, плащане чрез IBAN, on-line плащане, плащане на битови сметки, зареждане на предплатени карти към всички оператори в България, изпращане на Gift карти и други.Към А1 Wallet клиентите получават 2 безплатни виртуални карти, с които ще могат да пазаруват онлайн. Дигиталният портфейл А1 Wallet няма да има месечен и годишен абонамент за обслужване.Приложението е подходящо за всички, които търсят удобство, бързина и сигурност за своите електронни разплащания. Комбинацията от финансови и нефинансови услуги на A1 Wallet, както и лесното му управление, позволява заплащане на всичко от едно място без губене на време, по-голяма свобода и пълен контрол на потребителя да управлява и разполага с парични средства навсякъде и по всяко време. Не са необходими обаждания към банки за блокиране, отблокиране и промяна на лимити.Приложението предлага безплатно незабавно изпращане на пари между потребители на A1 Wallet, както на територията на страната, така и извън нея. Клиентите на A1 Wallet могат дори да получават заплатата си в своя дигитален портфейл чрез индивидуален IBAN.Сигурността на профила, сметката на клиента и паричните средства са защитени по всяко време благодарение на двуфакторна оторизация, заключване на приложението с пръстов отпечатък или персонален код и криптиране на данните.A1 Wallet се предлага за всички потребители в България над 18 години, като тези на А1 България ползват до 50% отстъпка от таксите за транзакции. Портфейлът съхранява пълната информация за потребителя, включително потребителско име и парола, история на транзакции, лични данни.В момента приложението е достъпно за сваляне в Google Play Store, като скоро се очаква да бъде налично и в App Store. До края на септември всеки клиент, който ползва приложението и изпрати предложение за подобрение на услугата, ще получи еднократен бонус от 1000 MB мобилен интернет.", "date": "2018.08.30", "title": "А1 стартира предлагането на дигитален портфейл на своите клиенти"}
{"url": "https://offnews.bg/obshtestvo/udar-pod-krasta-ban-prekrati-mandata-na-direktora-na-nimh-tcialoto-r-687186.html", "text": "Ден след масовия протест на работещите в Националния институт по метеорология и хидрология, последван от категоричното обещание на правителството, че мизерстващите синоптици ще бъдат изведени от структурата на БАН, ръководството на Академията реагира с удар под кръста.То прекрати мандата на директора на НИМХ проф. Христомир Брънзов. Възмутени от БАН и солидарни с него, всички от ръководството напускат.\"Ние имаме достатъчно \"симпатизанти\" в БАН, така че това беше очаквано за нас\", посочи в първия си коментар пред програма \"Хоризонт\" на БНР проф. Брънзов.Той застана плътно зад исканията на колегите си за излизане от БАН. \"За мен това е причината. Не знам защо те очакват, че за мен по-важен е директорският пост, а не колегите. Твърде наивно очакване от тяхна страна: че ще се обърна срещу колегите си, за да защитавам интересите на някаква група хора от БАН\", заяви професорът.След петмесечни протести срещу мизерното финансиране, което Общото събрание на БАН отпуска на НИМХ, институтът поиска държавата да го извади от структурата на Академията. Желанието на синоптиците е да минат под шапката на Министерството на образованието и науката.Вчера министърът на образованието Красимир Вълчев обеща това да се случи. Трима представители на протестиралите вчера пред сградата на Министерския съвет работещи в НИМХ бяха поканени в МС, където течеше редовното заседание на правителството. След срещата Вълчев заяви, че ОС на БАН ще гласува решение за отделянето на института до 10 септември и предупреди, че ако това не се случи, ще предложи законодателни промени, които ще доведат волята му до изпълнение независимо от желанието или нежеланието за това в БАН.В същото време, досегашният директор на института проф. Брънзов призна, че върху него е упражняван натиск „поне от три месеца“ по различни канали. В предаването \"12+3\" той определи отстраняването си като странен, неразумен и нерационален ход, след постигнатата договореност за мирно разделяне между НИМХ и БАН.Според зам.-председателя на БАН Константин Хаджииванов мотивите за решението са \"неспазване на разпореждания на ръководните органи на БАН, уронване на престижа на Българската академия на науките и неспазване на нормативната уредба\".Той увери, че процедурата по изваждането на Института по метеорология и хидрология от БАН ще продължи след отстраняването на директора на НИМХ.\"Мога да ви кажа - това вече е малко мое лично мнение, по този начин се надяваме процедурата да протече по-леко\", каза той.", "date": "2018.08.30", "title": "Удар под кръста: БАН прекрати мандата на директора на НИМХ, цялото ръководство напуска от солидарност"}
{"url": "https://offnews.bg/izvan-terena/velik-holivudski-kompozitor-ozvuchava-novata-fifa-19-687187.html", "text": "Броени дни остават до премиерата на новата версия на най-играния футболен симулатор - FIFA 19. За първи път в играта ще се появи Шампионската лига, а известният музикален композитор Ханс Цимер е автор на музиката към конзолата.От EA Sports спечелиха правата за европейските клубни турнири и очевидно искат да пресъздадат изключително драматична и емоционална атмосфера за любителите на конзолата, ангажирайки носителя на най-престижната филмова награда \"Оскар\".Композиторът е назначил 68 \"внимателно подбрани\" музиканти в \"AIR Studios\" в Лондон, за да запише новата музика, която всъщност е ремикс на моментално разпознаваемия оригинал на Тони Бритън, който всеки вторник и сряда феновете на Шампионска лига чуват преди мачовете от надпреварата.\"Този химн е известен на феновете по света и не може да бъде объркан с нищо друго. Когато звучи тази музика, светът спира, другите неща губят значение, защото всички се потапят в атмосферата на футбола. Няма значение кой отобр подкрепяте, този спорт обединява всички\", споделя Цимер.Музикалните шедьоври на композитора могат да се чуят във филмовите мегахитове \"Гладиатор\", \"Карибски пирати\", \"Цар лъв\", \"Трансформърс\", \"Черният рицар\", \"Пърл Харбър\" и още много други.", "date": "2018.08.30", "title": "Велик холивудски композитор озвучава новата FIFA 19"}
{"url": "https://offnews.bg/112/16-godishen-udavi-bratovched-si-v-dunav-kraj-svishtov-687160.html", "text": "16-годишен е обвинен, че е удавил дете в р. Дунав край Свищов. Тялото на момчето е открито във водата, удавянето е му е умишлено, съобщи прокуратурата. Непълнолетният младеж е с възможност да разбира свойството и значението на извършеното и да ръководи постъпките си, умишлено е умъртвил А. Ф., твърдят от обвинението. С постановление на Окръжна прокуратура – Велико Търново лицето е задържано за 72 часа.Съдът е уважил направеното от прокуратурата искане и с определение от 29.08.2018 г. е взел мярка за неотклонение „задържане под стража“ на лицето. Приети са доводите на прокуратурата, че от материалите по делото може да се направи обосновано предположение за авторството на деянието, което се наказва с лишаване от свобода до пет години /след редукцията по чл. 63 от НК/ и от друга, че е налице реална опасност лицето да се укрие, да укрие доказателства и да попречи на разследването или да извърши престъпление.Действията по разследването продължават под ръководството на ОПВТ. ", "date": "2018.08.30", "title": "16-годишен удави братовчед си в Дунав край Свищов"}
{"url": "https://offnews.bg/futbol/platini-se-obiavi-protiv-var-687162.html", "text": "Бившият президент на УЕФА Мишел Платини се изказа остро против системата за видеоповторения VAR, която бе използвана на Мондиал 2018 и която все още не навлиза в Шампионската лига.Според френската легенда повторенията не дават желаната справедливост във футбола. В УЕФА не бързат с прилагането на системата, но тя навлезе вече в редица големи европейски шампионати.\"VAR е самоделна работа. Системата не осигурява повече справедливост. Вземете финала на световното първенство - имаше VAR, въпреки това първият гол на Франция беше от пряк свободен удар, при който нямаше нарушение на хърватите. За втория френски гол съдията се превърна в марионетка. Имаше ли игра с ръка? Или нямаше? Цяла Хърватия обяви играта с ръка за неволна, а цяла Франция крещеше, че е нарочна. И къде е справедливостта?В началото на историята на футбола е имало един съдия, после двама, трима, накрая телевизията изяви претенция да помага на арбитрите. Но да се помага на съдиите е илюзия. Аз съм играл пред камерите и си спомням как Тиери Ролан и Жан-Мишел Ларке викаха: \"Дузпа за Платини!\", макар че защитникът едва ме беше докоснал. В други случаи са ме посичали през краката, а Тиери и Жан-Мишел нищо не са видяли. Футболът е спорт на физическия контакт. Да докоснеш съперника, не означава, че си направил нарушение.Видеото може наистина да е от полза, когато трябва да се установи дали топката е преминала голлинията, или дали има засада, защото тук се отчитат конкретни факти и няма място за спорове, но и това е опасно.Може би един ден капитаните и вратарите ще сложат слушалки в ушите си и треньорите ще им казват: \"Иди наляво! Иди надясно\". Това окончателно ще убие футбола, както вече уби колоезденето и Формула 1\", казва Платини пред \"Екип\".", "date": "2018.08.30", "title": "Платини се обяви против VAR"}
{"url": "https://offnews.bg/tehnologii/balgarska-kompania-razkriva-kak-se-reklamira-uspeshno-vav-facebook-na-687167.html", "text": "1ForFit оперира на над 180 пазара и една от 11-те компании от Централна и Източна Европа, привилегирована да работи в тясно сътрудничество с FacebookВ поредица от статии екипът на OFFNews ще представи част от темите и лицата на SOFT UNIT CONF. Събитието, което е организирано от SoftUni и FlyEvents и ще се проведе на 28 и 29 септември 2018 г. в Sofia Event Center, събира топ лектори и експерти, които ще споделят практическото знание в областта на софтуерните разработки, дигиталния маркетинг и блокчейн технологиите.Една българска компания вече е извоювала мястото си на глобален лидер и оперира дигитално на над 180 пазара. Екипът на 1ForFit има над 8 години опит в разработването и маркетирането на софтуер за генериране на индивидуални хранителни режими, като активно разширява дейността си на чужди пазари от 2015 година. В портфолиото на компанията са едни от най-популярните проекти за хранителни режими в целия свят, лица на които са най-известните инфлуенсъри във фитнес индустрията – Lazar Angelov, Jen Selter, Andreia Brazier и други.Симбиозата между доверието и популярността на звездите, заедно с уникален алгоритъм, правят проекта толкова успешен. Само за 3-4 минути може да получите индивидуален хранителен режим, изготвен от любимите ви храни и персонализиран спрямо вашето тяло и начин на живот. А как става магията? Потребителят попълва тест, в който отговоря на 10 въпроса за своите килограми, ръст, желано тегло, физическа активност, любими храни и т.н. След попълване на теста, системата генерира персонална диета, съставена изцяло от предпочитанията му.Как се програмира такъв алгоритъм и как успяват да се справят с трафик от над 10 милиона потребителя месечно от всички точки на света, споделя Вихрен Ганев (CTO на 1ForFit):“Платформата ни е проектирана така, че да улеснява и дава свобода на работещите с нея колеги да създават и управляват домейни, преводи, дизайни и да редактират още над 200 настройки, без да е необходима намеса на човек от ИТ екипа.Част от постиженията ни с платформата са средно време за отговор 0.25 секунди и средно време за смъкване на страницата 0.08 секунди, които помагат много за по-горно позициониране в търсачките и по-сериозно и професионално възприемане от клиентите.”По време на конференцията SOFT UNIT екипът на 1ForFit ще разкаже за официалното партньорство с Facebook, като българската компания е една от само 11-те в Централна и Източна Европа, която е привилегирована да работи в тясно партньорство с глобалния лидер сред социалните мрежи. Всяка седмица се организират конферентни разговори за анализ на рекламните кампании, препоръки за нови функционалности и криейтив оперативки с Facebook. Маркетинг и dev екипите на 1ForFit са посещавали няколко пъти така наречените dedicated session (обучения в централата в Дъблин), а до партньорството се стига след 6-месечен мониторинг от Facebook.Една от най-впечатляващите визити е през май 2018, на събитието Hack The Future. Да присъстват на конференция са избрани 20 компании от Централна и Източна Европа. Част от лекторите на конференцията са co-founder на Hyperloop, заместник-директорът на NASA и изпълнителният директор на Facebook Messenger.“Много сме щастливи, че присъствахме на Hack The Future с хора от нашия dev и мениджърски екип. След това усетихме сериозно вдъхновение у всички, много креативни идеи и положителни емоции. Хубаво беше, че не просто бяхме публика, а имахме честта да комуникираме неформално с лекторите”, споделя Денислав Георгиев, CEO на 1ForFit. \"Една от най-значимите страни на партньорството ни е, че поставихме България на картата заедно с големите IT компании, знаят къде се намираме и продължават да гледат за нови партньори.”, добавя Велизар Величков, COO на компанията.В основата на успеха им е комбинацията от правилно използване на имиджа на инфлуенсъри от световно ниво и алгоритъма за създаване на персонализирани диети.С Лазар Ангелов разработват индивидуална диета от средата на 2016-та година. “Има една дума, която може да определи Лазар най-добре - професионалист. Всъщност Лазар е най-големият self-made social media celebrity в сферата на фитнеса. Да, Арнолд Шварценегер и Скалата имат повече последователи от него, но тяхната популярност не се дължи само на социалните мрежи”, коментира Велизар Величков.“Преди няколко месеца започнахме работа и с Джен Селтър, която е в топ 3 на най-популярните фитнес инфлуенсъри в САЩ. Само в Инстаграм има над 12 милиона последователи. През месец май Джен дойде до България специално за фотосесии с нашия екип и за финализиране на договора.”, разкрива част от актуалните проекти на 1ForFit Денислав Георгиев.По време на презентацията си на Soft Unit Conf създателите на компанията ще разкажат за това как се монетизират над 40 милиона followers, за алгоритъма на Facebook (bidding strategies, how the auction works, за логиката при подбор на аудитория, delivery insights). Ще покажат и криейтиви, които са концепция на един от дизайнерите на Дисни, с когото екипът работи по време на една от визитите си в централата на най-голямата социална мрежа. Гостите ще могат да разберат повече и да получат вътрешна информация за това как работи Facebook и как трябва да структурират кампаниите си.Видео от посещението на екипа в централата на Facebook в Дъблин, Ирландия:Видео от посещението на Jen в България:", "date": "2018.08.30", "title": "Българска компания разкрива как се рекламира успешно във Facebook на конференцията SOFT UNIT"}
{"url": "https://offnews.bg/medii/duma-s-nov-glaven-redaktor-jordan-michev-poema-vestnika-687181.html", "text": "Партийният вестник \"Дума\" има нов главен редактор. За и.д. на червеното издание на 28 август бе назначен журналистът Йордан Мичев. Той сменя Таня Джаджева.Новината потвърди самият Йордан Мичев в своя фейсбук профил.По информация на OFFNews редакционната рокада е по лично разпореждане на лидера на БСП Корнелия Нинова. Тя не била доволна от резултатите и редакционната политика на вестника, а продажбите му също били слаби. Новият главен редактор е бил представен пред екипа и членове на Изпълнителното бюро на червените на \"Позитано\", където е и редакцията на \"Дума\". Корнелия Нинова изразила недоволството си от факта, че сега вестникът не звучи достатъчно опозиционно и хапливо към управляващите и че няма достатъчно репортажи и разследвания. Йордан Мичев е приел да се върне в България, за да поеме вестника. През последните години той живее в Англия, където работи за български медии там, както и извън медийната сфера. Преди да замине, е работил за Стандарт\", \"Тема\", \"Монитор\", \"Дума\", \"Земя\". Новият главен редактор ще има 6-месечен изпитателен срок. Засега няма информация дали Таня Джаджева остава е екипа. Във фейсбук Мичев обяви, че търси да наеме стажанти за вестника.", "date": "2018.08.30", "title": "'Дума' с нов главен редактор - Йордан Мичев поема вестника"}
{"url": "https://offnews.bg/ikonomika/trejs-otreche-da-ima-vina-za-tragediata-kraj-svoge-687159.html", "text": "Строителната компания \"Трейс\" е получила поръчката за ремонт на пътя край Своге, където в събота жестока катастрофа отне живота на 17 души, без да се явява на тръжна процедура. От дружеството отричат да имат вина за случилото се.Това става ясно от писмо до медиите на дружеството, което в момента е подложено на натиск заради съмнения около качеството на свършената работа. Регионалният министър Николай Нанков вече обяви, че в положения асфалт по трасето има , а по-късно се оказа, че В съобщението си до медиите от компанията уточняват, че изборът им за изпълнител по Проект: „Лот 17–ТRP V/17 Път II–16 \"Мездра – Елисейна - Своге – Нови Искър“ се провежда по правилата и процедурите на Програма “Транзитни пътища V“, на база на международното ратифицирано споразумение за нея, а не по Закона за обществените поръчки на България.От Трейс твърдят още, че винаги когато коректно им е било искано отстраняване на дефекти съобразно изискванията на договорните условия по ФИДИК, са реагирали съобразно предписанията на договора.\"Като отговорна компания сме отстранили всички безспорни претенции по гаранционната ни отговорност, които са били коректно претендирани съгласно договорните условия\", заявява Мариела Рунтева, която отговаря за корпоративната политика в строителната компания. От \"Трейс\" посочват още, че изискването изпълнителят на ремонта да има акредитирана лаборатория е изискване на възложителя Агенция \"Пътна инфраструктура\", а освен това в рамките на проекта компанията ползвала услугите на още няколко такива.Според дружеството използваните асфалтови смеси отговаряли както на европейските изисквания, така и на националните стандарти. Те допускали наличието на варовик.Ето и цялата позиция на \"Трейс\":Изборът на Изпълнител по Проект: „Лот 17–ТRP V/17 Път II–16 \"Мездра – Елисейна - Своге – Нови Искър“ се провежда по правилата и процедурите на Програма “Транзитни пътища V“, на база на международното ратифицирано споразумение за нея, а не по Закона за обществените поръчки на България. 65% от финансирането е на Европейската инвестиционна банка.Изпълнител на проекта е ДЗЗД “Трейс Своге“, в което партньори са „Трейс Груп Холд“ АД и „Мегаинвест Холдинг“ АД.Договорът за изпълнение на проекта е сключен по Договорни условия за изграждане на строителни и инженерни работи, проектирани от Възложителя, Хармонизирано издание на Международната банка за развитие от м. март 2006 год., публикувани от Международния съюз на инженерите-консултанти (FIDIC, - Червена книга). Участниците в проекта са Възложителят – в лицето на АПИ, Фирма – “Инженер”, представляваща и гарантираща интересите на държавата в процеса – в този случай тази функция се изпълнява от Mott Macdonald, известна британска инженерингова международна компания, Изпълнител, Надзор и Проектант. По правилата на Червената книга FIDIC Инженерът администрира договора, контролира работата и упълномощава плащанията. Инженерът е представител на Възложителя с делегирани правомощия и винаги когато изпълнява задължения или упражнява правомощия, действа в полза на Възложителя.Възложителят предоставя одобрен от него проект на Инженера и Изпълнителя. Всички дейности по изпълнението на този проект са извършени в рамките на договорните условия с изричното одобрение на Инженера след съгласуване с Възложителя.Съгласно изискванията на договора са представени всички банкови гаранции за договорените срокове. Относно изнесените данни за изпратени до нас писма, изискващи отстраняване на твърдени дефекти на основание на гаранционната ни отговорност като изпълнител – уведомяваме Ви, че когато сме получавали кореспонденция, коректно адресирана съобразно изискванията на договорните условия по ФИДИК, сме реагирали съобразно предписанията на договора.Като отговорна компания сме отстранили всички безспорни претенции по гаранционната ни отговорност, които са били коректно претендирани съгласно договорните условия.В България лабораториите не се делят на частни и държавни, а на акредитирани и неакредитирани. Един от минималните критерии за квалифициране на оферентите в тръжната процедура, за спечелване на проекта е Изпълнителят да разполага с лаборатория. В рамките на проекта сме ползвали няколко акредитирани лаборатории.В България асфалтовите смеси се изпълняват по европейските стандарти, към които има национални приложения БДС ЕN 13108-1 и БДС ЕN 13108-5, а стандартът за скален материал е БДС ЕN 13043. Горепосочените стандарти регламентират влагането на варовикови скални материали под формата на каменно брашно, едър и дребен скален материал. Има рецепти за асфалтови смеси, които се проектират със 100% скален материал, има рецепти, които определят да бъде вложен едър скален материал с коефициент на полиране над 50%.„Трейс Груп Холд“ АД е сред малкото в България строителни публични компании, с кристално ясна собственост и капитал на Софийската Фондова Борса.", "date": "2018.08.30", "title": "Трейс отрече да има вина за трагедията край Своге"}
{"url": "https://offnews.bg/offtopic/kotkite-van-novozelandsko-selo-zabraniava-domashnite-liubimtci-687135.html", "text": "Малко село на южния бряг на Нова Зеландия планира да приложи радикален план, за да защити дивата природа, а именно: да забрани всички домашни котки, пише Би Би Си.Собствениците им ще бъдат задължени да ги кастрират, да им сложат микрочип и да ги регистрират в община Омауи. След като домашните им любимци починат, те няма да имат право да си вземат ново коте.Звучи екстремно, но може би е добре да се замислим: котките са отговорни за смъртта на милиарди птици и бозайници всяка година, коментира британската медия.\"Котките имат очарователни малки, но не трябва да им се позволява да скитат навън - това е очевидно решение. Никога не бихме позволили на кучетата да го правят\", коментира д-р Питър Мара, ръководител на Smithsonian Migratory Bird Centre. Противно на общото мнение той твърди, че мярката не е насочена срещу котките или техните собственици.Властите в Омауи казват, че решението е справедливо и показват видео записи с котки, които ловят птици, насекоми и влечуги в района.", "date": "2018.08.30", "title": "Котките - вън! Новозеландско село забранява домашните любимци"}
{"url": "https://offnews.bg/obshtestvo/tri-patcientki-oshte-s-opasnost-za-zhivota-sled-katastrofata-do-svoge-687136.html", "text": "Трите жени, които са на апаратна вентилация в реанимацията на Пирогов след катастрофата край Своге, все още са с опасност за живота.Общото им състояние обаче се подобрява, каза директорът на болницата проф. д-р Асен Балтов. Днес ще се направят контролни рентгенови снимки и скенери. Поне седмица трябва да мине, за да видим накъде отиват нещата. Динамични са, надявам се, че ще вървят към подобрение, коментира проф. Балтов.Една от пациентките с фрактура на бедрото и таза е оперирана и е добре. Гръбначна стабилизация очаква друга пациентка. При жената с лицево-челюстна травма се оказа, че има и фрактури на шийни прешлени. Това усложни малко процеса. Предстои консилиум, на който ще се уточни какво ще бъде поведението.Ако не бъде оперирана, вероятно ще бъде изписана до края на седмицата, каза още директорът на „Пирогов\"", "date": "2018.08.30", "title": "Три пациентки още с опасност за живота след катастрофата до Своге"}
{"url": "https://offnews.bg/lajfstajl/13-saveta-za-vliubenite-v-zodia-deva-687097.html", "text": "Девата е шестият зодиакален знак, който се смята за най-рационален и подреден. Ако не сте се сблъсквали с представител на тази зодия, прочетете тези 13 факта за нея, за да се предпазите от неприятни спомени и разбито сърце.1. Девите умеят да изваждат най-доброто от близките си. Представителите на тази зодия не се страхуват да коригират околните. Това кара близките им да израстват и да се превръщат в по-добра версия на себе си. Ако излизате с Дева, ще забележите, че гледате на живота от съвсем нова перспектива.2. Девите са изключително мотивирани. Тя обожават това, което работят, и се гордеят с него. Ако не ги подкрепяте в начинанията им, няма да имате място в живота им. Това, което поддържа Девите, са техните амбиции.3. Те са практични романтици. Можете да пропуснете традиционните методи за показване на любов. Да, съобщението „Обичам те“ всяка сутрин ще бъде мило. Цветята веднъж месечно не са лоша идея, но ако наистина искате да покажете на Девата колко много я обичате, пуснете пералнята, изхвърлете боклука и измийте съдовете. 4. Девите дават чудесни съвети. Те няма да ви накарат да се чувствате виновни, ако сте попаднали в неприятна ситуация, а ще се поставят на ваше място и ще ви дадат полезен съвет.5. Девите са чистофайници. Ако разхвърляте и цапате, нямате шанс с представителите на тази зодия. Те полагат много усилия да поддържат чисто у дома и навън, така че трябва да уважавате това.6. Девите са честни. Те не могат да крият чувствата си. Ако се влюбят във вас, ще се погрижат и вие да се влюбите в тях. Ще се стремят да осигурят по-добър живот за хората, които обичат. Ако търсите дългосрочни взаимоотношения с надежден партньор, Дева ще бъде вашият най-добър избор.7. Те са разумни и рационални. Винаги мислят по два пъти преди да вземат решение. Ще преценят минусите и плюсовете и тогава ще действат. Дори и да се влюбят, ще оценят общото ви бъдещето преди да предприемат каквото и да било. 8. Девите не обичат изненадите. Те предпочитат да планират всичко с човека до тях. Неочакваните пътувания ги карат да се чувстват некомфортно. Най-доброто, което можете да направите за една Дева, е да я заведете на предварително планирана ваканция.9. Девата винаги ще помогне. Представителите на тази зодия биха излъгали, за да ви защитят. Ще се съобразяват с вашите нужди и желания, но не ги приемайте за даденост. Обичайте ги толкова, колкото те ви обичат, и се грижете се за тях. Накарайте ги да се почувстват достойни, искани и красиви. 10. Девите са невероятни домошари. Тяхната идея за забавление е да реновират къщата заедно с вас. Те търсят практични решения. Помолете ги за помощ и ще ви помогнат на мига. Те обичат да глезят и да наставляват близките си. 11. Дева е много упорита, когато става дума за връзки, но само ако сте искрени. Винаги, когато смята, че любовта ви към нея е неискрена, ще си тръгне от вас.12. Лесно е да излъжете Девата. Ако ви обичат, ще ви се доверят сляпо. Ако някога ви хванат в лъжа или изневяра, ще си тръгнат завинаги.13. Девите не искат и не очакват много от вас. Затова не забравяйте да им благодарите за всичко, което правят за вас. Най-важното за представителите на тази зодия е благодарността на близките им.", "date": "2018.08.30", "title": "13 съвета за влюбените в зодия Дева"}
{"url": "https://offnews.bg/112/kola-blasna-velosipedistka-na-vhoda-na-borisovata-687138.html", "text": "Кола е блъснала велосипедистка на входа на Борисовата градина. Автомобилът излизал от паркинг, а шофьорът говорел по телефона, докато опитвал да се включи в движението, и не забелязал колоездачката. Една кола му направи път, за да се включи, и той го направи, без дори да погледне настрани, така ме удари, разказа  Яна Меламед по Нова тв. След като ме удари, слезе да ме вдигне. Попита ме дали съм добре и дали да викнем линейка. След това ми каза, че щом съм добре, ще тръгва, защото много бърза. И наистина си тръгна, което беше безумно”, коментира момичето.Тя не е подала жалба в полицията, защото заради шока не е успяла да види номера на колата.", "date": "2018.08.30", "title": "Кола блъсна велосипедистка на входа на Борисовата"}
{"url": "https://offnews.bg/politika/polititcite-se-dzhafkat-kato-ulichni-kucheta-kraj-kofa-za-smet-davat-687140.html", "text": "Български политици се джафкат като улични кучета край кофа за смет. Така психологът Христо Монов охарактеризира поведението на най-големите партии - БСП и ГЕРБ, които една след друга дадоха пресконференции за трагедията в Своге.Монов - депутат от БСП в 42-рия парламент - бе поканен в студиото на сутрешния блок на bTV да коментира полицай от Велико Търново, който се опитва с вулгарен език да усмири група младежи - момчета от младежкия футболен отбор \"Етър\", които вдигат силен шум нощем.Той определи служителя на реда като \"обикновен провинциален милиционер\" и допълни, че \"за съжаление, не е единствен\". Според него случилото се е \"демонстрация на пълния развал на държавността, в която живеем\".И все пак тези упреци не се отнасят за всички униформени: \"Вчера имаше и друг клип. Само на 500 метра от вашата телевизия един друг полицай спря движението и преведе една млада майка - той буташе количката, а тя носеше детето - има полицаи и полицаи\".Ниския рейтинг на МВР през последните 10-ина години и сериозното занижаване на критериите към полицаите водят до такива резултати, посочи пък проф. Николай Радулов.\"Назначават се хора, които преди 15-20 години не биха имали достъп до оръжие и униформа\", посочи той.Според него и началната подготовка е лоша, и липсва преобучение на кадрите.\"Някога в МВР имаше 4 школи - съставът се обучаваше и преобучаваше на всеки 5 г.\", каза професорът по национална и международна сигурност.\"Правили сме преподготовка на целия състав. В рамките на 7-8 г. постепенно се стига до пик на полицейското насилие и на 8-ата година трябва да им се направи преподготовка\", допълни той. А за конкретния случай коментира, че \"полицаят е недостатъчно културен, иначе прави това, което са му казали - да състави акт и да прекрати шума\".", "date": "2018.08.30", "title": "Политиците се джафкат като улични кучета край кофа за смет: дават пресконференци за Своге, а хората още не са погребани!"}
{"url": "https://offnews.bg/ikonomika/i-cheshkata-shkoda-ne-e-saglasna-s-usloviata-na-targa-za-novite-vlakov-687175.html", "text": "И чешкият производител на влакове \"Шкода\" е депозирал в деловодството на БДЖ писмо, с което настоява да се пренапишат условията на обществената поръчка за покупка на 42 нови влака с бюджет от 675 милиона лева.Именно тази компания е най-големият доставчик на локомотиви за родните железници в исторически план.Днес ръководствата на БДЖ, Министерството на транспорта и експерти от \"Ърнст енд Янг\" се събраха на заседание, на което да търсят изход от създалата се ситуация.Търгът за новите влакове е пред провал, въпреки че БДЖ го подготвяха две години. Очаква се процедурата да стане обект на множество съдебни жалби и в крайна сметка да бъде спряна. Както OFFNews пръв съобщи технологичният гигант \"Сименс\" депозира цели 13 страници забележки по тръжната процедура и предупреди, че България е напът да купи неефективен и остарял подвижен състав и че някои от заложените клаузи в документацията навяват на съмнения за нечестно състезание.Освен \"Сименс\" и \"Шкода\", протест срещу условията на търга внесе и Българо-китайската търговско-промишлена палата.До утре тръжната документация за обществената поръчка ще бъде козметично редактирана, но вече е ясно, че няма да настъпят промени в най-скандалните клаузи на процедурата. На практика в БДЖ си нямат и най-малка идея как да излязат от конфузната ситуация, още повече, че препоръките на \"Сименс\" и \"Шкода\" се разминавали сериозно. А условията на обществената поръчка са от абсурдни, по-абсурдни.Най-голямото безумие, безспорно, е това, че производителят ще поеме поддръжката на закупените влакове само за 15 години, а не за 30 както бе в първоначалния вариант. А за сервиза се плаща извън цената на мотрисите. За първите 15 години, през които новите влакове почти не се развалят, доставчикът ще вземе кеш от 225 милиона лева. За вторите 15 години от експлоатацията, когато новите влаковете ще започнат да окапват като зрели круши и ще се налагат далеч по-скъпи ремонти, БДЖ ще трябва да се оправят сами.Освен това жп превозвачът поръча влакове, които към ден днешен са напълно морално остарели - със скорост до 160 км/ч. Наистина сега в България почти няма железен път, на който да вдигнат повече, но не трябва да се забравя, че дори в най-оптимистичния вариант, който няма да се случи, новият подвижен състав трябва да дойде през 2024 г. После ще бъдат ползвани още 30-40 години. Минимум.Миналата година БДЖ пращат писма до четири производители на влакове за евентуалната цена за доставка на нови влакове. Получените оферти обаче имат твърде малко общо. Най-ниската е на полската ПЕСА Бидгош, която обещава доставка по задание срещу 390 милиона лева. Трите други производители обаче дават драстично по-високи цени. Става дума за далеч по-сериозни производители като Сименс, Щадлер и Шкода. Въпреки това БДЖ решава да обяви търга с бюджет, който е много далеч от средната цена на четирите оферти и се доближава единствено до предложението на ПЕСА. Което създава съмнения дали процедурата ще е честна.Освен това според заданието БДЖ ще ни вози в обикновени мотриси, като тези между Перник и София, от столицата до Варна - пътуване, което продължава минимум 9 часа. Вагоните ще са безкупейни, местата за големи куфари - почти никакви. При това мотрисите ще са къси с 230 места и според жп специалисти никога няма да изплатят разходите за закупуването им.", "date": "2018.08.30", "title": "И чешката Шкода не е съгласна с условията на търга за новите влакове на БДЖ"}
{"url": "https://offnews.bg/ikonomika/taksite-za-bankovi-prevodi-v-evro-poevtiniavat-chuvstvitelno-ot-2019-687143.html", "text": "Нов европейски регламент може да намали драстично таксите за преводи в евро за страните извън еврозоната. Очаква се, след решение на Европейския парламент през ноември, регламентът да влезе в сила през първата половина на 2019.Тези такси в България са най-високите в целия Европейски съюз, обяви евродепутатът Ева Майдел (ГЕРБ). Тя е докладчик в ресорната комисия по парични и икономически въпроси. Целта е банките да използват такси за преводи в евро, равни на тези за вътрешните преводи в лева.“В момента в Европа има две категории потребители на платежни услуги – тези в еврозоната, за които преводите в евро са много ниски или нулеви, и тези в страните извън еврозоната, които плащат доста високи такси. Според изследване на Делойт, банките в България поддържат най-високите такси в ЕС за получен превод в евро – между 30 и 60 лева за превод от 10 евро. С предложенията в моя доклад ще допринесем за еднакво третиране на всички европейски граждани и бизнеси, което ще доведе до почти 1 милиард евро спестявания на европейците на година\", обясни Ева Майдел. Българският евродепутат предлага и засилване на регулацията при плащане с карта или теглене на пари от банкомат в чужбина. Потребителите да имат повече информация при какъв курс се обменят парите им и да имат право на избор, ако има различни възможности за превалутиране.", "date": "2018.08.30", "title": "Таксите за банкови преводи в евро поевтиняват чувствително от 2019 (видео)"}
{"url": "https://offnews.bg/zvezdi/edi-marfi-shte-stava-bashta-za-10-i-pat-687081.html", "text": "Еди Мърфи ще става баща за десети път. „Актьорът и дългогодишната му приятелка Пейдж Бъчър имат удоволствието да съобщят, че очакват второто си дете през декември“, заяви представител на 57-годишната звезда от „Доктор Дулитъл“ в изявление за списание People.Мърфи и Бътър са заедно от 2012 година, а през 2016 година се роди първото им дете - дъщеря на име Изи Уна Мърфи.Актьорът има четири дъщери и един син от бивша съпруга Никол Мичъл Мърфи, синове от Полет Макнийли и Кристиан от Тамара Худ и дъщеря с бившата звезда от Spice Girl Мелани Браун (Мел Би).Най-голямото дете на Мърфи е на 29 години, а най-малкото на 2 години. ", "date": "2018.08.30", "title": "Еди Мърфи ще става баща за 10-и път"}
{"url": "https://offnews.bg/112/mitnichari-pogvat-shofior-toj-hvarlia-nelegalni-tcigari-prez-prozoret-687169.html", "text": "Мъж, пренасящ голямо количество нелегални цигари, се е опитал да избяга от мобилен митнически екип, съобщиха от Агенция \"Митници\". Служителите на Митница Свищов са извършвали „роуд стоп\" проверки на главния път Плевен - Тетевен на 28.08.2018г. При вида на митническите инспектори и служебния автомобил, 35-годишният мъж обърнал управлявания от него „Мерцедес\" и настъпил газта, за да избегне проверката.Митничарите го последвали и инспекторите видели, че на около 5 км преди село Крушовица колата-беглец спира, а шофьорът изхвърля пакети и кашони през прозореца й. Там са установени 500 кутии цигари от марката „Karelia slim\" и 550 кутии цигари „Mark 1\". Общото количество изхвърлени кутии е 1050 (21 000 къса) цигари, като всички са без български акцизен бандерол.По случая е образувано досъдебно производство за държане и пренасяне на акцизни стоки без бандерол. Разследването се води от Митница Свищов. В дома на 35-годишния мъж, който е управлявал автомобила, е извършено претърсване. Открити са 90 литра ракия без документи, разпределена в пластмасов бидон и бутилки.", "date": "2018.08.30", "title": "Митничари погват шофьор, той хвърля нелегални цигари през прозореца"}
{"url": "https://offnews.bg/futbol/zvezda-na-levski-triabva-da-sme-postoianni-ako-iskame-da-spechelim-t-687148.html", "text": "Голямата звезда на Левски Габриел Обертан сподели, че отборът има шансове за титлата. От началото на сезона французинът се намира в добра форма и помогна на тима да оглави класирането. Той обаче разкри и какво иска да се подобри в играта на отбора, за да не се допускат спадове в нея в края на срещите.\"Трябва да играем постоянно в хода на целите мачове. Ето например да вземем двубоя с Етър (2:1). През първото полувреме играхме добре, видяхме страхотен Левски. Но през втората част не бе така - действахме ужасно и трябва да го признаем. Ако успяваме не само да започнем, но и да завършваме силно мачовете си, то тогава имаме голям шанс за титлата\", заяви французинът пред НОВА.През този сезон Обертан взе участие във всичките мачове на Левски в Първа лига. В тях той направи 2 асистенции, но така и не успя да се разпише, въпреки че се озова на доста на брой добри положения. Именно точността на удара си иска да подобри 29-годишният офанзивен играч.\"Бих искал да вкарвам повече голове. Добър съм в това да направя асистенция за попадение, защото играя на крилото и се старая да дам последния, завършващия пас. Но и ако аз самият започна да реализирам по-често, ще бъда по-завършен играч. Работя именно върху тази фаза от представянето си\", каза той.Обертан коментира и предстоящия мач с Берое, който е в събота на \"Герена\". През миналия сезон тимовете направиха 2 равенства и си размениха по една победа. Последният мач бе спечелен от Левски - 4:0 за сините в Стара Загора.\"Този мач може да бъде тест за нас. През миналия сезон играхме добре срещу Берое. Не че това сега има някакво значение. Няма обаче да лъжа - в момента сме изпълнени с увереност. Играем вкъщи пред нашата публика и ще се опитаме да изпълним указанията на треньора, за да може той да бъде доволен от нас, както и феновете, разбира се\", завърши Обертан.", "date": "2018.08.30", "title": "Звезда на Левски: Трябва да сме постоянни, ако искаме да спечелим титлата"}
{"url": "https://offnews.bg/tenis/nadal-bez-problemi-vav-vtoria-krag-na-us-open-vizhte-programata-za-dv-687151.html", "text": "Световният номер 1 в мъжкия тенис Рафаел Надал премина успешно и втория кръг на турнира от Големия шлем US Open, след като победи канадеца Васек Поспишил с 6:3, 6:4, 6:2. По този начин Матадора направи поредна крачка към защитата на титлата си в надпреварата на САЩ.В първия сет настоящият шампион проби във втория гейм, а до края на частта двамата си взимаха подаванията и дори не се стигна до нови точки за пробив.Вторият сет обаче започна по-добре за канадеца и той проби в шестия гейм, но последва моментален рибрейк. Надал отговори и с още един пробив за 5:4, а след това си спечели подаването на нула.В третия сет той проби в първия и петия гейм, за да стигне до крайния успех. Следващият противник на испанеца е Карен Хачанов.В друг интересен двубой снощи Фернандо Вердаско изненада неприятно Анди Мъри и го победи след 7:5, 2:6, 6:4, 6:4. По този начин британецът, който още не е физически и кондиционно напълно готов за битки 3 от 5 сета отпадна рано от надпреварата.Двамата прекараха на корта общо 3 часа и половина, а в играта на Мъри определено си личеше липсата на добра подготовка за турнира.Иначе днес на корта ще видим част от водещите фаворити като Роджър Федерер, Новак Джокович, Петра Квитова, Ангелик Кербер и Александър Зверев.Централен корт \"Артър Аш\", след 19,00 часа българско време: Йохана Ларсон - Ангелик Кербер Беноа Пер - Роджър Федерер не преди 02,00 часа: Новак Джокович - Тенис Сандгрен Мария Шарапова - Сорана КърстяКорт \"Луис Армстронг\", след 18,00 часа: Петра Квитова - Иафан Ванг Никола Маю - Александър Зверев Мадисън Кийс - Бернарда Пера не преди 02,00 часа: Гаел Монфис - Кей Нишикори Леся Цуренко - Каролина ВожняцкиГрандстенд, след 18,00 часа: Алиаксандра Саснович - Дария Касаткина Каролин Гарсия - Моника Пуиг Люка Пуй - Маркос Багдатис 00,00 часа: Марин Чилич - Убер ХуркашКорт №17, след 18,00 часа: Наоми Осака - Юлия Глушко Ник Кириос - Пиер-Юге Ербер Южени Бушар - Маркета Вондрушова Алекс Де Минор - Франсис ТиафоКорт№5, след 18,00 часа: Фабио Фонини - Джон Милман Тейлър Таусенд - Йелена Остапенко Кристина Младенович - Карла Суарес Наваро Ласло Джере - Ришар ГаскеКорт №10, след 18,00 часа: Михаил Кукушкин - Хьон Чунг Кики Бертенс - Франческо Ди Лоренцо Робин Хаасе - Давид Гофен Катерина Синякова - Айла ТомляновичКорт №13, след 18,00 часа: Вера Звонарьова - Арина Сабаленка Диего Шварцман - Хауме Мунар Александра Крунич - Кирстен ФлипкенсКорт №7, след 18,00 часа: - два мача при двойките Жоао Соуса - Пабло-Кареньо БустаКорт №11, след 18,00 часа: Доминика Цибулкова - Су-Вей Сие Жулиен Бенето - Ян-Ленард ЩруфКорт №12, след 18,00 часа: - мач на двойки Матю Ебдън - Филип Колшрайбер", "date": "2018.08.30", "title": "Надал без проблеми във втория кръг на US Open, вижте програмата за двубоите тази вечер"}
{"url": "https://offnews.bg/futbol/levski-otkaza-delio-rosi-ot-futbola-687153.html", "text": "Бившият треньор на Левски Делио Роси обмисля да се пенсионира от професията след престоя на \"Герена\".Италианецът, който беше уволнен след отпадането от Вадуц на старта на квалификациите в Лига Европа е признал за намеренията си пред свои близки от Левски, пише \"Меридиан Мач\".Преди да поеме \"сините\" Роси не беше работил от две години. На \"Герена\" той получаваше по 25 000 евро месечна заплата, а заради предсрочното прекратяване на договора получи и обезщетение от 75 000 евро накуп.На Роси ще му е трудно да си намери клуб в Италия, където е позабравен, а и след Левски репутацията му е силно накърнена, допълва изданието.", "date": "2018.08.30", "title": "Левски отказа Делио Роси от футбола"}
{"url": "https://offnews.bg/ikonomika/tcentralata-na-panasonic-napuska-velikobritania-zaradi-brekzit-687182.html", "text": "Panasonic мести европейската си централа от Великобритания в Амстердам през октомври.Целта е да се избегнат възможни данъчни проблеми заради Брекзит, обясняват от компанията, цитирани от Би Би Си.Panasonic се опасява, че Великобритания ще намали данъците, за да привлича повече компании, но в такъв случай Panasonic вероятно ще трябва да плаща по-високи данъци в Япония. От компанията обясняват, че обмислят преместването на централата си от 15 месеца, като част от притесненията са били свързани със ситуацията за свободно движение на хора и стоки след Брекзит. Затова повечето служители ще се преместят, но други ще останат на Острова. Засега от компанията отказват да съобщят точния брой на хората, които ще трябва да се преместят в Амстердам. И други големи японски компании вече обявиха, че ще преместят централите си от Лондон преди март 2019 г., когато Брекзит ще стане факт. Сред тях са Nomura, Sumitomo Mitsui и Daiwa.", "date": "2018.08.30", "title": "Централата на Panasonic напуска Великобритания заради Брекзит"}
{"url": "https://offnews.bg/sviat/sadia-uzakoni-braka-na-zhena-s-martvata-%d1%9d-partniorka-687145.html", "text": "Съдия от американския щат Юта обяви 74-годишна жена за законно женена за партньорката си три месеца след смъртта ѝ.Съдия Джуди Патрик Коръм обяви Бони Фьорстер за законно женена за Бевърли Гроссейнт, която починала през месец май на 82 години.Еднополовите бракове бяха узаконени в щата през 2013 г., а в страната - през 2015 г.\"Сърцето ми беше изпълнено с толкова много любов\", коментира Фьорстер по повод решението от 21 август.Съдия Коръм слезе, прегърна ме и каза: \"Да, вие сте женени\", допълва тя пред Би Би Си.Двете жени се запознали в Ню Йорк през януари 1968 г. при не особено щастливи обстоятелства. Фьорстер бягала от съпруг - насилник. Била със счупени ребра и носела тъмни очила, за да скрие синините.\"Влюбих се. Погледнах сините ѝ очи и се влюбих. Тя беше човекът за мен\", казва Бони. Седмица по-късно двойката заживяла заедно.", "date": "2018.08.30", "title": "Съдия узакони брака на жена с мъртвата ѝ партньорка"}
{"url": "https://offnews.bg/obshtestvo/mon-dade-oshte-den-koledna-vakantcia-tia-shte-e-12-dni-uchenitcite-s-687149.html", "text": "Коледната ваканция ще е с един ден по-дълга от първоначално предвидената в проекта за нов график за предстоящата учебна 2018/2019 г. Вместо 11, тя ще продължи 12 дни - от 22 декември 2018 г. до 2 януари 2019 г., става ясно от утвърдения от министъра график за учебното време и ваканции.Първата почивка за децата през есента ще бъде от 1 до 4 ноември 2018 г включително.Междусрочната ваканция ще е само един ден – 5 февруари 2019 г. Тя е съкратена на практика с един ден. В проекта пишеше, че продължава от 2 до 5 февруари включително, но 2-ри и 3-ти са събота и неделя.Вторият учебен срок започва на 6 февруари.През пролетта учениците от I до XI клас ще почиват от 30 март до 7 април 2019 г. включително.За дванадесетокласниците пролетната ваканция е от 5 до 7 април включително.ИзпитиМатурите през следващата година остават на същите дати – на 21 май 2019 г. по български език и литература и на 23 май 2019 г. по предмет по избор. Държавните зрелостни изпити по желание ще се проведат в периода 28 май - 31 май 2019 г. В сесията август-септември 2019 г. изпитът по български език и литература ще е на 28 август 2019 г., вторият задължителен - на 29 август, а изпитите по желание - в периода 30 август-04 септември 2019 г.Националните външни оценявания за IV клас ще започнат с изпит по български език и литература на 9 май 2019 г. На следващия ден ще е по математика, а оценяванията по „Човекът и обществото“ и по „Човекът и природата“ ще са на 14 и 16 май 2019 г.Седмокласниците ще положат национално външно оценяване по български език и литература на 17 юни а по математика – на 19 юни 2019 г. Подаването на документите за участие в приема за гимназиите ще е от 3 до 5 юли 2019 г. Резултатите от първото класиране на учениците трябва бъдат обявени до 11 юли 2019 г. , а от второто класиране до 18 юли. Обявяването на незаетите места след втори етап на класиране ще бъде на 23 юли.", "date": "2018.08.30", "title": "МОН даде още ден Коледна ваканция: тя ще е 12 дни, учениците се връщат в клас на 3 януари"}
{"url": "https://offnews.bg/temida/ministar-nankov-na-razpit-zaradi-tezhkata-katastrofa-kraj-svoge-687158.html", "text": "Министърът на регионалното развитие Николай Нанков дава показания в Националната следствена служба за тежката катастрофа край Своге, при която загинаха 17 души. От днес следствието привиква всички чиновници, които имат отношение към ремонта на пътя. Нанков влезе в сградата с шефа на Агенция \"Пътна инфраструктура\" Светослав Глосов. Очаква се двамата да говорят пред медиите на излизане от следствието. И служители на агенцията са на разпит днес.В началото на седмицата следователи и жандармерия влязоха в сградата на \"Трейс груп\" - фирмата, която ремонтира за 23 милиона евро. Ден по-късно Нанков съобщи, че има недопустим материал в асфалта на пътя край Своге. Лабораторни тестове показали, че в сместа се съдържат съставки, които Вчера премиерът Бойко Борисов, че виновните за инцидента ще понесат своята отговорност. \"Уверявам ви, че към никого няма да има закрила и пощада. Много ясно са отрегулирани всички процеси в държавата - има конкурси, строителен надзор и приемателни комисии, където всеки се подписва и носи отговорност. Всяко длъжностно лице, което не си е свършило работата, ще бъде подведено и под съдебна отговорност и ще му бъде поискана и политическа отговорност\", каза тогава той. След трагедията се разбра, че Агенция \"Пътна инфраструктура\" и общината са подавали сигнали за некачествено строителство, но компанията не е предприела нищо. Прокуратурата повдигна обвинение на шофьора на автобуса Григор Григоров за причиняване на смърт по непредпазливост на 17 души и нанасяне на телесни повреди на 21 души. Наложена му е забрана да напуска страната, шофьорската му книжка е отнета.", "date": "2018.08.30", "title": "Министър Нанков на разпит заради тежката катастрофа край Своге"}
{"url": "https://offnews.bg/sviat/pokazaha-novata-limuzina-na-putin-na-avtosalona-v-moskva-687146.html", "text": "Новата лимузина на руския президент Владимир Путин е показана на автосалона в Москва, съобщи РИА Новости.Путин я ползва от май т.г., когато встъпи в четвъртия си мандат като президент. Хибридът \"Aurus Senat\" все още не е в серийно производство, предстои това да стане през 2019 г. До този момент всички познават колата само от снимки и видео при встъпване в длъжност на Владимир Путин. На автосалона е изложено намалено копие на автомобила - седан със същото име, уточнява агенцията. Aurus Senat е в цвят череша. На изложението пространството на задните седалки е тествано от депутата и бивш боксьор Николай Валуев, чиято височина е 213 см, разказва още РИА Новости. ", "date": "2018.08.30", "title": "Показаха новата лимузина на Путин на автосалона в Москва"}
{"url": "https://offnews.bg/futbol/ludogoretc-e-na-90-minuti-ot-golemite-pari-v-liga-evropa-687152.html", "text": "Шампионът Лудогорец излиза тази вечер в реванша от плейофите за влизане в групите на Лига Европа срещу грузинския Торпедо Кутаиси.Разградчани победиха с 1:0 като гост и изглеждат сигурен участник в Европа и наесен, което ще донесе сериозна сума в касата на клуба. 2 920 000 евро или 5 694 000 лева ще приберат в Разград само от класирането в групите.В същинската част на турнира парите също не са малко. При победа над \"зелените\" ще вземат 590 000 евро, а при равенство сумата възлиза на 190 000 евро.Ако елиминира Торпедо, Лудогорец може да срещне големи отбори като Милан, Челси, Арсенал, Олимпик Марсилия, Севиля, Лацио, Фенербахче, което допълнително ще увеличи приходите.В същото време стана ясно, че \"орлите\" може да преотстъпятполския нападател Якуб Шверчок, който не е доволен от статута си на резерва, пише “Тема Спорт”. Напоследък полякът дори не попада в групата на Пауло Аутуори. Отделно, титуляр в момента е Клаудиу Кешерю, а преди дни бе привлечен и бразилският нападател Жуниор Брандао. Така реално бразилският специалист има към днешна дата трима тарани - Кешерю, Шверчок и Брандао.Все още има доста страни, в които трансферният прозорец продължава да е отворен.", "date": "2018.08.30", "title": "Лудогорец е на 90 минути от големите пари в Лига Европа"}
{"url": "https://offnews.bg/obshtestvo/avaria-ostavi-chast-ot-tcentara-na-stolitcata-bez-topla-voda-687163.html", "text": "Авария остави част от централната част на столицата без топла вода.Прекъснато е подаването в карето между улиците \"Хан Крум\", \"Преспа\", \"Гурко\" и \"Раковски\".От \"Топлофикация\"-София уверяват, че вече се работи по отстраняване на проблема и водата ще бъде пусната при първа възможност.", "date": "2018.08.30", "title": "Авария остави част от центъра на столицата без топла вода"}
{"url": "https://offnews.bg/kultura/preporachvame-vi-26-godini-ostava-687118.html", "text": "Тази вечер от 20.30 часа на сцената на \"Маймунарника\" в Борисовата градина ще забият \"Остава\".Те обещават голямо рок шоу, част от традиционния им голям летен концерт на групата в София.В програмата на концерта са включени любимите песни \"Sex in the morning\", „Океан“, „Понеделник“, \"Мини тяло\", \"Шоколад\", \"Ще дойдеш ли с мен\", \"Мъничко човече\", „Бесен“, „Внимание“ и „Самолет“.Врати:19:30 ч.Начало: 20:30 ч.", "date": "2018.08.30", "title": "Препоръчваме ви: 26 години 'Остава'"}
{"url": "https://offnews.bg/112/balgarski-tiradzhia-udari-kola-v-italia-bashta-i-sinat-mu-izgoriaha-v-687154.html", "text": "59-годишен български шофьор на тир е арестуван в Италия след катастрофа, при която са загинали 33-годишен мъж и 10-годишният му син. Сблъсъкът е станал във вторник на магистралата А1 на стотина километра северно от Рим в посока за Флоренция, твърдят местни медии, цитирани от Български новини.В леката кола, ударена от българския камион, пътувало италианско семейство – баща, майка и син. Те били от село Кайаца до Казерта, област Кампания, и отивали в Генуа за медицински преглед на детето. Съпругата на убития италианец е ранена и откарана в болницата на Орвието.Колата с италианското семейство била влачена няколко метра от българския тир, който я задминал. След това той се ударил в мантинелата и се подпалил от искрите при търкането в металната преграда.Камионът се преобърнал, повличайки колата. Труповете на бащата и детето са напълно овъглени при пожара.Българинът пътувал в камиона със съпругата си. И двамата са леко ранени. Той е арестуван за двойно убийство. Не е употребил нито алкохол, нито наркотици, според резултатите от тестовете. ", "date": "2018.08.30", "title": "Български тираджия удари кола в Италия, баща и синът му изгоряха в нея"}
{"url": "https://offnews.bg/futbol/stanaha-iasni-uchastnitcite-v-grupite-na-shl-687131.html", "text": "След изиграването на последните три плейофа за влизане в групите във вторник в сряда вечерта станаха ясни всички участници в Шампионската лига през новия сезон.Отборите на Бенфика, ПСВ Айндховен и Цървена звезда се присъединиха към Аякс, Йънг Бойс и АЕК, които си осигуриха място в същинската фаза на турнира ден по-рано. Останалите 26 тима се класираха за групите директно, без да преминават през ситото на квалификациите.Най-много представители в груповата фаза ще имат Испания, Англия, Германия и Италия - по 4. С 3 участника e Франция. Дебютантите са Хофенхайм, Йънг Бойс и европейският клубен шампион от 1991 година Цървена звезда, който елиминира РБ Залцбург след 0:0 у дома и 2:2 при гостуването.Жребият за групите е днес от 19 часа.Първа урна:Реал МадридАтлетико МадридБарселонаБайерн (Мюнхен)Манчестър СитиЮвентусПари Сен ЖерменЛокомотив (Москва)Втора урна:Борусия (Дортмунд)ПортоМанчестър ЮнайтедШахтьор (Донецк)БенфикаНаполиТотнъмРомаТрета урна: Ливърпул Шалке 04 Лион Монако Аякс ЦСКА (Москва) ПСВ Айндховен ВаленсияЧетвърта урна:Виктория (Пилзен) Брюж Галатасарай Йънг Бойс Интер Хофенхайм Цървена звезда АЕК Атина", "date": "2018.08.30", "title": "Станаха ясни участниците в групите на ШЛ"}
{"url": "https://offnews.bg/obshtestvo/slanchevo-i-goreshto-dazhd-v-parvata-septemvrijska-sedmitca-687113.html", "text": "Днешният ден ще е слънчев, с температури до 33 градуса. Максималната за София ще е около 28, прогнозира Националният институт по метеорология и хидрология.В Източна България ще духа до умерен североизточен вятър.Над планините ще бъде слънчево, след обяд с купеста облачност, но ще бъде почти без валежи. Ще духа слаб, по най-високите върхове до умерен северен вятър. Максималната температура на височина 1200 метра ще е около 22°, на 2000 метра – около 15°.Над Черноморието ще бъде слънчево с до умерен североизточен вятър. Максималните температури ще са между 27° и 29°, а температурата на морската вода е 26° - 27°. Вълнението на морето ще бъде 2 - 3 бала.До края на седмицата ще бъде предимно слънчево. Временни увеличения на облачността ще има над планинските райони, но вероятността за валежи е малка. Вятърът в Източна България ще отслабне, ще бъде от изток-североизток. Дневните температури най-често ще са между 28° и 33°.В началото на следващата седмица ще се задържи предимно слънчево. Ще се усили вятърът от изток-североизток. Във вторник и сряда над западната половина от страната ще има и по-значителни временни увеличения на облачността и на места ще превалява дъжд, придружен с гръмотевици. Преобладаващите максимални температури ще бъдат между 27° и 32°.", "date": "2018.08.30", "title": "Слънчево и горещо, дъжд - в първата септемврийска седмица"}
{"url": "https://offnews.bg/interviu/podgotviame-inspektirane-na-uchilishtata-i-detskite-gradini-kakvoto-v-687021.html", "text": "Защо се създава Национален инспекторат по образованието, г-жо Андреева? Какво ще прави той?Инспектиране за оценка на качеството на образованието, каквото в България не е съществувало.Трябва да дадем независимата експертна оценка на състоянието на образователната система – на предучилищното и училищното образование, т.е. на всички детски градини и училища, в това число и частните. Целта на инспектирането ще е да направи обстоен и обективен преглед на какъв етап и доколко качествено се изпълнява задачата, която държавата е поставила на образователната система.Отдавна говорим за качеството на образованието, но в нашата система няма еднозначно определение що е качество и това ни създава доста затруднения. Ще се опитаме да ги преодолеем, когато изготвим много ясните критерии, по които ще оценяваме доколко и как качествено се справят със задачата си образователните институции.Изготвяме ги, като се опираме на това, което ни е казала нормата, тоест всички стандарти към закона. Те описват в най-пълен вид целият образователен процес. Опирайки се на тях, ние можем да извадим критерии, по които да кажем: „Да, тази дейност се осъществява качествено“ или „Има нужда от подобрение“, а може и да се окаже, че не вървим в правилната посока.Не се ли припокрива донякъде работата на Инспектората с тази на регионалните управления на образованието?Задачата на инспектирането преди всичко не е контрол. Няма и не бива да проверяваме по начина, по който е проверявано досега.Тук може би има известно объркване в системата на образованието и в обществото, защото регионалните управления на образованието до 2016 г. се наричаха инспекторати. Очевидно хората остават със заблуждението, че Националният инспекторат е нещо като шапка на регионалните управления. Не е така – те са част от Министерството на образованието и ако говорим за шапка, тяхната „шапка“ е министърът. Националният инспекторат по образованието е външна организация, въпреки че проверява системата, подчинена на Министерския съвет. Това е направено, за да бъде оценката независима. Ако оценката на качеството на изпълнение е подчинена на министъра на образованието, до известна степен тази независимост и обективност би могла да бъде изгубена.Какво ще правите вие и какво - РУО?РУО продължават да изпълняват управленските функции по места: работодателска, контролна. Важна е и методическата функция за подкрепа. Тук ние виждаме своите допирни точки.Когато инспектирането влезе в едно училище и установим, че например в областта образователен процес училището се справя чудесно, но в областта управление има проблем, ние отбелязваме проблема и насочваме нашите препоръки към РУО в съответния регион, за да окажат те методическата подкрепа, която преценят за необходима. Правят се планове за подкрепа и училището работи в тези планове.Надяваме се преди всичко да можем да откроим добрите страни и постиженията на училищата и детските градини. Сега системата показва училищата, които се справят отлично – знаем кои подготвят нашите олимпийци и лауреатите ни от международни състезания. Показваме и училищата, които не се справят особено добре. Показваме най-добрите и най-лошите, но не открояваме голямата средна част, която е основата, тялото на образователната система. Нито показваме силните ѝ страни, нито показваме това, което има нужда от подобрение. Много искам да успеем да покажем как едно малко училище, например в Харманлийско, работи със смесен етнически състав – как учителите и ръководството успяват да изведат тези деца, половината от които не говорят български, не само до завършването на основно, но и на средно образование, или поне на десети клас. Това не се вижда, а тези хора работят страшно много.Благодарение на предишната ми позиция в сегашния Център за квалификация в Банкя имах възможността да имам цялостен поглед върху системата. Срещах се с много директори, много учители, които правят чудеса по места, но това не се вижда, защото те не могат да извадят на външното оценяване кой знае какви резултати.Когато си приел деца в първи клас, които не говорят български, и в четвърти клас си изкарал средна оценка 3.00 на външно оценяване по български, това е огромно постижение, защото си ги ограмотил. Първо, стигнали са до четвърти клас, нали? Не са прекъснали, не си седят вкъщи.Имам позната учителка от софийско училище в квартал, където повечето деца са роми. Класът ѝ е почти изцяло такъв. Миналата година тя имаше 18 деца на държавни зрелостни изпити. Само едно не успя на първо явяване. Защо не сме я наградили тази жена?А защо не сте?И аз не знам. Знам, че има такива резултати, просто защото я познавам. Системата трябва да намира тези хора, да ги идентифицира, да ги показва. Мисля, че това е нашата роля основно. Това е част от независимата оценка.Разбира се, независимата оценка не може да бъде само положителна. Ние ще видим и неща, които не са особено добри. Натъкваме се и сега на случаи, при които лошо ръководство довежда училището буквално до закриване и това е проблем на ръководството, не друг. Защо при такива случаи да оставяме ръководството да продължава по същия начин и съвсем да се съсипе училището? Това не е добре.Когато инспектирането види такъв проблем, се правят задължителните предписания, прави се план за подобрение и инспекцията няма да влезе в следващите 5 години, а в следващите шест месеца, за да види как се изпълнява този план. Не може да се остави процес, който не работи добре да продължава по същия начин много дълго време. Това наистина довежда до закриване и съсипване на училища. Практиката я имаме и в София, не само в страната.Такъв тип безотговорно ръководене не идва ли и от липсата на мандатност на директорите?Смятам, че мандатността, в пълния смисъл на думата, в момента за нашата система не е възможна. И по организационни, и по финансови причини. Но до голяма степен тази роля може да бъде изпълнена от атестирането на директорите.Законът вкарва два нови инструмента. Единият е инспектирането, при което всяко училище и детска градина трябва да бъде инспектирано поне веднъж за петгодишен период. Другият е атестирането на директори.Ако управлението на образованието удържи на натиска да отпадне атестирането – защото има такъв – и атестирането на директори се провежда също на всеки четири или пет години, тогава двата процеса – атестиране и инспектиране, са инструментите, които могат да помогнат много за управлението на училището.Атестацията се прави от работодателя, тоест от РУО. При лош резултат от атестацията на директора се дава кратък период, в който да се вземе в ръце, да се направи план и да започне да действа. Ако не върви, може да бъде освободен.Законът дава право при две отрицателни атестации директорът да бъде освободен. Това е нещо подобно на мандатността. При нея е ясно, че на всяка пета година може да не бъдеш повече директор, но това не е обвързано с оценка на твоите резултати. Докато инструментите атестиране и инспектиране дават оценка и наистина могат да посочат къде точно не се справяш добре.Кога започва прилагането им?Би трябвало през 2020 г. да мине първото атестиране за всички училища. Що се отнася до инструментариума за инспектирането, работим много активно в момента. Трябват ни няколко неща – критериите и индикаторите, тоест по какъв начин ще измерим дали този критерий е постигнат, до каква степен е постигнат, добре ли е, средно ли е.Съзнавайки колко е важен този инструментариум, ние няма просто да го създадем, да го хвърлим и да се учим на терен. Ще го създадем, ще го апробираме, тоест ще опитаме да влезем във всеки тип училище и градина, за да видим работят ли всичките ни критерии, как са ни индикаторите, трябва ли нещо да се променя, да не са много, да не са малко.Догодина, живот и здраве, трябва да сме готови с окончателните си предложения и анализ и през есента на 2019/2020 г. да започнем същинското инспектиране.Щатът на НИО е 20 човека. Училищата и детските градини са хиляди. Как ще го организирате?Инспекторите не сме 20 човека, а 13, с мен - 14, защото имаме и четирима души административна част. Има и главен секретар, който също е педагогически специалист, така че би могъл да се включи в инспектирането.Слава Богу, законодателят е помислил за това – инспекциите няма да се правят само от нас, а от екипи, в които ще влизат външни инспектори.Обявили сме покана до всички, които отговарят на определени условия и искат да бъдат външни инспектори, да заявят своето желание. След това ще преминат обучение – няма да ги учим на тяхната професия и специалност, а как да работят с инструментите на инспектирането. Това ще бъдат карти за наблюдение на урок – ние ще влизаме в училища и детски градини, не може да правим инспекция само на хартия.Аз, като действащ доскоро директор, никак не одобрявам това: „Дай си документите!“. Да, ето ги документите, те могат да са изрядни и да не се върши никаква работа. А може и обратното – да не са чак толкова изрядни, обаче много да работят учителите и добре да се случват нещата. Затова искаме да влезем в училище.Първоначално имах предложение да обследваме поне пет дена, но при този огромен обем от институции – сумарно училищата и детските градини са около 9000 – просто е невъзможно. Така че ще са от един до три дни, в зависимост от големината на училището или детската градина. Средно най-вероятно ще бъдем на място два дни и точно в тези инспекции на място ще участват външните инспектори.В училище ще имаме както наблюдение на урок, така и обследване на цялото училище. Тоест ще се поразходим из училището да видим как са децата в междучасието, как е във физкултурния салон, какво правят на двора, как е столът, ако има стол, бутат ли се на лавката, какво има за закуска. Цялото впечатление, което училището създава и което не може да се създаде, ако четеш само документите му.Включително си мисля, че е много интересно да видим какво се случва пред училище. Винаги ми е било неприятно, когато отивам към едно училище и виждам на парапета седят ученици и пушат. Знам, че големите ученици пушат, всички знаят, но хайде, моля ви се, не го правете на тротоара пред училището. Това също е въпрос на ръководство на училището и на взаимоотношенията с децата. Да не говоря, че и родители седят и пушат там.Къде може да срещнете трудности?Отсега ми се струва, че ще ни е трудно да оценим качеството на възпитателната и социализиращата дейност. Качествените индикатори трудно се описват, трудно се наблюдават и най-вече трудно се оценяват. Там вероятно ще бъде със степени на изпълнение – още работим и не мога да кажа точно какво ще бъде, но при всички положения ще направим публични всички индикатори и критерии, когато започнем да ги апробираме, така че да получим и обратната връзка от колегите. Ние и сега работим по този начин, но в работни групи. Ще го направим, защото е много важно, първо, да знаем как се възприема това, второ, ще има полезни неща, които ще научим от колегите и те могат да ни подсетят за нещо, което сме изпуснали.", "date": "2018.08.30", "title": "Подготвяме инспектиране на училищата и детските градини, каквото в България не е имало"}
{"url": "https://offnews.bg/sviat/melbarn-ogromen-pozhar-v-himicheski-zavod-zabraniha-na-horata-da-izl-687132.html", "text": "Голям пожар избухна в химически завод в Мелбърн, Австралия - втория по големина град в Австралия, съобщи БТА.В гасенето участват над 80 пожарникари и 20 противопожарни автомобила, пише \"Гардиън\".Обявено е шесто ниво на опасност.Пламъците избухнали към 5 ч. тази сутрин. Хора разказват, че са чули и взривове.Заводът произвежда химикали. Огромно количество токсични вещества се носят в дима от пожара. Те могат да обхванат радиус от 2 км.Заради опасността властите препоръчаха на жителите на 11 градски района да не излизат домовете си.Към този час пожарникарите са успели да спрат разпространението на огъня към съседните промишлени обекти. Все още не е възможно да започнат да гасят на територията на завода, защото има опасност от взривове на складираните газови бутилки и на контейнери с ацетон.", "date": "2018.08.30", "title": "Мелбърн: Огромен пожар в химически завод, забраниха на хората да излизат от домовете си (видео)"}
{"url": "https://offnews.bg/sviat/merkel-tragva-iz-afrika-s-priziv-ne-idvajte-v-evropa-687133.html", "text": "За втори път през последните две години германският канцлер Ангела Меркел започва обиколка в Африка. Основната ѝ цел е да убеди правителствата да сътрудничат за ограничаването на миграцията към Европа, като обвърже съдействието им с икономически ползи.Преди Меркел министър-председателят на излизащата от ЕС Великобритания Тереза Мей също замина за африканския континент, но със съвсем други намерения - заздравяване на икономическите и търговските връзки.\"За мнозина Африка е континентът на гузната съвест на Европа. За правителството на Германия той е континентът на шансовете. Берлин вижда в Африка потенциал за инвестиции, но остава верен на принципа си, че икономическата помощ идва при изпълнени условия. Едно от тях със сигурност е ограничаването на причините, млади африканци да поемат към Европа\", коментира БНР.Преди да отпътува за Сенегал, Гана и Нигерия канцлерът Меркел заяви:Повече от половината население на Сенегал е на възраст под 18 г. Младежката безработица е над 60%. Двама от трима сенегалци заявяват, че искат да напуснат родината си.Нигерия е най-многолюдната африканска държава с население близо 150 милиона. Младите нигерийци бягат от страната заради тероризма в страната.Гана има търговско споразумение с ЕС, което отмени митата върху почти всички европейски стоки, и на практика символизира двойния аршин, с който мери Евросъюзът.", "date": "2018.08.30", "title": "Меркел тръгва из Африка с призив: Не идвайте в Европа!"}
{"url": "https://offnews.bg/obshtestvo/gledajte-poslednite-kralski-osobi-na-rusia-po-viasat-history-687023.html", "text": "След жестоката им смърт преди почти 100 години, светът е обсебен от Николай и Александра - последните кралски особи на Русия.Макар да са една от най-известните семейни двойки в модерната история, техният живот - политически и личен - никога не е бил показван в телевизионен формат.  по . Можете да я гледате в петък от 16:30.Чрез любовните писма, които си разменят, има възможност да се разкаже истинската история на Николай и Александра и ролята, която изиграват в подготовката за руската революция през 1917 г. Документалната драма по любовните им писма не само ще оспори старите романтични клишета, но и ще обясни революцията по уникален и по-вълнуващ начин от мрачния индустриален наратив, който всички добре познаваме.Хилядите любовни писма са дълбоко интимни - в политически, сексуален и личен план. Те са и изобличаващи. Всички са написани на английски. Те разказват за любовта, сексуалния живот на двамата (включително тайните имена на интимните им органи), техните заблуди и преди всичко за пътя към революцията. От пълната им изолация и ексцентрични религиозни възгледи до политическата им небрежност и упование на Распутин, писмата документират в най-малките подробности диктатурата на Александра, която води пряко до пълното дискредитиране на имперското правителство, когато започва революцията.", "date": "2018.08.30", "title": "Гледайте 'Последните кралски особи на Русия' по Viasat History"}
{"url": "https://offnews.bg/obshtestvo/aleksandar-i-aleksandra-sa-imenitci-dnes-687095.html", "text": "Християните почитат днес патриарх св. Александър, а Българска православна църква отбелязва и пренасянето на мощите на св. Александър Невски.Имен ден празнуват Александър, Александра, Александрина, Александрия, Алекси и Алеко.Името Александър е от гръцки произход и означава \"защитник, закрилник на мъжете\". Носещите го могат да изберат да черпят за имен ден и на 23 ноември, когато се почита паметта на свети благоверни княз Александър Невски.Александър, Йоан и Павел били боголюбиви християни. Със своята всеотдайна дейност в името на Бог те били ръкоположени за патриарси на Цариград при управлението на императорите Константин Велики и Анастасия. До края на живота си светите отци служели мъдро и всеотдайно и чрез своите проповеди сеели Божието слово сред езичници и еретици.По времето на Петър Велики, на 30 август, мощите на св. Александър Невски били пренесени тържествено в новооснования град Петербург и положени в построената в негова памет Александро - Невска лавра.Денят е един от храмовите празници на патриаршеската катедрала „Св. Александър Невски”.", "date": "2018.08.30", "title": "Александър и Александра са именици днес"}
{"url": "https://offnews.bg/obshtestvo/spirat-vodata-v-manastirski-livadi-studentski-grad-i-ovcha-kupel-687115.html", "text": "\"Софийска вода\" предупреди за спиране на водоподаването днес заради ремонти на следните столични адреси:- кв. \"Овча купел\": бул. „Президент Линкълн“ - от ул. „Централна“ до бл. 18; бул. „Президент Линкълн“, ул. „Централна“, ул. 761. Там няма да има вода от 9 до 21 ч.;- център: бул. „Тодор Александров“ - от ул. „Брегалница“ до ул. „Шар планина“ (нечетни номера). Водата ще бъде спряна от 9 до 18 ч.;- кв. \"Манастирски ливади\": ул. „Шарл Шампо“ - от ул. „Боянски водопад“ до ул. „Акад. Георги Наджаков“, ул. „Костенски водопад“ - от №119 до ул. „Тодор Каблешков“ и ул. 409. Вода няма да има от 9:30 до 17 ч.;- кв. \"Враждебна\": ул. 5, ул. 20, ул. 10. Вода няма да има от 9 до 21 ч.;- кв. \"Орландовци\": ул. \"Цигов чарк\" - от 9 до 19 ч.;- вилна зона \"Малинова долина\": ул. „Хотнишки водопад“ - от 9 до 19 ч.;- местност \"Детски град\": ул. „Белоснежка“, ул. „Странето“, ул. „Хитър Петър“, ул. „Синаница“ - от 9 до 17 ч.;- ж.к. \"Студентски град\": ул. „Проф. Борис Боровски“, ул. „Проф. Георги Брадистилов“, бул. „Св. Климент Охридски“ №2-10 (без ректорат на ЛТУ) - от 9:30 до 21:30 ч.;- ж.к. \"Овча купел\": бл. 18-20 - от 10 до 19 ч.", "date": "2018.08.30", "title": "Спират водата в Манастирски ливади, Студентски град и Овча купел"}
{"url": "https://offnews.bg/na-tozi-den/31-godini-ot-nepokatnatia-do-dnes-rekord-na-stefka-kostadinova-video-687117.html", "text": "На 30 август 1987 г. Стефка Костадинова поставя световен рекорд в скока на височина. Нейните 209 сантиметра остават недостижим връх за атлетите и днес, 31 години по-късно.Постижението ѝ е от Световното първенство, провеждано на Олимпийския стадион в Рим.Тези 209 см превръщат българката в най-великата състезателка в историята на дисциплината.По това време Стефка е на само на 22 г. и има абсолютно превъзходство в дисциплината. Побеждава навсякъде. Но най-големият триумф идва във Вечния град, а състезанието не е кое да е, а Световно първенство.Костадинова прави своя „скок на живота“ пред очите на своя кумир. Миг след кулминацията на вечерта камерите показват на трибуните сред зрителите Сара Симеони, олимпийската шампионка от Москва 1980 г., която аплодира момичето, което я боготвори.Видео от паметния ден:А това са някои от най-великите скокове в историята - пътят от преминаването на двуметровата бариера до рекорда на Стефка:", "date": "2018.08.30", "title": "31 години от непокътнатия до днес рекорд на Стефка Костадинова (видео)"}
{"url": "https://offnews.bg/zdrave/lekari-ot-pirogov-spasiha-rakata-na-ranenoto-v-uasg-momche-687134.html", "text": "Лекари от \"Пирогов\" спасиха ръката на 13-годишното момче, пострадало сериозно вчера след тренировка по баскетбол в спортната зала на Университета по архитектура, строителство и геодезия.\"На детето е извършена оперативна интервенция, срязаната артерия е възстановена. Ръката му е топла, храни се добре\", каза директорът на университетската болница за спешна помощ проф. д-р Асен Балтов на брифинг тази сутрин.Инцидентът станал във физкултурния салон, който е със свободен достъп. След тренировката момчето отваря вратата за изход от сградата, но счупва стъклото и нарязва лошо ръката си.", "date": "2018.08.30", "title": "Лекари от Пирогов спасиха ръката на раненото в УАСГ момче"}
