{"url": "https://offnews.bg/112/petima-dushi-sa-arestuvani-sled-svada%c2%a0mezhdu-dve-romski-familii-v-bia-697318.html", "text": "Петима души са задържани в полицията в Павликени след свада между две ромски фамилии в град Бяла черква, съобщава БНР.Няма пострадали, изпочупени са прозорците на една къща.В Бяла черква има засилено полицейско присъствие.Враждата възникнала днес следобед в центъра на града и се прехвърлила в покрайнините.\"Тези роми, които са при мен, преселниците от Павликени, имат някакви стари вражди със сватовете си, които са в Русе\", заяви пред БНР кметът на Бяла черква Албена Тодорова.Русенската фамилия дошла с три автомобила и нападнала сватовете си в Бяла черква.", "date": "2019.02.10", "title": "Петима души са арестувани след свада между две ромски фамилии в Бяла черква"}
{"url": "https://offnews.bg/tenis/grigor-dimitrov-ima-zhelanie-da-igrae-za-kupa-dejvis-697302.html", "text": "Най-добрият ни тенисист Григор Димитров има желание да играе с националния отбор за купа \"Дейвис\". Той обаче все още не е решил дали това ще се случи още през 2019 г., обяви мениджърът на Димитров Георги Стоименов пред \"Дневник\".В четвъртък капитанът на България за купа \"Дейвис\" Тодор Енев изрази надежди \"нашата първа ракета да вземе участие\". \"Защото все пак ще му е нужно за участието на олимпиада през 2020 г. и разбира се разчитам на него\", каза той в интервю.Стоименов заяви, че \"Григор също се надява да играе за купа \"Дейвис\". През годините различни фактори не са му позволявали да играе\", допълни мениджърът на най-добрия български тенисист. Григор Димитров не е играл за купа \"Дейвис\" от юли 2015 г.Тогава той взе участие в един мач срещу Люксембург, като записа убедителна победа с 6:1, 6:2, 6:4 срещу Жил Кремер. Това му даде възможност да се класира за олимпийските игри в Рио де Жанейро през 2016 г., където отпадна в първия кръг от Марин Чилич.", "date": "2019.02.10", "title": "Григор Димитров има желание да играе за купа Дейвис"}
{"url": "https://offnews.bg/futbol/liupko-petrovich-el-maestro-beshe-mlad-za-tcska-697300.html", "text": "Консултантът в ЦСКА Люпко Петрович гостува в предаването \"Код Спорт\" по ТВ+, където говори по горещите теми свързани с \"червения\" клуб, а те не са малко - от смяната на треньора Нестор Ел Маестро с Любослав Пенев, трансфера на Кирил Десподов, евентуалната продажба на бразилеца Мауридес и др.Опитният сърбин се спря и на периода, когато беше треньор на Левски и говори за отношението на \"сините\" фенове към него.Петрович призна, че не е бил изненадан от уволнението на младия си сънародник. Според него той е бил прекалено млад и не е имал нужната подготовка, за да води гранд като \"армейците\".Петрович допълни, че за него ще е голяма чест да работи с новия треньор Любо Пенев, като е на мнение, че Ел Голеадор има необходимия авторитет, за да накара футболистите да се противопоставят на хегемона Лудогорец.\"При Ел Маестро става въпрос за много талантлив треньор. Желая му успехи, има всички условия да стане един от най-големите треньори. В него видях един треньор, който може да работи по 24 часа. Не ме изненада смяната му - имаше контузии на играчи, които са или от пренатоварване, или от неправилно възстановяване\", заяви Петрович.\"Мисля, че Десподов е на точното място в Италия, пожелавам му да успее. Десподов е добро момче, с характер е. За да си добър футболист, ти трябва характер и талант. Спомням си го преди три-четири години, когато беше още малък. Гледах го и казвах, че може да стане голям играч. Може да играе и десен нападател, и десен защитник. Може да навлезе навътре в терена. Предрекох му бъдещето и това се случи. Хубаво е, че беше продаден за сума, каквато в скоро време не е плащана за играч от българското първенство\", добави Петрович, който е на мнение, че бразилецът Мауридес също може да бъде продаден, тъй като нападатели с неговите характеристики се търсят постоянно.Петрович сподели, че е наясно, че феновете на Левски са му ядосани заради това, че е преминал в лагера на съперника, но въпреки това за него е било чест, че е водил \"сините\".\"В различните ми периоди в Левски имах добри хора около себе си. При последния ми престой в клуба усетих лоша атмосфера около себе си, нещо, което не е нормално. Да побеждаваш, да си на първо място, да имаш много победи и всеки ден да четеш в медиите, че те сменят. Аз не понасям критиката, поне не по този начин. По-добре е всичко да се каже в очите. Размислих и подадох оставката си на господин Русев два-три пъти. Той отказваше да я приеме. Но обичам клуба и за мен е чест, че съм работил в Левски\", завърши легендарният сърбин.", "date": "2019.02.10", "title": "Люпко Петрович: Ел Маестро беше млад за ЦСКА"}
{"url": "https://offnews.bg/sviat/gazprombank-otreche-venetcuelskata-natcionalna-petrolna-kompania-da-e-697299.html", "text": "Руската \"Газпромбанк\" съобщи днес, че венецуелската национална петролна компания Петролеос де Венесуела (PDVSA) е открила сметките си в банката преди няколко години и скоро не е откривала нови, предаде Ройтерс, цитирана от БТА.Снощи агенцията по-рано, позовавайки се на свои източници и вътрешен документ, че \"Петролеос де Венесуела\" е поискала от клиентите на съвместните си компании да внасят сумите от петролните продажби в сметка, открита наскоро в \"Газпромбанк\".Подчертаваме, че няма открити нови сметки и банката не планира да открива нови сметки, посочва Газпромбанк.Американската администрация въведе санкции срещу \"Петролеос де Венесуела\" на 28 януари. В същото време американското министерство на финансите обеща да започне да издава временни лицензи, които позволяват да се правят някои трансакции на петролно-газовата компания.Освен това Вашингтон предаде на самопровъзгласилия се за временен президент на Венецуела Хуан Гуайдо контрола върху част от венецуелските активи в американски банки. Според уверенията на Вашингтон американската страна се опитва да окаже максимално влияние, така че венецуелският президент Николас Мадуро да се насочи към предсрочни президентски избори.", "date": "2019.02.10", "title": "Газпромбанк отрече венецуелската национална петролна компания да е откривала нови сметки"}
{"url": "https://offnews.bg/obshtestvo/blizo-2000-dushi-se-vkliuchiha-v-tretoto-izdanie-na-zimen-semeen-prazn-697301.html", "text": "Близо 2000 души се включиха в третото издание на Зимен семеен празник, организиран от „София – евростолица на спорта“. Голямата поляна и пистата в местността Офелиите се оказаха притегателен център за многото деца, техните родители и роднини, желаещи да участват в състезанията, забавните надпревари, конкурси и викторини. Повечето събития нямаха състезателен характер и при тях най-важното бяха забавата, доброто настроение и емоциите от игрите на сняг, високо в планината сред чистия въздух на природата.Състезанията бяха открити от Анатоли Илиев, организационния секретар на „София – Европейска столица на спорта“ , който пожела успех на участниците и поздрави присъстващите с избора им да прекарат този хубав зимен ден в спортни занимания сред красотите на планината и чистия въздух.„Столична община и кметът Йорданка Фандъкова продължават усилията да се предоставят нови и нови възможности на жителите и гостите на града за здравословен и активен начин на живот,“ каза още Анатоли Илиев.Много бяха желаещите да се включат в състезанието с детски шейни, съобщава sofia2018.bg. Наложи се оформянето на директни елиминации, а шампион стана 4-годишният Боромир Христов, победил на финала 5-годишната Ава Русдкова. Бронзът остана за Магдалена Милякова, която е само на две годинки.В много от квалификациите се наложи „фотофиниш“ да определи победителите. А най-голямо шоу сътвориха бащите, които накрая направиха състезание за най-атрактивно претъркаляне по пистата за шейните.Ски-слаломът за първи път се организира с времеизмерване и това породи голям интерес към спусканията. Най-добрите от ски-училищата искаха да изпробват умения под зорките погледи на своите инструктори. Шампион при момчетата стана Георги Петев с 27.26 секунди, на второ място стана Божидар Марков 28,84 секунди, а трети - Силвестър Йорданов с 29,47 секунди. При жените най-бърза бе Карла Бюрдтан с 27,61 секунди, втора бе Наталия Кръстяанов с време 31,26 секунди, а трета - Моника Нешева с време 33,40 секунди.Голямата атракция тази година бяха демонстративните спускания в новоизградената фънзона на Офелиите. Слоуп изпълненията събраха погледите на присъстващите с атрактивните скокове и екшън преминаванията по препятствията.За първи път тази година специални гости на феста бяха и 50 представители на клубовете за здраве и дълголетие. Преди да участват във феста, те направиха туристически преход до хижа \"Боерица\". Весело бе и в зоната за направа на фигури. В конкурса за снежен човек се включиха близо 30 фамилни отбора, журито бе силно затруднено в избора си за победител. Раздадени бяха и утешителни награди за най-атрактивни и добре изваяни фигури.На голямата поляна бяха организирани още конкурси за най-добре украсена шейна, за най-атрактивно претъркаляне по пистата, битка със снежни топки, теглене на въже и др. Най-добрите получиха предметни награди, а най-атрактивните и интересни участници бяха отличени с грамоти за спомен. В крайна сметка всяко от участвалите деца си тръгна с подарък и със спомена от един прекрасно изживян ден сред природата и планината.Зимен семеен празник е посветен на желанието на хората да живеят активно, да спортуват, да се отдават на физически и забавни занимания през зимата, като се наслаждават на емоциите, които предоставят природата и планината, допълнени с удоволствието от игрите на снега. Целта е да се мотивират децата да се запознаят и да заобичат зимните спортове и забавления.", "date": "2019.02.10", "title": "Близо 2000 души се включиха в третото издание на Зимен семеен празник (снимки)"}
{"url": "https://offnews.bg/zimni/doroteia-virer-namekna-za-kraj-na-karierata-697303.html", "text": "Секссимволът на женския биатлон и временен лидер в генералното класиране за Световната купа Доротея Вирер намекна, че обмисля да сложи край на кариерата си след световното първенство догодина, което ще се проведе в Антерселва, Италия.Наскоро Вирер се омъжи и в главата й вече минават мисли за увеличаване на семейството. До следващата зимна олимпиада има цели три години и тя не е сигурна, че ще има мотивация да остане дотогава в елитния спорт.\"Със съпруга ми Стефано вече мислим за деца. С него съм много по-спокойна, той ми дава безопасност, осигурява ми доверие. Това се отразява и на резултатите ми. Догодина в Антерселва ще има световното първенство, което е добър повод да сложа край на кариерата си пред родна публика, а след това да помислим за увеличаване на семейството\", споделя Вирер.Двамата със съпруга й вече живеят заедно в Кастело ди Фиеме в околностите на Тренто. Италианката се изказва също в подкрепа на обединена Европа.\"Някога нашите предшественици са воювали, а сега всички сме в Европа, а не в Италия, Германия, Австрия и т.н. Разбирам, че хората имат поводи за недоволство и оплаквания, но мога да им кажа, че съм била в страни като Русия, където или са много бедни, или много богати. Ние живеем добре и не трябва за забравяме това\", казва още Вирер.", "date": "2019.02.10", "title": "Доротея Вирер намекна за край на кариерата"}
{"url": "https://offnews.bg/kultura/berlinale-2019-nemska-kasapnitca-zriteli-s-raka-pred-ochite-697307.html", "text": "Новият филм на Фатих Акин „Златната ръкавица“ („Der goldene Handschuh“) буквално разтърси от ужас публиката на „Берлинале“. Известният режисьор е прочут с това, че не си слага жанрови граници и обича да изненадва с историите, които разказва. Историята, която този път ни поднася, е по истински случай - по едноименния роман на Хайнц Струнк. Именно този аспект на автентичност може би плаши.Хамбург, 70-те години, един масов убиец, една кръчма, много жертви. „Златната ръкавица“ ни потапя в стилизираната, алкохолизирана, одимена, пъстра на гранични образи атмосфера.Както във всеки друг филм за масови убийци, сюжетът не е главното, за което хора отиват да го гледат. В общи линии на този фронт изненадите винаги са малко – насилието и бруталните сцени са задължителни. Фатих Акин е намерил баланса между абсурда, трагедията и комедията. Това прави творението му така приятно за гледане, въпреки че не всеки би използвал думата „приятно“ в случая.В публиката често се чуваха тежки въздишки и мнозина стояха с ръка пред очите. Хората гледат такива филми, за да се изключат от нормалното и да се оставят да повярват на фантазията на режисьора. Фантазия има в изобилие, немски шлагери също.„Златната ръкавица“ е един много симпатичен и сполучлив филм, който майсторски си играе с границите на търпимост на зрителя. Изключено е да говорим за „Златна мечка“ обаче, тъй като журито на фестивала ще остане докрай политически коректно в изборите си.", "date": "2019.02.10", "title": "Берлинале 2019: Немска касапница, зрители с ръка пред очите"}
{"url": "https://offnews.bg/politika/strukturite-na-nfsb-v-burgas-i-plovdiv-izdignaha-simeonov-za-vodach-na-697308.html", "text": "Партийните структури на НФСБ в Бургас и Пловдив издигнаха Валери Симеонов \"за водач на листа за предстоящите европейски избори.\"От пресцентъра на НФСБ не уточняват дали издигнатата кандидатура на Симеонов е за водач на листата само на партията или на коалицията \"Обединени патриоти\", тъй като НФСБ, ВМРО и \"Атака\" още не могат да се разберат дали ще се явят заедно на евровота.За да обявят номинацията на бившия вицепремиер, на извънредна пресконференция в Бургас пред медиите днес застанаха зам.-председателят на НФСБ Валентин Касабов, депутатът Христиан Митев, областният лидер Иван Кузманов, общинският председател Ивайло Вагенщайн и Милен Ненчев, общински съветник от Бургас.Сред мотивите за издигане на кандидатурата на лидера на НФСб за евродепутат са \"последователната политика за защита на националната сигурност, която той води досега.\"\"Благодарение на активните и последователни действия на Валери Симеонов като народен представител в 43 Народно събрание и като вицепремиер в настоящото правителството беше изградена оградата по границата ни с Република Турция, която е и външна граница на Европейския съюз. Издигането на оградата допринесе за сигурността на България и в значителна степен пресече нелегалната миграция и трафика на хора, за което свидетелстват както данните на МВР, така и оценките на партньорите ни от ЕС\" - категорични са от НФСБ.\"Валери Симеонов активно защитава националните интереси. Той остро се противопостави срещу ратифицирането на Истанбулската конвенция, която съдържа противоконституционни положения, противоречащи и на българските семейни ценности и традиции. Той успя да убеди и свои колеги от Министерски съвет, докато беше вицепремиер, да гласуват срещу приемането на конвенцията. Валери Симеонов се обяви категорично и срещу приемането на глобалния пакт за миграцията на ООН, като впоследствие такова беше и решението на правителството\" - аргументират се съпартийците на Симеонов.\"Благодарение на инициираните от него през 2017 г. промени в нормативната уредба за получаване на визи за България в рамките на 7 дни от наши сънародници от Молдова и Украйна беше подпомогнат хотелиерския и ресторантьорски бранш по Черноморието и беше спасен летния туристически сезон в България\" - твърдят още от НФСБ.", "date": "2019.02.10", "title": "Структурите на НФСБ в Бургас и Пловдив издигнаха Симеонов за водач на евролиста"}
{"url": "https://offnews.bg/knigi/inspektor-strezov-50-istorii-na-50-godishnia-supergeroj-697306.html", "text": "Инспектор Стрезов е един от малкото български литературни герои, превърнали се в нарицателно. Името му е чувал почти всеки, независимо от възрастта и интересите. Неотдавна супергероят, появил се за първи път на страниците на култовото списание „Космос“, навърши 50 години. За юбилея му излязоха две специални книги със случаи от неговата пребогата криминална практика. Дори днес три печатни медии публикуват редовно загадките му. Къде се крие магията на нашия Шерлок Холмс от времето на соца и как се е запазила тя през десетилетията? А как ли изглежда днес криминалистът с очилата?През юли 1968 г. в новия брой на списание „Космос“ е публикувана загадката за наблюдателни читатели със заглавието „Старинният накит“. На илюстрацията до нея за първи път се вижда човекът със строг поглед зад очилата с дебели рамки, който решава първата си професионална задача. Текст от по-малко от половин страничка, достатъчен обаче за да пробуди задълго емоциите на читателите му към един литературен герой.Създател на инспектор Стрезов е зам. главният редактор на „Космос“ д-р Светослав Славчев (1926 – 2016 г.). Няколко години по-рано списанието, достигало тираж от 210 000 броя, започва рубриката „Решава логиката“, в която публикува преводни загадки и главоблъсканици. Д-р Славчев и главният редактор на „Космос“ Стефан Дичев решават, че е време за нещо различно. Следват месеци на обмисляне и съгласуване. Името идва случайно – дълго време двамата търсят достатъчно характерна фамилия, докато един ден Дичев влетява в редакцията радостен, попаднал на запомнящото се, „стържещо“ име. Следват още перипетии. Както разказва „бащата“ на Стрезов, той за малко не остава без характерните си очила, защото партийният секретар в Комсомола решава, че не е уместно видът му да е твърде интелектуален…После обаче идват годините на славата. Във всеки брой на „Космос“ излиза по една загадка – многобройните почитатели на Стрезов с нетърпение търсят отговора, докато го дочакат в следващото издание, след цял месец. Немалко са историите на младежи, решили да се насочат към криминалистиката заради увлекателните случки на наблюдателния Стрезов. Случвало се е в редакцията да се обаждат хора, които търсят съдействието на инспектора за да решава техните проблеми…Хладнокръвен и дистанциран, на пръв поглед дори еднопластов, героят в кратките истории се превръща в легенда. Старият „Космос“ продължава да излиза до 1994 г. – в първите години на прехода отново под перото на д-р Славчев инспекторът вече е в съвсем нова среда – бори се с фалшиви чейнджаджии, мутри… докато бурните времена не водят до последния брой на легендарното списание. Инспекторът обаче изкарва в пенсия само 15 години – от 2009 г. д-р Славчев отново публикува случаите на инспектора, вече във всеки втори брой на Списание 8. Не спира да го прави до смъртта си през 2016 г.И така, през юли 2018-а се навършиха 50 години от първото приключение на инспектора. Тъкмо навреме за юбилея групата от 14 писатели „Саламандър“ подготви сборник с истории, вдъхновени от д-р Славчев.А ето че преди броени дни инспекторът получи още един специален подарък, който събира в себе си цялата му дълга история. За първи път на едно място се срещат 50 загадки от целия път на Стрезов, създадени от д-р Светослав Славчев. В „Инспектор Стрезов се завръща“ намират място случаи, публикувани в списанията „Космос“ и „Осем“ през всяко от десетилетията на тази дълга история. Като се започне с ретро звученето на първите случаи от 60-те и се стигне до начина, по който д-р Славчев преведе инспектора в първите години на нашия век. Провокиращо любопитството и наблюдателността четиво, но също така и разказващо историята на инспектора, а и на неговите читатели. В която можете да научите за работното време на софийската баня през 70-те, да разберете трябвало ли е да дупчат билетче милиционерите в трамвая, но също и да прочетете за първи път… какво е малкото име на инспектор Стрезов. И за финал ви очаква една мъдра среща изненада на инспектора и неговия създател.Сборникът е подготвен от издателство „Българска история“ съвместно със семейството на д-р Славчев. Предговорът е от неговия внук Николай Тодоров. Илюстрациите са дело на художника Александър Въчков, избран от самия д-р Славчев да рисува новите приключения на инспектора.", "date": "2019.02.10", "title": "Инспектор Стрезов – 50 истории на 50-годишния супергерой"}
{"url": "https://offnews.bg/izvan-terena/von-i-svindal-otpraznuvaha-podobavashto-kraia-na-karierite-si-697311.html", "text": "Две от най-ярките звезди в алпийските ски - американката Линдзи Вон и норвежецът Аксел Лунд Свиндал караха за последно като състезатели на световното първенство в Оре, Швеция.И двамата се представиха на ниво - Вон взе бронз в спускането, а Свиндал завърши втори в супергигантския слалом, като малко не му достигна за златото. И Вон, и Свиндал си взеха ярко сбогуване с пистата, след като вече се отърсиха от напрежението.Линдзи Вон нареди приятели и на пистата и организира нещо като човешки боулинг, а в ролята на човека, който хвърля \"кеглата\" влезе Ингемар Стенмарк. Именно неговият рекорд от 86 победи за Световната купа се опитваше да подобри Вон, но се спря на 82, като многобройните й контузии не позволиха мечтата да се сбъдне.\"Тялото ми не ми позволява вече да се карам ски по начина, който мога. Този бронз в последния ми старт е най-доброто, което можех да направя. През целия ден бях нервна и притеснена. Повече от всичко исках да завърша подобаващо.Не исках да свърша като във вторник - в предпазните мрежи на пистата. Имах вътрешна битка, но успях да се успокоя и да проведа състезанието, както трябва\", каза Линдзи Вон, която вече се настройва за живота след ските.\"Страхотно е, че вече няма да се събуждам всяка сутрин и да правя загрявка на коляното ми. Преди се страхувах от неизвестността какво ще правя след ските. Най-хубавото е, че в истинския живот все още съм доста млада. Напоследък в ските се чувствах стара, защото често трябваше да се състезавам срещу 15 години по-млади от мен. 30-те години са новите 20 и аз все още съм супермлада\", каза още 34-годишната Линдзи Вон.Свиндал пък забавлява колегите си с изпълнение на гангстерски рап, а на сцената с него се качиха съотборници от националния отбор на Норвегия.", "date": "2019.02.10", "title": "Вон и Свиндал отпразнуваха подобаващо края на кариерите си"}
{"url": "https://offnews.bg/zimni/bronz-za-velikata-lindzi-von-v-poslednoto-%d1%9d-sastezanie-ilka-shtuhetc-697298.html", "text": "Легендата в алпийските ски при жените Линдзи Вон завърши финалното си състезание на трета позиция. 34-годишната американка бе с трети стартов номер в спускането на световното първенство провеждащо се в Оре, Швеция. Тя завърши с време 1:02.23 минути, което бе достатъчно за бронзовия медал в дисциплината. Карането на Вон ѝ отреди място в историята като първата жена спечелила медал от шест Световни първенства.Олимпийска шампионка в спускането от Олимпиадата във Ванкувър през 2010, успехите на Линдзи включват още титли от две Световни първенства, бронз в супер-гигантския слалом от Ванкувър 2010, както и бронз в спускането от Пьончан 2018. Вон се оттегля като носител на 4 големи и 16 малки Световни купи и 82 победи в стартовете, с 4 по-малко от тези на легендата Ингемар Стенмарк. Шведът беше и един от първите, които поздравиха Линдзи Вон след края на спускането ѝ.Световна шампионка в спускането стана словенката Илка Щухец, която закова часовника на 1:01.74 минути. За нея това е втора титла след 2017 година. Сребро остана за швейцарката Корин Сутер, която бе с 0.23 секунди по-бавна от победителката.", "date": "2019.02.10", "title": "Бронз за великата Линдзи Вон в последното ѝ състезание, Илка Щухец отново е световна шампионка в спускането"}
{"url": "https://offnews.bg/112/politciata-v-plovdiv-zadarzha-dvama-dushi-za-izgotviane-na%c2%a0falshivi%c2%a0-697315.html", "text": "При акция на Икономическа полиция в Пловдив са задържани двама души за изготвяне на фалшиви документи за самоличност.Арестуваните са 48-годишен мъж и 43-годишна жена.Документите са били предназначени за временно пребиваващи чужди граждани, съобщиха от пресцентъра на ОД на МВР в града.Акцията на Икономическа полиция в Пловдив е започнала още в сутрешните часове в неделя.", "date": "2019.02.10", "title": "Полицията в Пловдив задържа двама души за изготвяне на фалшиви документи за чужденци"}
{"url": "https://offnews.bg/politika/jovchev-ako-kadri-na-gru-sa-otrovili-gebrev-znachi-putin-niama-kontr-697316.html", "text": "Ако се потвърди информацията, говорим за частна поръчка, която е извършило руското военно разузнаване – това е достатъчно опасно, само по себе си. Може да идва от бизнес структури, заинтересовани частни структури. Това означава, че Владимир Путин няма контрол върху системата за сигурност, а може би и върху системата за управление на държавата.Така бившият председател на ДАНС Цветлин Йовчев коментира пред bTV  Bellingcat и нейният руски партньор The Insider, че третият заподозрян по случая \"Скрипал\" е свързан с отравянето на българския оръжеен бос Емилиян Гебрев.Руският офицер на ГРУ Сергей Вячеславович Федотов, който е бил във Великобритания по време на покушението на Сергей Скрипал с невропаралитичното вещество Новичок през март 2018 г., е пристигнал в България само няколко дни преди оръжейният търговец Емилиян Гебрев и синът му да се разболеят сериозно - заради отравяне с неидентифицирано вещество, съобщиха през седмицата Bellingcat и The Insider.Дмитрий Песков, , коментира разкритията на международната разследваща група с думите: \"Не знаем доколко това отговаря на истината, отговаря ли на истината изобщо, не знаем на какво са се опирали съставителите на тази информация\".За първи път Дмитрий Песков допусна грешка. Не повече от един час е необходим, за да се провери дали във военното разузнаване има лице с имена Сергей Федотов, да се провери дали има служител, който използва такъв псевдоним и да се провери дали лице с такива имена е пътувало по тези дестинации. За да не се опровергае категорично, това ме навежда на мисълта, че наистина като че ли имат основания журналистическите твърдения, коментира тази вечер бившият председател на ДАНС и бивш министър на вътрешните работи Цветлин Йовчев.Йовчев подкрепя тезата, че отравянето на Емилиян Гебрев е солова акция:Това е една зле планирана, нискобюджетна и непрофесионално изпълнена операция, което не е характерно за руското военно разузнаване. Много от фактите говорят за солова акция. При случая със Скрипал можем да намерим мотив на руската държава да планира и да проведе това, но при случая с Гебрев – няма такъв мотив. Толкова нескопосано изпълнена операция няма как да е дело на едно такова сериозно разузнаване, смята бившият председател на ДАНС.", "date": "2019.02.10", "title": "Йовчев: Ако кадри на ГРУ са отровили Гебрев, значи Путин няма контрол над руското разузнаване"}
{"url": "https://offnews.bg/politika/bsp-vnasia-predlozhenie-za-postaviane-na-pametna-plocha-na-sergej-anto-697304.html", "text": "Председателят на БСП - София и на групата на социалистите в СОС Калоян Паргов ще представи за гласуване доклад за поставяне на паметна плоча на Сергей Антонов. Това ще стане на заседанието на Комисията по образование, култура, наука и културно многообразие в понеделник в 12,00 часа в Столична община.Предложението е монументът да бъде поставен на територията на Терминал 1 на Летище София.\"Идеята за поставянето на паметна плоча на обвинения, а след това оправдан за покушението срещу папа Йоан Павел II служител на БГА \"Балкан\" е на Инициативен комитет \"Памет за Сергей Антонов\". В него членуват български общественици, културни дейци, професори, военни и дипломати, сред които са външните министри Виктор Вълков и Любен Гоцев, покойният професор Божидар Димитров, Вежди Рашидов, двукратният олимпийски шампион по борба Боян Радев, ген. Стоян Топалов, почетен председател на Съюза на офицерите и сержантите от запаса и резерва и други. Подкрепа за поставянето на паметник на Сергей Антонов има и от италианският му защитник Джузепе Консоло. Средствата за изработването и поставянето на паметната плоча ще бъдат изцяло за сметка на Инициативния комитет \"Памет за Сергей Антонов\" - съобщават от пресцентъра на БСП - София.Освен за плочата на територията на Аерогара \"София\", Инициативният комитет предлага и улица в столицата да носи неговото име. Става въпрос за преименуване на ул. \"691\" в квартал \"Красно село\" на \"Сергей Антонов\".\"Както е известно, служителят в представителството на БГА \"Балкан\" в Рим е арестуван на 25 ноември 1982 г. и е обвинен, че по поръчение на българската държава и чрез турския гражданин Мехмед Али Агджа на 13 май 1982 г. е организирал атентата срещу папа Йоан Павел II. В продължилия близо 4 години \"процес на века\" роденият на 11 юли 1948-а в София Сергей Антонов е централна фигура. Осъден несправедливо в скалъпен съдебен процес, той лежи в италианския затвор \"Ребибия\" 1223 дни. Там българинът е подложен на огромен натиск да признае престъпление, което не е извършил. На 28 март 1986 г. италианският съд оправдава Сергей Антонов \"поради липса на достатъчно доказателства\" - изтъкват от БСП-София.Представителите на Инициативния комитет \"Памет за Сергей Антонов\" са категорични, че \"той проявява истинско геройство, тъй като евентуално негово признание за съпричастност на страната ни и нейните органи за сигурност в атентата срещу папа Йоан Павел II щеше дълги години да тежи като прокоба над България.\"", "date": "2019.02.10", "title": "БСП внася предложение за поставяне на паметна плоча на Сергей Антонов на Летище София"}
{"url": "https://offnews.bg/bojni/klasitcite-ni-se-vrashtat-s-palen-komplekt-medali-ot-zagreb-697317.html", "text": "Българските борци в класическия стил спечелиха пълен комплект медали от турнира Гран при в Загреб по класическа борба - злато, сребро и два бронза.Даниел Александров ликува с титлата в категория до 82 кг, като на финала срази с 8:7 турчина Емрах Куш, сребърен медалист от последното световно. При 97-килограмовите Кирил Милов се окичи със сребро. В решителната схватка световният вицешампион загуби от руснака Иля Борисов с 0:9.При тежките до 130 кг Милослав Методиев взе бронз след 5:1 срещу хърватина Марко Кошчевич. С бронз си тръгна и Айк Мнацаканян в категория до 72 кг. В малкия финал за отличието натурализираният у нас арменец срази турчина Ченгиз Арслан, световен шампион до 23 г., с 3:1.В категория до 87 кг Йоан Димитров остана пети след 3:6 срещу поляка Тадеуш Михалик.Шампионите си тръгнаха с чекове за 800 евро, сребърните медалисти с 400 евро, а бронзовите с по 200 евро.Отборът бе воден от старши треньора на националите Армен Назарян и неговия помощник Илиян Георгиев.", "date": "2019.02.10", "title": "Класиците ни се връщат с пълен комплект медали от Загреб"}
{"url": "https://offnews.bg/futbol/levski-zazdraviava-otbranata-s-chuzhdenetc-697283.html", "text": "Отбора на Левски ще се ориентира към закупуването на защитник от чужбина, след като удря на камък в преговорите с Ботев Пловдив за Кристиан Димитров, съобщава “Тема спорт”.От \"Георги Аспарухов\" искат 21-годишния защитник, но по всяка вероятност трансфер няма да има. Другото име, което се свързва с 26-кратните шампиони е това на Иван Бандаловски от Берое. Към \"Бандата\" обаче има интерес и от ЦСКА. Договорът му изтича през лятото и не би трябвало да е толкова скъпа опция за подсилване. Левски разполага с Давид Яблонски и Нуно Рейш в сърцето на отбраната, както и с младоците Деян Иванов и Томислав Папазов. Първите двама най-вероятно ще са титуляри през пролетта, макар да бяха неубедителни по време на подготовката. На всичкото отгоре договорът на Яблонски изтича през лятото и няма индикации, че ще бъде подновен. Затова и от \"Герена\" искат да вземат централен защитник.В началото на следващата седмица ще стане ясно и дали Левски ще подпише с Живко Миланов. З4-годишният десен бек вече е без отбор, след като прекрати договора си с АПОЕЛ Никозия. Юношата на \"сините\" има договорка с изпълнителния директор на Левски Павел Колев за завръщането си на \"Герена\", но към момента не бърза да подписва. Миланов изчаква обстановката в клуба да се изясни - кой ще бъде собственик и кой ще носи отговорност за представянето на отбора, като едва тогава ще сложи подписа си.", "date": "2019.02.10", "title": "Левски заздравява отбраната с чужденец"}
{"url": "https://offnews.bg/sviat/predizvikatelstvo-s-izlivane-na-vriala-voda-pri-minusovi-temperaturi-p-697295.html", "text": "Предизвикателство, в което хора хвърлят във въздуха вряла вода при минусови температури, вкара в болница поне 8 души в САЩ. Пострадалите са получили различна степен на изгаряния по краката, ръцете и лицето. Най-малкият пациент е на 3 години. Те са приети в клиниката по изгаряния на медицинския център към Университета \"Лойола\" в Чикаго.Медицинска помощ след изпълнението на предизвикателството са търсили и други, но те са били с по-леки наранявания. Предизвикателството е изключително популярно в социалните мрежи. Само в последния месец в Инстаграм са публикувани над 2000 снимки на хора, включили се в него.При много ниски температури разпръснатата вряла вода се превръща в ситни ледени кристали във въздуха. Проблемите идват обаче, ако врялата вода не успее да се превърне в кристали достатъчно бързо. По този начин са пострадали не само хора, които са изпълнявали предизвикателството, но и такива, които са го наблюдавали. От болница в Минесота, където също са оказвали помощ на пострадали след предизвикателството, обясняват, че в някои случаи родители са заливали с вряла вода децата си, които са стояли твърде близо. Медици предупреждават хората да не се включват в предизвикателството и да потърсят възможно най-бързо медицинска помощ, ако са били опарени и на мястото се получат мехури или не изпитват никаква болка. А на въпроса  отговаря НаукаOFFNews.", "date": "2019.02.10", "title": "Предизвикателство с изливане на вряла вода при минусови температури прати 8 души в болница"}
{"url": "https://offnews.bg/futbol/levski-se-razdelia-s-napadatel-697276.html", "text": "Ръководството на Левски се е заело със задачата да намери отбор в който да преотстъпи централния нападател Сержиу Буш. Румънецът не е успял да впечатли треньора Георги Дерменджиев по време на зимната подготовка. Той така и не се разписа в контролите, а с един гол в 11 мача до момента се превръща в скъпо бреме за клуба. \"Сините\" ще опитат да му намерят отбор в родната Румъния, тъй като трансферният прозорец там все още е отворен, съобщава \"Тема спорт\".На върха на атаката през пролетния дял от шампионата Дерменджиев ще залага на голмайстора от есента Станислав Костов. Благоевградчанинът, който през подготвителния лагер лекуваше контузия, се разписа 16 пъти в 20 мача през есента. Той ще се конкурира с Валери Божинов за титулярно място. Към момента е по-вероятно именно Валери да стартира срещу Локомотив (Пловдив) в първата среща след подновяване на шампионата. Тя е след седмица - на 17 февруари, неделя, от 17:30 часа на \"Герена\".", "date": "2019.02.10", "title": "Левски се разделя с нападател"}
{"url": "https://offnews.bg/obshtestvo/den-na-otvorenite-vrati-v-narodnoto-sabranie-697277.html", "text": "По повод 140 години от първото заседание на Учредителното събрание Народното събрание организира днес ден на отворените врати.Събитието, което е част от инициативите за отбелязване на годишнината от Учредителното събрание и приемането на Търновската конституция, ще започне в 10.00 часа.Председателят на парламента Цвета Караянчева ще посрещне първите посетители.В сградата на парламента гостите ще могат да видят оригиналите на Търновската конституция и на Сребърната конституция. Сред експонатите са лични вещи на Петко Р. Славейков – първата библия на говорим български език от 1871 г., издадена в Цариград, джобен часовник, калъф за пера, мастилница, перо, с което е писал, сребърна кутия и броеница, както и масата, която той донася от дома си, за да бъде подписана на нея Търновската конституция.Посетителите ще могат да разгледат пътуващата експозиция „140 години от Учредителното събрание и подписването на Търновската конституция“. На 40 пана тя проследява събитията от свикването на Учредителното събрание, неговата дейност и подписването на Търновската конституция, както и промените в нея до обявяването на Независимостта на България.Денят на отворените врати ще продължи до 16 ч.", "date": "2019.02.10", "title": "Ден на отворените врати в Народното събрание"}
{"url": "https://offnews.bg/futbol/treniorat-na-botev-plovdiv-kritichen-kam-igrachite-si-697278.html", "text": "Треньорът на пловдивския Ботев Николай Киров не бе много словоохотлив след победата над Несебър с 3:1, но все даде коментар за срещата. \"Много се притеснявам за това, че не можем да пресираме противника. Много бавно преминаваме от защита в нападение. Нямаме преливане между линиите. Това е доста притеснително\", каза \"Белия\" пред \"Меридиан Мач\".\"Не знам все още дали ще може да използваме Доре и Кардосо, но се надявам до мача със Славия всичко с картотеките им да е наред. В игрови план има какво да подобряваме. Селекцията приключи\", завърши Киров.", "date": "2019.02.10", "title": "Треньорът на Ботев Пловдив критичен към играчите си"}
{"url": "https://offnews.bg/protesti/stotina-na-protest-sreshtu-prezidenta-radev-zaradi-pozitciata-mu-za-ve-697305.html", "text": "Стотина души се събраха днес следобед на протест пред \"Дондуков\" 2.Демонстрантите настояват за оставката на президента Радев заради позицията му, че от подкрепа на предложената европейска позиция за Венецуела.Протестиращите разказаха, че са се организирали във Facebook в събитие под мотото \"Да изгоним Румен Радев от президентството\".Те са на мнение, че държавният ни глава действа в услуга на интересите на Кремъл.На 7 февруари Радев заяви, че когато българското правителство мотивира своята позиция по отношение на Венецуела с „остра политическа, социално-икономическа, хуманитарна криза, криза на сигурността, която се усложнява допълнително от тежка миграционна криза“, трябва да си дава сметка и че много лесно българските граждани могат да направят аналогия с положението в България, което също до известна степен се дължи на действията на правителството.„Да вземем като пример само нашата миграционна криза. Нека направим сравнение с Венецуела при 32 млн. население, колко българи са напуснали страната, спрямо нашето население“, каза още президентът.", "date": "2019.02.10", "title": "Стотина на протест срещу президента Радев заради позицията му за Венецуела"}
{"url": "https://offnews.bg/kultura/5-izrechenia-x-77-razkaza-parva-kniga-za-dimitar-i-ivan-697275.html", "text": "Много от прозата ви е тъжна...Димитър: Има един такъв мазохизъм, че малко ти е приятно като ти е тъжно, когато се чувстваш, че си тотално на дъното и няма вече по-зле… аз му викам „позитивен мазохизъм“ – оттук може само нагоре. Затова е приятно да пишеш за тия неща, да си го подхраниш тоя мазохизъм.Иван: Тя литературата… т.е. писането е филтър, който прилагаш на себе си и чрез него просто пречистваш. Така че нормално е да има повече тъжни неща. Това с тъжните разкази ни е голям проблем, особено по четения. Имахме едно четене, което ни беше едно от първите, и може би малко прекалихме с тъжните разкази, защото накрая хората бяха смазани. Наистина - ние го видяхме в очите им, просто те бяха разбити... Димитър: И нямаше бар на всичкото отгоре.Тук е бил проблемът... Димитър: И оттогава – само по барове…  За да има почивки за специално презареждане с алкохол, когато стане твърде тъжно.Иван: И много внимателно си подреждаме разказите, така че на три тъжни да има поне един щастлив. Любим ваш разказ?Иван: Може би „Любов по Шрьодингер“ на мен…Димитър: Аз пък тогава бих казал „Началото и краят“…Димитър: Правим си четки в момента взаимно, защото „Любов по Шрьодингер“ е мой, а пък „Началото и краят“ – негов. Защо решихте да не пишете кое произведение чие е?Иван: Защото по този начин има по-малко его. Ние го правим това нещо заедно, обща идея е, заедно издаваме – съответно решихме, че няма нужда да делим нещата на мое и на твое. Това е общ проект, който подписахме с двете си имена.Димитър: Може би заради писателското клише отново, че това са едни хора с гигантско его, които го подхранват като виждат името си навсякъде. И решихме, че ако изобщо ще се опитваме да влизаме в тези среди… нека да не го правим трудно за себе си, защото сме двама - и това всъщност само ни е помагало досега. Не сме имали разправии… Ние винаги си знаем кой кое е писал, но няма някакво отражение върху нас това.Иван: То е интересно за приятелите ни всъщност, защото те много често се опитват да разпознаят кое кой го е писал и доста често успяват между другото. Защото стиловете ни малко се различават… По какво ви разпознават? Как са различни стиловете ви и с какво се допълвате?Иван: Мисля, че Митко по-добре играе с думите и с тяхната звучност. Димитър: Може би в твоето имаш повече заигравка със самите думи като формат. Тоест, примерът, който дадох с „Началото и краят“ – това е разказ, в който изречението започва по един начин и ти дава друг край накрая. Това е класически Иван за мен, защото имаш едно много хитро заиграване – аз го намирам за изключително умно и не е нещо, което всеки може да се сети да направи. И повечето такива, които сме публикували, той ги е писал. В мотивите, за които пишем също… аз имам носталгия към детството и много често имам такива мотиви. „Когато бях малък…“ – много често се случва. А може би и от любовните, повечето са мои.Добре, стига толкова, че всички ще започнат да ви разпознават…Иван: Да, и накрая ще има „Разделихме „5 изречения“. Четат ли ви родителите ви и какво казват?Димитър: Шерват ни всеки път, но имат вето да коментират.  Но споделят постоянно. Мисля, че моите родители не изпускат…Иван: Колкото и тъпо нещо да направим… Димитър: …дори да не е разказ, а да е някаква снимка – споделя се. Има си един сериозен контингент от техни приятели, които си споделят и коментират под техните си постове по техните стени – там могат, иначе имат вето. Забелязвате ли разлика от началото досега?Димитър: Малко по-наивни са текстовете в началото, макар че е било само преди година и половина.Иван: Просто сме изхабили този туист накрая с „той умира“. Защото е най-предвидимият на света. Димитър: Имаме толкова много назад в страницата, които се радваме, че са по-надолу. Не се срамуваме от тях, но си личи определено, че има някакво развитие – не се фокусираме толкова върху това да имаш просто един обрат накрая, за който всички да си кажат: „ааа, колко хитро“. Защото форматът предполага, че ти наистина имаш много малко време да кажеш нещо интересно. И много ограничен брой думи. Понякога сме искали да има… „ааа, дай поне още едно изречение да кажа“. Понякога пък с едно можеш да кажеш цялото нещо, но не е във формата.Ограничават ли ви 5-те изречения?Димитър: Да, до някаква степен ни ограничава в конкретни ситуации, но пък според мен насърчава малко креативността, защото трябва да намериш решение на този проблем. И това пак е по някакъв начин повлияно от работата ни, защото там също имаш обикновено много малко пространство – имаш един билборд, обаче текстът ти трябва да е много кратък, за да не е много ситен и да не може да се прочете. Отново трябва да си лаконичен.Иван: Ограничаващо е, както ти казваш – от друга страна е предизвикателство, защото е интересно да пробваш да вкараш и експозиция, и някакво развитие в мини сюжета, и завършек.Не само малко думи, а няма да има и илюстрации?Иван: Илюстрацията добавя някаква конкретика, която не ти е чак толкова нужна. Нуждата от илюстрация е да подпре това, което си казал. В другия вариант оставяш читателя сам да го допълни в главата си, без да го насочваш. Така че в тоя смисъл не исках да има илюстрации, защото малко сдъвкваш нещата, които си казал, и ги даваш в устата на читателя по този начин. Димитър: Понякога са двусмислени и по-многослойни и не искахме да избираме вместо читателя само една от опциите, които може да разтълкуваме този разказ. Можеш да кажеш едно нещо по няколко начина, можеш да го кажеш така, че да значи няколко неща. И една илюстрация би го обяснила твърде праволинейно. Ние смятаме, че това е едно от хубавите неща в нашия формат – можеш сам да си го допълниш, темите са такива, с които да се отъждествяваш лесно и човек сам си допълва историята. Т.е. „аха, това е, както когато на мен ми се случи това нещо…“ В днешно време хората се разделят на два лагера относно „Фейсбук писателите“: едните смятат, че е хубаво всеки да има платформа за изява; други го виждат като проблем за литературата. Вие, предполагам, сте от първите?Иван: И да, и не. Защото, от една страна, това наистина дава огромна възможност на нас и на хора като нас да пишат и да показват това, което са написали. От друга страна, това ти разводнява нивото. Тоест нямаш критерии за кое е хубаво и кое – не. Аз не мога да кажа дали нашите неща са хубави, честно казано.Димитър: То ние няма как да го кажем, защото са нашите.Иван: В този смисъл то е както всичко – не е бяло и черно, а е сиво.Димитър: Може би от другата гледна точка, разбира се – че е хубаво хората да могат да се изразяват и трябва да се насърчава това според мен – нека се правят страници, нека хората да пишат. На нас доста често ни пращат – деца, тийнейджъри, ни пращат неща, които са писали, и искат да ги оценим. Сякаш ние сме някакъв авторитет, който да го направи. И ние всеки път им казваме: да, това ни харесва, пиши още. Защото трябва да се пише повече – така си развиваш таланта за писане. Това важи и за нашата работа – това е наше хоби.Кога да очакваме премиерата и какво да очакваме от нея?Димитър: Няма дата за премиерата – края на февруари засега. Да очакваме представяне на книгата, където сме поканили хора, които да четат с нас.И ще е в бар?Димитър: Задължително ще е на място с алкохол, да. С достатъчно алкохол за всички, защото – да, черно е всичко. ", "date": "2019.02.10", "title": "5 изречения x 77 разказа = първа книга за Димитър и Иван"}
{"url": "https://offnews.bg/112/goliam-pozhar-v-tceh-za-meso-v-plovdivskoto-selo-vojvodinovo-obnovena-697313.html", "text": "17 екипа на противопожарната охрана гасят пожар в цех за месо в пловдивското село Войводиново.Сигналът за пожара е подаден на тел. 112 около 18:30 часа.Базата се намира на площ от около 10 дка. Пламъците са възникнали в помещение за преработка и пакетаж на месо.Няма пострадали хора.На място е и екип за замерване на чистотата на въздуха.По информация на БНР пламналият цех е работил и днес, като последните работници са си тръгнали от него към 17 ч.Към 22.30 ч. пожарът е овладян. Спасени са всички животни.Противопожарни екипи ще дежурят през цялата нощ. Тепърва ще се изясняват причините за пожара.", "date": "2019.02.10", "title": "Голям пожар в цех за месо в пловдивското село Войводиново (обновена)"}
{"url": "https://offnews.bg/sviat/natcionalnata-petrolna-kompania-na-venetcuela-opitala-da-iznese-darzha-697282.html", "text": "Националната петролна компания на Венецуела е опитала да изнесе държавни средства в България, съобщи венецуелският депутат Карлос Папарони.\"Петролеос де Венесуела\" иска да използва брокерска къща в България, за да продължи да краде парите на Венецуела\", написа депутатът в Туитър.Той подчерта, че българските власти вече са информирани и изнасянето на средства ще бъде преустановено.В същото време Ройтерс обяви, позовавайки се на свои източници и вътрешен документ, до който е получила достъп, че компанията е поискала от клиентите на своите съвместни предприятия да депозират приходите от продажби в сметка, открита неотдавна в руската \"Газпромбанк\".Решението на “Петролеос де Венесуела“ идва, след като САЩ наложиха тежки финансови санкции на 28 януари. Те имат за цел да попречат на венецуелския президент Николас Мадуро да получи достъп до приходите от търговията с петрол.Оттогава предприятието притиска своите чуждестранни партньори в съвместни предприятия в нефтодобивния регион Ориноко да решат официално дали ще продължат проектите. Сред тези чуждестранни партньори са норвежката петролна компания Екуинор (Equinor), американският петролен гигант Шеврон (Chevron) и френската компания Тотал (Total).Освен това Петролеос де Венесуела е наредила на съвместното си предприятие Петроседено да спре добива на изключително тежък петрол поради липса на горива, с която да разрежда добитите количества. Причината е, че доставчиците от САЩ не могат да изнасят горива за Венецуела поради санкциите, отбелязва Ройтерс, цитирана от БТА.Същевременно парламентарният председател Хуан Гуайдо, който се самообяви за президент на Венецуела, обеща да намери начин блокираната на границата с Колумбия хуманитарна помощ да стигне до страната.", "date": "2019.02.10", "title": "Националната петролна компания на Венецуела опитала да изнесе държавни пари в България, твърди венецуелски депутат"}
{"url": "https://offnews.bg/sviat/printc-filip-se-otkaza-ot-shofiorskata-si-knizhka-697287.html", "text": "Съпругът на британската кралица Елизабет II принц Филип се отказа доброволно от шофьорската си книжка. Това се случва по-малко от месец след като 97-годишният принц Филип катастрофира, докато шофираше близо до двореца Сандрингам в графство Норфолк. Херцогът на Единбург не пострада при инцидента, но бяха ранени леко две жени, които са пътували в другия автомобил. В колата на жените е имало и 9-месечно бебе, което беше без наранявания. Два дни след инцидента принц Филип беше засечен да шофира без колан.От полицията тогава съобщиха, че са му направени съответните забележки.", "date": "2019.02.10", "title": "Принц Филип се отказа от шофьорската си книжка"}
{"url": "https://offnews.bg/tenis/rusnakat-medvedev-specheli-sofia-open-697309.html", "text": "Руският тенисист Данийл Медведев е шампион в четвъртото издание на Sofia Open. На финала поставеният под номер 3 в основната схема руснак победи с 6:4, 6:3 Мартон Фучович от Унгария за 81 минути игра и оправда прогнозите, че е фаворит в срещата.Това е четвърта титла в неговата кариера и първа за сезона. По пътя към трофея в София Медведев загуби само един сет – в първия си мач срещу холандеца Робин Хаасе.Триумфът осигури на Медведев, който ще навърши 23 години в понеделник, 250 точки за ранглистата, където той ще остане на 16-то място. Освен това той ще получи чек за малко над 90 000 евро.Финалистът Фучович приключи надпреварата със 150 точки и близо 50 000 евро.", "date": "2019.02.10", "title": "Руснакът Медведев спечели Sofia Open"}
{"url": "https://offnews.bg/politika/bsp-sofia-iska-palna-proverka-i-otchet-na-rabotata-na-transportnite-dr-697289.html", "text": "Общинските съветници от БСП искат пълна проверка и отчет на работата на транспортните дружества в София от 1 януари 2019 година досега. Справката задължително трябва да включва часовете положен извънреден труд от шофьорите, осигуряване на междусменните почивки и недостига на водачи на превозните средства, категорични са социалистите в СОС.\"Очаквам двамата директори на транспортните дружества - Слав Монов и Евгений Ганчев да информират членовете на Комисията по транспорт и туризъм още идната седмица в сряда, когато трябва да имаме заседание, заяви лидерът на БСП - София Калоян Паргов, който е и заместник-председател на Комисията по транспорт и туризъм към СОС. - Настоявам да ни бъде докладвано дали са верни информациите, които се разпространяват в социалните мрежи, за недостиг от над 300 шофьори и ватмани в столичния градски транспорт, за липса на почивки, за смени, продължаващи по 16 часа, за до 50 часа извънреден труд на водачите на месец. И като цяло - как столичният градски транспорт гарантира сигурността на гражданите на София\".Калоян Паргов припомни, че при разглеждането на транспортната задача на заседание на комисията преди по-малко от две седмици БСП изрази опасенията си и предупреди, че тя няма да бъде изпълнена именно поради недостига на шофьори.\"Очакваме обяснения от кмета Йорданка Фандъкова и от заместника й, отговарящ и за транспорта, Дончо Барбалов, както и от председателя на Комисията по транспорт Екатерина Йорданова, заяви Калоян Паргов. - Освен това, настояваме още в сряда да чуем ясно и точно какви мерки те смятат да вземат оттук нататък, за да разрешат проблемите в столичния градски транспорт. Защото тази безотговорност не може да продължава! Никой няма право да рискува живота и здравето на софиянци\".БСП - София не за първи път поставя тези въпроси. Столичните социалисти подкрепиха протеста на шофьорите от градския транспорт срещу лошите условия на труд и ниското заплащане преди време. В декларация на БСП - Искър тогава столичните социалисти поискаха пълна ревизия на цялостната транспортна политика на СО и на общинските транспортни фирми.\"Във връзка с инцидента от петък, когато водач на автобус №98 получи инфаркт на волана и само по чудо в последвалата катастрофа нямаше пострадали и жертви, настояваме да бъде предоставена официална информация по редица въпроси, заяви общинският съветник от БСП Борис Цветков, който е и председател столичните социалисти в район \"Искър\". - Настояваме да бъдем информирани дали катастрофиралият автобус е минал задължителен технически преглед, а шофьорът - задължителния медицински преглед. Дали е вярно, че за януари въпросният водач е имал само 3 почивни дни, което е скандално и грубо нарушение на Кодекса на труда. Търсим отговори и от ДАИ, и от Инспекцията по труда, които са задължени да проверяват фирмите за обществен транспорт. И не на последно място - искаме отговори и от транспортните синдикати в дружествата. Защо не реагират на лошото отношение към водачите и към условията, в които те се трудят?\".", "date": "2019.02.10", "title": "БСП-София иска пълна проверка и отчет на работата на транспортните дружества"}
{"url": "https://offnews.bg/politika/tcvetanov-e-ubeden-che-rusia-shte-opita-da-se-namesi-v-izborite-u-nas-697284.html", "text": "Зам.-председателят на ГЕРБ Цветан Цветанов обяви, че е убеден, че Русия ще опита да се намеси в изборите у нас. \"Виждам какво се случва в държавите от ЕС. Какви са притесненията ѝ. В някои от министерствата в държавите членки се създадоха специални звена, които да работят точно за тази пропагандна дейност, която правят\", коментира Цветанов пред bTV.Цветанов обяви вчера, че Комисията за контрол над службите за сигурност ще направи изслушване на компетентните органи и институции във връзка с отравянето на бизнесмена Емилиян Гебрев и информацията, че агент на руското военно разузнаване под псевдонима Сергей Федотов е свързан с отравянето му, както и за възможна връзка със случая \"Скрипал\".\"Когато излиза такава информация в определени медии, съвсем нормално и закономерно е парламентът да има съответната информираност от компетентните органи. Затова в четвъртък ще има такава среща… Убеден съм, че по този начин ще можем да ограничим възможността за някакви спекулации и че ще може да се говори по същество и за взаимодействието, което имаме с нашите европейски партньори\", заяви зам.-председателят на ГЕРБ.\"Трябва да разберем първо дали има съвпадение на датите и периодите, в които е посещавал страната ни и Великобритания. За Великобритания вече е установено, че е имало присъствие на този служител на службите на Русия. Ако има подобно присъствие в същия период в България, когато съвпада с казуса „Гебрев”, тогава ще има много интересни въпроси, които ще бъдат зададени на компетентните органи и на тези, които трябва да отговорят\", обясни депутатът.На въпрос дали ако тази информация се докаже, ще се стигне до изгонването на руски дипломати Цветанов отговори: \"Имам една моя лична позиция, но не бих искал да я коментирам, защото представлявам парламентарна група. В тази посока ще се въздържа от коментар. Споделял съм всички мои виждания с премиера и хора, които имат отношение\".Цветанов коментира и поредния сблъсък между правителството и президента Румен Радев – по повод позицията на държавата за Венецуела.Депутатът посочи, че кабинетът е този, който определя външната политика на страната. \"Начинът, по който Радев направи неговата позиция, той допълнително създава напрежение и предпоставки за разделение в обществото\", коментира Цветан Цветанов.", "date": "2019.02.10", "title": "Цветанов е убеден, че Русия ще опита да се намеси в изборите у нас"}
{"url": "https://offnews.bg/futbol/spas-rusev-za-novite-aktcioneri-vasil-bozhkov-i-sluhovete-za-jovov-697288.html", "text": "Собственикът на Левски Спас Русев потвърди надеждите си да продаде клуба на Васил Божков и добави, че новите акционери ще станат известни на 6-и март, когато има събрание на Надзорния съвет.“Говоря в качеството си на председател на Надзорния съвет и дългогодишен привърженик на Левски. За акциите трябва да потърпим до 6-и март, когато има събрание, и след това ще стане ясно какво се случва. Разбирам вълнението на феновете, но нека се знае, че се търси възможно най-отговорното решение. Интересът е много голям, а медиите също натискат клуба. Имайте малко търпение и дано да има добро решение”, заяви Русев пред “Нова”.“Васил Божков може да е назначил Павел Колев в някоя от своите структури, но Колев беше назначен в Левски от мен. Аз разписах решението за избора на нов Надзорен съвет и след това разписах и решението за избора на Колев като изпълнителен директор. Много бих искал Божков да е следващият голям акционер. Смятам, че и той може да го потвърди. От първия си ден тук го каня да влезе в клуба. Аз го познавам и това е един процес, който продължи две години и половина, за да бъде убеден. Надявам се, че той е узрял и ще помогне на клуба”, продължи той.“Клубът не само трябва да бъде осигурен финансово, но и да има надграждане. Това е проблемът на българския футбол - че няма надграждане. Това е от времето, когато на Левски се гледаше като на трофей. На 6-и март  новите акционери ще гласуват нов Надзорен съвет. Не знам как се появи новината за Христо Йовов, Даниел Боримиров и Димитър Иванков. Няма логика тиражираното от медиите. Ако те не се справят с работата, кой ги уволнява? Преди 2 години, на едно драматично Общо събрание в НДК, обявих, че се оттеглям и че оставям акциите в клуба. Оттогава никой не е дошъл да ги придобие. Дали ще има нов собственик, или не - ще се разбере на 6-и март. Ангажиментите ми напоследък не ми оставят възможност да отделям необходимото за клуба време. Затова ако има удачен вариант клубът да бъде поет от човек с визия, стратегия и желание за развитие - да, бих си тръгнал”, каза още собственикът на \"сините\".“Намеренията на предишните собственици бяха добри. Идеята беше “Виваком” да придобие акциите на клуба, което щеше да даде финансова стабилност на клуба. За съжаление, тя не беше приета от някои акционери на \"Виваком\" и така останах в Левски като самостоятелно лице. Неизбежно е да влагам собствени пари. Мога да ви кажа, че ако всички клубове си публикуват задълженията, Левски със сигурност няма да е на първо място. Задълженията се отчитат за даден период от време. В един период може да са били 30 милиона лева. Към момента на Общото събрание и на така наречената дата на прехвърляне на собствеността задълженията ще бъдат може би по-малко от половината на това, което се тиражира сега – между 15-16 милиона лева. Дали ще опростя задълженията на клуба към мен? То във футбола друга формула няма. Дали има вероятност клуба да фалира? Не, няма, това съм го казвал много пъти - категорично не.Не трябва да се мълчи, трябва да се говори и да се казва истината. Знам, че не съм бил перфектният председател на Надзорния съвет, но, повярвайте ми, аз съм дал всичко от себе си. Дали се боя да си тръгна с лош имидж? Дадох си сметка за това още със самото ми влизане в клуба. Как бих искал да ме запомнят? Не с лошо. Дали слагате край на този разговор с бившия мажоритарен собственик на Левски? Може да се каже”, допълни той.", "date": "2019.02.10", "title": "Спас Русев за новите акционери, Васил Божков и слуховете за Йовов"}
{"url": "https://offnews.bg/obshtestvo/zimen-semeen-praznik-na-vitosha-dnes-697279.html", "text": "За трета поредна година \"София – европейска столица на спорта\" организира Зимен семеен празник в местността „Офелиите”.От 11.30 до 13.00 ч. ще се организират развлекателни зимни надпревари и други активности като ски слалом за деца, семейна щафета с шейни, конкурс за направа на снежен човек, състезание по теглене на въже и снежен карнавал.Програмата предвижда още битка със снежни топки, теглене на въже, конкурс за най-добра визия на шейна, за най-голяма снежна топка, за най-атрактивно претъркаляне в снега, за най-атрактивна ще има планинарски песни на импровизираната сцена и забавни викторини с много награди и други.Ски и сноуборд учители ще направят демонстрации и ще помагат безплатно на малките скиори да повишат уменията си.Целта на празника е да се мотивират децата да се запознаят и да заобичат зимните спортове и забавления.", "date": "2019.02.10", "title": "Зимен семеен празник на Витоша днес"}
{"url": "https://offnews.bg/tcarkoven-kalendar/tcarkvata-pochita-pokrovitelia-na-pchelarite-hari-i-valentina-praznuv-697286.html", "text": "Църквата почита днес Св. Свещеномъченик Харалампий и св. Валентина. Имен ден празнуват Харалампи, Хари, Харалан, Ламби, Ламбо. Съименниците на св. Валентина пък ще празнуват два пъти за седмица, защото ще черпят и на 14 февруари в деня на католическия св. Валентин.Името на светеца означава \"силен, могъщ\". Той е покровител на пчеларите и меда.На днешния ден народните вярвания забраняват домашната работа, за да не се разсърди светецът и да пусне болестите на свобода, защото Свети Харалампий се приема като лечител на всички болести и рани. Медът пък се носи в храмовете за освещаване. Питка с мед присъства задължително и на трапезата, защото днес е меденият ден.Според друго поверие от днес земята се затопля и може да започне обработката й.Св. Харалампий бил епископ в Магнезия, Мала Азия, смел проповедник на вярата. Изправен на съд, напразно бил увещаван да се поклони на идолите. Предаден на мъчения, стъргали тялото му с железни куки. Раните по чудесен начин заздравявали. Мнозина езичници, като гледали твърдостта на вярата му и оздравяването му, повярвали и били предадени на смърт. Осъден на посичане, св. Харалампий издъхнал преди мечът да го докосне по времето на Септимий Север в 198 година на 113 години.Света Валентина била благочестива девойка, живяла в околностите на Кесария Палестинска. Тя става жертва на гоненията срещу християните през 308 г. при Максимилиан ІІ Галерий. Когато мъчителите се опитват да я накарат насила да принесе жертва в езическия храм, тя хвърля камък върху жертвеника и се обръща с гръб към горящия на него огън. Заради тази постъпка тя е обезглавена.", "date": "2019.02.10", "title": "Църквата почита покровителя на пчеларите, Хари и Валентина празнуват"}
{"url": "https://offnews.bg/zimni/vladi-zografski-zavarshi-18-i-v-lahti-697314.html", "text": "Владимир Зографски продължи успешното си участие в Световната купа по ски скок за сезона, след като завърши на 18-о място в Лахти, Финландия.Най-добрият ни скачач събра 228,5 точки със скокове от 114 и 122,5 метра. Зографски беше 21-ви след първия скок, но постигна 16-и резултат във втория и това му донесе изкачване в класирането.Победител стана полякът Камил Стох с 280,9 точки и скокове от 132,5 и 129 метра. Успехът на Стох идва само седмица след първата му за сезона победа за Световната купа.Лидерът в генералното класиране за Световната купа Рьою Кобаяши от Япония остана на втората позиция с 263,7 точки (124 и 129,5 м). Призовата тройка допълни норвежецът Роберт Йохансон c 260,1 т (127,5 и 124 м).Кобаяши води уверено за Световната купа след 24 от 37 старта с 1460 точки, следват от Стох с 1029 и др. Зографски е 31-и със 130 точки. В края на следващата седмица предстоят състезанията във Вилинген, Германия.", "date": "2019.02.10", "title": "Влади Зографски завърши 18-и в Лахти"}
{"url": "https://offnews.bg/politika/vanshno-niamame-informatcia-ot-venetcuela-za-parichen-transfer-u-nas-697292.html", "text": "В Министерството на външните работи няма постъпила информация от Венецуела за паричен трансфер. Това обявиха от ведомството, цитирани от БНР.Венецуелския депутат Карлос Папарони съобщив  Туитър, че националната петролна компания \"Петролеос де Венесуела\" иска да използва брокерска къща в България, за да продължи да краде парите на Венецуела. Той подчерта, че българските власти вече са информирани и изнасянето на средства ще бъде преустановено.Депутатът обаче не уточни за кои институции говори.Според експерти, коментирали неофициално информацията пред БНР, много голяма сума с пари няма как да бъде преведена през подобен вид финансова институция.", "date": "2019.02.10", "title": "Външно: Нямаме информация от Венецуела за паричен трансфер у нас"}
{"url": "https://offnews.bg/futbol/despodov-s-shans-za-debiut-na-legendaren-stadion-697291.html", "text": "Новата придобивка на Каляри Кирил Десподов може да запише мечтан дебют за новия си отбор. Ако старши треньора Роландо Маран реши да използва услугите му, българинът ще изиграе първите си минути не на кой да е стадион, а на легендарния „Сан Сиро” в Милано.Каляри гостува на Милан в мач от 23 кръг на Серия А. Двубоят е тази вечер от 21.30 часа.Очаква се Десподов да започне на пейката, но има шанс да се появи като резерва срещу „червено-черните”. Самият Маран, който взе българина с групата за Милано, намекна точно за това. \"Дали ще ползвам Олива и Десподов? Те идват в Италия от съвсем различни реалности, които нямат общо със Серия А. Нормално е периода им на адаптация да е малко по-дълъг, така че ще видим какво ще стане\", сподели старши треньора на \"Сардинци\".За гостите няма да играе полузащитника Валтер Бирса, който е аут до март. Лукас Кастро пък е единственият дългосрочен отсъстващ, след като страда от контузия кръстни връзки.Каляри се намира на 4 точки от опасната зона, а формата им в гостуванията не дава много поводи за надежда - 1 победа в 11 срещи като само веднъж са запазили мрежата си \"суха\".Тазвечершният им домакин пък започва да влиза в ритъм и успя да не получи гол в три от последните си пет двубоя. \"Росонерите\" нямат право на грешка в борбата за място в четворката, което ще им осигури участие в Шампионската лига - нещо, което в последните 5 години клубът е позабравил. ", "date": "2019.02.10", "title": "Десподов с шанс за дебют на легендарен стадион"}
{"url": "https://offnews.bg/sviat/rusia-ima-poveche-raketi-sas-sreden-obseg-otkolkoto-se-smiatashe-697281.html", "text": "Русия разполага с повече крилати ракети със среден обсег \"Новатор\" 9M729 (SSC-8 по класификацията на НАТО), отколкото се смяташе, съобщи вестник \"Франкфуртер алгемайне зонтагсцайтунг\", цитиран от ДПА и БТА.Изданието се позовава на анонимен източник от западно разузнаване.Според НАТО ракетата нарушава Договора за ликвидиране на ракетите със среден обсег от 1987 година. Както САЩ, така и Русия заявиха миналата седмица, че се изтеглят от споразумението, а Вашингтон отдавна обвинява Москва, че го нарушава.По данни на \"Франкфуртер алгемайне зонтагсцайтунг\" освен в тренировъчния батальон за изпитания на ракети в Капустин яр и в град Камишлов, ракети и батальони са били разположени и в северноосетинския град Моздок, както и в град Шуя, в близост до Москва.Всеки от четирите батальона разполага с четири подвижни устройства за изстрелване на ракети. Във всяко от тях има по четири ракети, съобщава вестникът.Русия разполага с 64 ракети със среден радиус на действие, които могат да носят както конвенционални, така и ядрени бойни глави.Ракетата има обсег до 2350 км, или около 2000 км с конвенционална 500-килограмова бойна глава, съобщава германското издание. При сегашното разположение на ракетите в обсега им се намират Източна и Северна Европа. С придвижване те могат да достигнат цяла Европа, освен Португалия.Според Русия ракетата има обхват само 480 км. Договорът за ликвидиране на ракетите със среден обсег забранява ракети с обсег между 500 и 5500 км.", "date": "2019.02.10", "title": "Русия има повече ракети със среден обсег, отколкото се смяташе"}
{"url": "https://offnews.bg/obshtestvo/slantce-oblatci-i-temperatura-do-13-gradusa-dnes-697274.html", "text": "Днес ще преобладава слънчево време, в сутрешните часове и преди обяд на отделни места в низините и котловините видимостта ще бъде намалена.От запад високата облачност ще се увеличава и до края на деня ще обхване цялата страна. Ще духа слаб вятър от запад-югозапад. Дневните температури ще се повишат и максималните ще са между 8° и 13°, сочи прогнозата на Националния институт по метеорология и хидрология.Над планините ще преобладава слънчево време. Ще духа до умерен северозападен вятър, който след обяд ще се ориентира от запад-югозапад. Температурите ще се повишават и максималната на височина 1200 метра ще е около 5°, на 2000 метра - около минус 1°.По Черноморието ще преобладава слънчево време, но по-късно през деня ще се появи предимно висока облачност. Ще духа слаб до умерен югозападен вятър, който около обяд ще се ориентира от югоизток. Максималните температури ще са между 7° и 9°. Температурата на морската вода е 6-7°. Вълнението на морето ще е 1-2 бала.Атмосферното налягане слабо ще се понижи и ще е близко до средното за месеца.", "date": "2019.02.10", "title": "Слънце, облаци и температура до 13 градуса днес"}
{"url": "https://offnews.bg/futbol/fenerbahche-favorit-za-podpisa-na-nedelev-697280.html", "text": "Ботев Пловдив ще задържи Тодор Неделев за пролетния полусезон, но почти сигурно ще го продаде през лятото. Към звездата на \"канарчетата\" има сериозен интерес и сега, но той предпочете да остане в Пловдив.Според plovdivderby.com турският гранд Фенербахче желае да се сдобие с подписа на играча на всяка цена. От турският клуб са готови да платят исканата от Ботев сума.Преди седмица спортният директор на \"жълто-черните\" Адалберт Зафиров обяви, че всеки клуб, желаещ да закупи Тодор Неделев, трябва да приготви около 4 млн. лева.", "date": "2019.02.10", "title": "Фенербахче фаворит за подписа на Неделев"}
{"url": "https://offnews.bg/ikonomika/petrolnata-asotciatcia-poiska-kontrol-na-gorivata-ot-vhoda-na-darzhava-697296.html", "text": "Българската петролна и газова асоциация обяви, че напълно подкрепя усилията на правителството за борба с нелегалните практики и сивия сектор в нашия бранш.Пожелаваме успех на държавните контролни органи и очакваме резултатите от работата на системата да бъдат обявявани при пълна прозрачност. Още веднъж подчертаваме, че легалните оператори в сектора винаги са били за спазването на буквата на закона и за чиста пазарна среда, обявиха от Асоциацията.\"БПГА приветства категорично заявената от правителството политическата воля за изсветляване на един структуроопределящ за българската икономика сектор. За първи път се полагат решителни усилия за справяне с контрабандния внос на горива в България, което е в интерес на всички български данъкоплатци\", се казва в разпространено от организацията изявление.Оттам допълват, че това е само първата крачка в правилната посока и съществена част от работата предстои.\"За да имат мерките срещу сивата икономика в сектора на течните горива пълен ефект, е необходимо да се осъществява цялостен контрол върху целия път на горивото – от входа на държавата до колонките на бензиностанциите. Наблюдението трябва да обхване всички бази, рафинериите и данъчните складове на територията на страната, както и да се осъществи връзка с Българската акцизна централизирана информационна система (БАЦИС) и системата на Националната агенция за приходите. Само тогава можем да отчетем добър резултат както за българската хазна, така и за конкурентната среда в страната\", посочиха те и допълниха, че са готови да съдействат в тези усилия.", "date": "2019.02.10", "title": "Петролната асоциация поиска контрол на горивата от входа на държавата до бензиностанциите"}
{"url": "https://offnews.bg/politika/vmro-niama-da-podkrepi-gerb-iska-podnoviavane-na-sastava-na-tcik-697294.html", "text": "Трябва да се спази законът и да се започне процедура за подновяване състава на Централната избирателна комисия. Това заяви пред БНР депутатът от ВМРО и зам.-председател на парламентарната група на \"Обединени патриоти\" Искрен Веселинов.От БСП поискаха преди дни да се проведе избор за нови членове на ЦИК заради изтичането на мандата на настоящите. От ГЕРБ обаче настояват изборът на нови членове да стане след изборите за Европейски парламент, като дотогава настоящите членове на Комисията да продължат да изпълняват функциите си. „За да бъде отложен изборът, трябва да има достатъчно сериозни мотиви. За нас във ВМРО законът трябва да се изпълнява. Не виждаме сериозна причина да нарушаваме закона и да отлагаме избора“, коментира Веселинов. Той обяви, че се надява в \"Обединени патриоти\" да се проведат разговори и партиите заедно да предложат членове за ЦИК. По повод предложените от ГЕРБ промени в Изборния кодекс и обвиненията на БСП, че те ще доведат до изкривяване на резултатите на изборите депутатът от ВМРО обяви, че това са \"поредните пропагандни тези на БСП\".От ВМРО са против промяната в Изборния кодекс, според която ще се върнат номерата на партиите в бюлетините, обясни Веселинов и допълни, че според него точно липсата на номерата ще намали купения вот.Искрен Веселинов коментира предложената от лидера на партията и вицепремиер Красимир Каракачанов Концепция за интеграция на ромите.„Истината е, че интеграцията на ромите не работи. Не само не се решават проблемите на ромите, а се и задълбочават. Създава се взривоопасна обстановка в страната. Това нещо ако не го разбираме, ако не желаем да го отчетем и си затваряме очите, по никакъв начин няма да проработи за бъдещето на държавата, а напротив – ще върви с огромна скорост към сблъсък, който може да бъде доста неприятен за цялото общество. Тази стратегия е опит да се повдигне въпроса, да се започне дискусия. Концепцията поставя конкретни проблеми и дава конкретни решения“, заяви той.По думите му всички предложения са в съгласие с принципите на правовата държава и документите за защита правата на човека. Социалните плащания към ромските семейства могат да стигнат доста над средната работна заплата чрез „социални врътки“, които системата позволява, каза той и допълни, че липсва единна база данни, поради което не се знае по колко начина е подпомагано от държавата едно лице. Според него социалното подпомагане трябва да бъде обвързано с резултати.Концепцията не е опит да се превърнат ромите в преследвано малцинство, а е опит да бъдат направени равноправни – с равни права, но и отговорности и съзнание, каза той. По думите му е предвидено да се направи кръгла маса, на която всички заинтересовани страни да могат да изкажат мнение да документа. ", "date": "2019.02.10", "title": "ВМРО няма да подкрепи ГЕРБ, иска подновяване на състава на ЦИК"}
{"url": "https://offnews.bg/obshtestvo/nad-4000-dushi-posetiha-parlamenta-v-denia-na-otvorenite-vrati-snimki-697297.html", "text": "Около 500 граждани влязоха в Народното събрание още в първите минути от Деня на отворени врати на институцията. Те бяха посрещнати от председателя на Народното събрание Цвета Караянчева, която им разказа интересни факти за дейността на Учредителното събрание, провело първото си заседание на 10 февруари 1879 г.Сред най-нетърпеливите посетители бяха ученици от столичните 101-во СУ „Бачо Киро“ и 39-то СУ „Петър Динеков“, както и студенти по право от Софийския университет и от Университета за национално и световно стопанство. Те получиха книги и брошури, разказващи за работата на Учредителното събрание и дискусиите, които предшестват приемането на Търновската конституция.До 12.00 часа около 4000 граждани посетиха парламента. Денят на отворени врати ще продължи до 16.00 часа.Председателят на Народното събрание посочи, че 10 февруари е ден, който трябва да бъде помнен и почитан, защото на него се поставя началото на парламентаризма в България.От дискусиите, проведени на заседанията на Учредителното събрание във Велико Търново, няма стенограми, те са били написани като разкази, които са били четени и одобрявани на следващия ден от работата на представителите на българския народ, обясни Цвета Караянчева.Тя показа на посетителите експозицията „140 години от Учредителното събрание и подписването на Търновската конституция“, в която са представени много интересни факти за времето, когато е бил изработен първият български основен закон.Оригиналите на Търновската конституция и на Сребърната конституция са част от експонатите, които гражданите могат да видят в Деня на отворени врати на Народното събрание. В парламента е и масата, която Петко Славейков донася от дома си, за да бъде подписана на нея Търновската конституция, както и негови лични вещи.В пленарната зала председателят на Народното събрание обясни на най-любознателните гости каква е работата на народните представители, как те се разделят на парламентарни групи, кой води пленарното заседание и показа как се откриват и закриват заседанията на парламента. 9-годишната Дария от 39-то СУ първа се престраши да влезе в ролята и символично да открие днешното пленарно заседание.", "date": "2019.02.10", "title": "Над 4000 души посетиха парламента в Деня на отворените врати (снимки)"}
{"url": "https://offnews.bg/kultura/radev-izprati-pozdravitelen-adres-na-tatiana-lolova-za-rozhdenia-%d1%9d-de-697293.html", "text": "Президентът Румен Радев изпрати поздравителен адрес на Татяна Лолова по случай рождения ден на легендарната ни актриса.„Неподражаемият Ви талант облагородява с присъствието си сцената, екрана и душите на всички Ваши съвременници“, посочва държавният глава в писмото до Татяна Лолова.Президентът отбелязва, че изключителната роля на актрисата в българския културен и обществен живот е да възвръща и разпалва вярата ни.„Ценност и необходимост за всички нас са Вашите незаменими послания, присъствие и пример!“, посочва още президентът в поздравителния адрес до Лолова.", "date": "2019.02.10", "title": "Радев изпрати поздравителен адрес на Татяна Лолова за рождения ѝ ден"}
{"url": "https://offnews.bg/sviat/senatorkata-na-masachuzets-obiavi-che-shte-se-kandidatira-za-preziden-697290.html", "text": "Сенаторката на Масачузетс от Демократическата партия Елизабет Уорън обяви, че ще се кандидатира за президент на изборите през 2020 г.Уорън е професор по право от Харвардския университет и привърженичка на икономическия популизъм. Избрана за сенатор през 2012 г.Тя подкрепя идеята за въвеждане на по-голям данък върху богатите - 2% данък за тези, чието богатство възлиза на над 50 млн. долара. Заедно с дъщеря си е авторка на книги за управление на домашния бюджет.\"Работещите упорито хора са изправени срещу малка група хора, които имат прекалено много влияние не само в икономиката ни, а и в нашата демокрация\", заяви тя на митинг в Масачузетс, на който обяви, че ще се кандидатира за президент.Тя нарече президента Доналд Тръмп продукт на нечестна система, която подкрепя богатите и влиятелните. Екипът на Тръмп отправи критики към нея, още преди да се качи на сцената. \"Американският народ ще отхвърли нейната нечестна кампания и социалистическите ѝ идеи, които ще увеличат данъците, ще унищожат работни места и ще съсипят средната класа на Америка\", коментира шефа на кампанията на Тръмп Брад Паскал. 69-годишната Уорън вече беше критикувана и лично от Тръмп, който я нарече \"Покахонтас\", след като тя заяви, че според ДНК тест един от предшествениците ѝ отпреди 6-10 поколения е бил от американските индианци.", "date": "2019.02.10", "title": "Сенаторката на Масачузетс обяви, че ще се кандидатира за президент на САЩ"}
