{"url": "https://offnews.bg/zimni/izchezna-edinstvenata-ispanska-olimpijska-medalistka-v-skite-710438.html", "text": "Испанската полиция обяви за безследното изчезване на една от най-големите звезди в ските на страната.Бронзовата медалистка от олимпийските Албервил 1992 Бланка Фернандес Очоа, която в момента е на 56 години, е в неизвестност от 23 август, когато е напуснала дома си без мобилен телефон и близките й нямат контакт с нея.От дебитните и кредитните й карти не са извършвани транзакции в този период и затова притесненията са огромни.За последно тя е била видяна в околностите на Мадрид зад волана на своя автомобил. Сигналът за изчезването й е подаден от нейната дъщеря Оливия Фреснеда.Бланка Фернандес Очоа е единствената испанка с медал от олимпийски игри в ските и въобще в зимните спортове. При мъжете единственият медалист е по-големият й брат Франсиско Фернандес, който печели златото в слалома на олимпиадата в Сапоро през 1972 година.", "date": "2019.09.01", "title": "Изчезна единствената испанска олимпийска медалистка в ските"}
{"url": "https://offnews.bg/gimnastika/ansambalat-ni-zavarshi-sas-zlato-na-svetovnata-kupa-v-kazan-710436.html", "text": "Ансамбълът на България завърши по отличен начин участието си на Световната купа по художествена гимнастика в Казан. Две седмици преди Световното първенство в Баку българките спечелиха златото във финала с три обръча и два чифта бухалки.Симона Дянкова, Мадлен Радуканова, Лаура Траатс, Стефани Кирякова и Ерика Зафирова играха с настроение и допуснаха съвсем леки неточности, като заслужиха златото с оценка от 28.100 точки.Това е трети медал за възпитаничките на Весела Димитрова от този форум, след като вчера спечелиха сребро в многобоя и по-рано днес се наредиха втори във финала на пет топки.Най-големият конкурент на нашите момичета - ансамбълът на Русия, имаше изпускане и се нареди на второто място с 27.150 точки. Трети е отборът на Израел с 26.750 точкиБоряна Калейн пък спечели бронзов медал, а ансамбълът ни по художествена гимнастика спечели още един сребърен медал на Световната купа по художествена гимнастика в Казан.Калейн, която вчера остана четвърта в многобоя, изигра без грешки своето съчетание и получи оценка от 21.950 точки. Златния и сребърния медал отново отидоха в ръцете на руските сестри Аверини. Първото място извоюва Дина Аверина с 23.450 точик, а Арина Аверина се поздрави със среброто с 23.400 точки.Катрин Тасева остана пета във финала на топка с 20.00 точки.Във финала на обръч Калейн завърши четвърта с 20.800, колкото заслужи и третата Алина Харнаско, но състезателката от Беларус получи по-висока оценка за изпълнение и затова изпревари българката. Победителка стана Арина Аверина с 23.200, пред Дина Аверина с 22.750, а Тасева отново завърши пета с 20.650.", "date": "2019.09.01", "title": "Ансамбълът ни завърши със злато на Световната купа в Казан"}
{"url": "https://offnews.bg/politika/bsp-za-protesta-na-lomsko-shose-imame-poreden-primer-za-dvojnite-stan-710443.html", "text": "Ниските оценки на имоти на граждани, предвидени за отчуждаване заради разширението на бул. \"Ломско шосе\", са поредният пример за двойните стандарти в работата на Столична община. Това каза народният представител от БСП за България Николай Цонков, който подкрепи протеста на собствениците на имоти. Заедно с Цонков бяха Анна Славова - също народен представител от БСП за България, общинският съветник от групата на социалистите Николай Николов и кандидатът на БСП за кмет на район \"Връбница\" Владимир Петров.\"Протестът на гражданите е справедлив. Разширяването на бул. \"Ломско шосе\" е необходимо, но действията на Столична община показват доста недостатъци. Няма дългосрочна визия за развитие на града, няма планиране на дейностите. Всъщност проблемите с обезщетенията на собствениците на имоти идват точно от тези липси. Налице отново са двойните стандарти в работата на Столична община. От разговорите, които проведохме с протестиращите, разбрахме, че начинът на оценяване на земите не е еднакъв за всички. А заплащането няма нищо общо с пазарната оценка на тези земи. Това е крайно несправедлив подход от страна на СО. Проблемът е, че тези двойни стандарти Столична община ги прилага във всяка сфера, не само при обезщетенията на собствениците на имоти. Не може да продължават по този начин, крайно време е СО да помисли за хората. СО е длъжна да осигури нормални условия за живот на гражданите. В конкретния случай, СО е длъжна да обезщети справедливо собствениците, след като отнема имотите им, и те да имат достатъчно средства, за да продължат живота си на друго място\" - коментира Николай Цонков. Анна Славова обеща заедно с общинските съветници от БСП да проверят казусите и целия процес на процедурата по отчуждаването, както и начина на оценяване на имотите:\"Ще видим къде и дали има някакви нарушения в районната администрация, в Столична община. В крайна сметка този проблем не е само с разширяването на бул. \"Ломско шосе\". Има го навсякъде в София, когато става въпрос за отчуждаване на имоти. По твърдения на гражданите, оценките са изключително занижени. Те ни дадоха пример с отчуждаване на 700 квадратни метра и обезщетение за тях на стойност 16 000 лева. Това по никакъв начин не са пазарни цени за София\" - заяви Славова.Кандидатът на БСП за кмет на район \"Връбница\" Владимир Петров обясни, че гражданите са го потърсили, тъй като са притиснати до стената и търсят помощ при решаването на проблема им:\"Хората не протестират срещу разширяването на бул. \"Ломско шосе\". Те не са доволни от оценките на имотите им и средствата, които ще получат за отчуждаването. Общината е длъжна да се отнася справедливо както към инвеститорите и бизнеса, така и към гражданите. Нейна работа е да бъда баланьор и да намира общия интерес. Тя няма право да има фаворити, трябва да работи за хората. Не е справедливо собствениците на имоти да бъдат обезщетени на 4-5 пъти по-ниски цени за отчуждаването на домовете им\" - каза Владимир Петров. ", "date": "2019.09.01", "title": "БСП за протеста на Ломско шосе: Имаме пореден пример за двойните стандарти на Столична община"}
{"url": "https://offnews.bg/politika/vmro-pochete-pametta-na-todor-aleksandrov-710435.html", "text": "Днес в Пирин планина, до параклиса „Свети Илия“ над с. Сугарево, Мелнишко, ВМРО почете легендарния водач на организацията Тодор Александров. Гробът на войводата е до параклиса. Той пада убит на 31 август 1924 г. Тази година се навършват 95 г. от гибелта му.На паметното събитието присъстваха вицепремиерът, министър на отбраната и лидер на ВМРО Красимир Каракачанов, евродепутатът Ангел Джамбазки, министър Нено Димов, депутати, членове и симпатизанти на Организацията, българи от Македония и Западните покрайнини.Отслужена бе заупокойна молитва, залп в чест на Александров проехтя над планината.Каракачанов връчи грамоти на над 40 нови членове, които положиха клетва за вярност към ВМРО, като се зклеха над Евангелието, камата и револвера.В  разказа за делото на некоронования цар на Пирин, както е наричан Тодор Александров.„Историята сама ще прецени напълно личността и ролята на тоя човек. Но фактът, че той още при живота си влезе триумфално в областта на легендата, показва колко е голямо неговото дело в живота на съвременниците му. Това място Александров бе си извоювал със своите лични качества: непреклонна воля, силен характер и прозорлив ум, турен в пълна служба на един голям народен идеал: освобождението на Македония. Тодор Александров бе от ония македонски деятели, които най-грижливо се пазят да не създадат със своята деятелност опасности за България. И в това отношение той бе един прозорлив и голям българин“, казва за Александров историкът проф. Никола Милев.А според енциклопедия \"Британика\" (т. 1, 1944 г.): „Александров в продължение на много години бе некоронованият крал на българите-македонци, които го почти боготворяха. В народната памет Тодор Александров е възприет като Последният цар на планините“.", "date": "2019.09.01", "title": "ВМРО почете паметта на Тодор Александров"}
{"url": "https://offnews.bg/politika/vav-varshava-radev-zaklejmi-nadprevarata-vav-vaorazhavaneto-i-sporovet-710444.html", "text": "Трябва да помним не само ужасите на войната, но и причините, които разпалиха тази война, за да избегнем опасността да повторим тези грешки днес, когато отново има ожесточени спорове за световно лидерство.Това заяви президентът Румен Радев пред български журналисти, след като участва в церемонията във Варшава по повод отбелязването на 80-годишнината от началото на Втората световна война.Възпоменателната церемония в полската столица събра държавни и правителствени ръководители от четиридесет страни.Отбелязването на 80-годишнината от началото на най-кръвопролитната и опустошителна война в човешката история има своето актуално значение и днес, подчерта президентът Радев.По думите на държавния глава възпоменателната церемония има още по-голямо значение на фона на многобройните конфликти в света, войнстваща реторика, растящата нестабилност в региони, близки до нашия и дезинтеграцията на системата от международни договори в областта на въоръженията, което ни тласка към нова надпревара във въоръжаването.По-рано днес Радев обсъди във Варшава теми от дневния ред на Европейския съюз с Шарл Мишел - министър-председател на Белгия и новоизбран председател на Европейския съвет. Да бъде променен механизмът за вземане на общи решения в рамките на ЕС, което да позволи по бърза реакция на ЕС в международните отношения, също е бил сред акцентите на разговора.", "date": "2019.09.01", "title": "Във Варшава Радев заклейми надпреварата във въоръжаването и споровете за световно лидерство"}
{"url": "https://offnews.bg/sviat/chehite-zalivat-s-boia-savetski-pametnik-ako-ruskoto-posolstvo-tolk-710445.html", "text": "Един паметник на съветски маршал не дава мира в Прага и в руското посолство в чешката столица. И тази нощ - за пореден път - паметникът на Иван Конев в Шести район е станал обект на нападение.Дискусията за паметника започна отново в чешките медии, след като на 21 август той беше залят с червена боя и осъмна с надпис \"Не на кървавия маршал! Няма да забравим\". Протестната акция е свързана с 51-годишнината от нахлуването на войските на Варшавския договор в Чехословакия.Статуята е открита по време на отбелязването на Деня на победата на 9 май 1980 г. - в чест на Конев като командващ войските на Червената армия, които освобождават Прага от нацистите през последните дни на Втората световна война. Съветският маршал обаче е и водеща фигура при подготовката на нахлуването в Чехословакия през 1968 г.След като паметникът беше залят с червена боя, кметът на Шести район в Прага Ондрей Колар заяви, че този път няма да го чистят. \"В крайна сметка  означава  на руски\", отбеляза кметът.\"Този път решихме да го оставим такъв, какъвто е, защото - по мое субективно мнение - написаното върху статуята е вярно\", аргументира се Колар.Той не иска да харчи парите на данъкоплатците в Шести район, при условие, че паметникът на Конев явно не е желан от тях.Руското посолство обаче заклейми като \"варварски\" акт надписа \"Не на кървавия маршал! Няма да забравим\" и заливането на паметника с боя. И изпрати протестна нота до чешкото външно министерство.Този петък местните власти поставиха скеле около статуята и я покриха с огромна тента, за да не се вижда и да не дразни повече чехите. Но в нощта на събота срещу неделя младежи на 22 и на 23 години свалиха покривалото и полицията ги арестува.Чешкото обществено радио отбелязва, че заради събитията около паметника на Иван Конев кметът Ондрей Колар е получил заплахи за убийство. Наложи се вътрешното министерство да му предостави лична охрана.За 12 септември в Шести район е насрочено ново обсъждане за паметника - основното предложение е той окончателно да бъде преместен. Къде? Ако руското посолство толкова държи на него, да си го вземе на нейна територия. Или пък да остане в един от военно-историческите музеи.", "date": "2019.09.01", "title": "Чехите заливат с боя съветски паметник. ''Ако руското посолство толкова държи на него, да си го вземе''"}
{"url": "https://offnews.bg/futbol/nejmar-ostava-v-pari-sen-zhermen-710446.html", "text": "Неймар ще остане в Пари Сен Жермен, след като трансферът му обратно в Барселона засега изглежда пропада, съобщи френското издание L‘Equipe.\"Se queda\" (от испански „Той остава“) бе заглавието на главната страница на L‘Equipe със снимка на бразилеца.„Имайки предвид невъзможността да осъществи трансфера си в Барселона, Неймар е съобщил на своя антураж, че е взел решение да остане до края на сезона в ПСЖ“, пише изданието.Испанското издание Mundo Deportivo излезе с подобна информация, която идва малко преди затварянето на трансферния прозорец в Европа на 2 септември.„Представителите на Неймар признаха: Всичко свърши“, се казва във вестника. 27-годишният Неймар стана най-скъпият футболист в света, когато ПСЖ плати за услугите му 222 млн. евро на Барселона преди две години.Автор на 51 гола в 58 мача за два сезона с екипа на парижани, Неймар няма официален мач през тази кампания поради неяснотата, касаеща бъдещето му.Той тренира с френския шампион в четвъртък, старши треньорът Томас Тухел го остави извън състава, победил Метц с 2:0 в Лига 1 в петък. В същия ден спортният директор на ПСЖ Леонардо заяви следното: „Няма споразумение. Всичко зависи от Барселона“.", "date": "2019.09.01", "title": "Неймар остава в Пари Сен Жермен"}
{"url": "https://offnews.bg/futbol/levski-i-tcska-ne-se-pobediha-v-derbito-710449.html", "text": "Отборите на Левски и ЦСКА си размениха по едно полувреме и не се победиха в дербито от осмия кръг на efbet Лигата. Двубоят завърши 2:2, като сините пропиляха аванс от два чисти гола, постигнати през първото полувреме.След почивката червените доминираха и заслужено стигнаха до равенството. Станислав Иванов беше точен за Левски в 12-ата минута,а Найджъл Робърта удвои в 18-ата минута. Евандро намали за ЦСКА в 73-ата минута, а Раул Албентоса изравни в 88-ата минута. За повече обаче нямаше време.ЦСКА започна по-силно мача, но получи тежък удар в 12-ата минута, когато Левски поведе след първата си смислена атака. Нашименто изведе Горанов, който центрира добре към Паулиньо, а бразилецът свали топката с глава към Иванов и младокът от въздуха пък вкара своя трети гол през този сезон.В 18-ата минута червените отстъпваха вече с 0:2. Този път Нашименто центрира от фаул, Черниаускас и Райнов се разминаха с топката, която се удари в Робърта и влезе в мрежата. Холандецът вкара своя четвърти гол от пет мача в родния елит.На почивката треньорът на ЦСКА Люпко Петрович направи две промени и смени схемата, като заигра с двама нападатели. Голмайсторът на ЦСКА Евандро вкара дежурния си гол в 73-ата минута, като се възползва от грешка на Каргас.Гръцкият бранител проспа една изритана от Греъм Кери топка, която летя около 40 метра, не прецени ситуацията и Евандро остана очи в очи с Миятович, след което голаджията вкара деветото си попадение за сезона. Две минути преди края Албентоса, който сложи капитанската лента през второто полувреме, вкара изравнителното попадение с глава след центриране на Кери.Така разликата от 4 точки между двата отбора се запази. Левски е лидер със 17, а ЦСКА е четвърти с 13. Лудогорец върви втори с 15 и може да измести сините от върха още тази вечер при успех като гост над Ботев Враца.", "date": "2019.09.01", "title": "Левски и ЦСКА не се победиха в дербито"}
{"url": "https://offnews.bg/112/43-godishen-mazh-e-ubit-v-stolichnia-kvartal-iztok-710447.html", "text": "43-годишен мъж е убит в столичния квартал Изток.Тялото на жертвата е намерено в неделя сутринта на поляна. Мъжът е пребит до смърт с твърд предмет.По информация на БНР мъжът е криминално проявен - с кражби и шофиране след употреба на алкохол.Работил е като майстор алпинист и се е занимавал с изолации на жилищни блокове.Случаят се разследва от СДВР.", "date": "2019.09.01", "title": "43-годишен мъж е убит в столичния квартал Изток"}
{"url": "https://offnews.bg/futbol/tcska-vze-merki-sled-intcidentite-v-blagoevgrad-710442.html", "text": "Ръководството на ЦСКА излезе с позиция след инцидентите в Благоевград на детски турнир. Отборът беше дисквалифициран след замесването на играч в саморазправа със съперник.\"Армейци,Ръководството на ЦСКА осъжда строго поведението на юношите ни от набор 2004 и техните треньори след края на полуфинала на турнира \"Купите на община Благоевград\" срещу Цървена звезда в петък вечер. В резултат на физическата саморазправа, започната от наши състезатели, тимът ни беше дисквалифициран от надпреварата.ЦСКА винаги е бил образец за феърплей към съперника, а трите звезди са символ освен на многобройни трофеи, но така също и на дисциплина, чест и достойнство. Червената фланелка е свещена и ще бъде носена само от хора, които изповядват тези нравствени ценности и могат да служат за пример на останалите.Клубът ни веднага реагира на тази неспортсменска проява и след извънредна среща на спортно-техническото ръководство реши:1. След инцидента юношата Иван Аврамов е отстранен от Академия ЦСКА.2. Санкции ще понесат и треньорите Сашо Борисов, Атанас Борносузов и Владимир Манчев.3. По вътрешния правилник на клуба ще бъдат глобени и други служители на Академия ЦСКА.В сряда на \"Армията\" ще се проведе среща на юношите, техните родители и ръководството и ще бъдат наложени още санкции на провинилите се\", написаха от ръководството в официалния сайт.", "date": "2019.09.01", "title": "ЦСКА взе мерки след инцидентите в Благоевград"}
{"url": "https://offnews.bg/112/mazh-e-pochinal-pred-diskoteka-v-slanchev-briag-710450.html", "text": "Мъж е починал пред дискотека в Слънчев бряг в нощта на събота срещу неделя.Той е бил на видима възраст 40-50 години. Предполага се, че е турист.Преди да издъхне мъжът е викал на английски език, твърдят клиенти на дискотеката, цитирани от БНР.Самоличността му все още не е установена.", "date": "2019.09.01", "title": "Мъж е починал пред дискотека в Слънчев бряг"}
{"url": "https://offnews.bg/politika/bsp-shte-podkrepi-protest-na-lomsko-shose-dnes-710321.html", "text": "Народните представители от БСП за България доц. д-р Николай Цонков и Анна Славова и общинският съветник от групата на социалистите Николай Николов ще подкрепят протеста на собствениците на имоти по бул. \"Ломско шосе\" днес. Гражданите ще изразят недоволството си срещу намеренията за отчуждаване на имотите и обезщетяването им на ниски, не пазарни цени.На протеста ще присъстват и избраният за кандидат на БСП за кмет на район \"Връбница\" Владимир Петров и председателят на РС на БСП във \"Връбница\" Християн Кръстев.Протестът е от 11,00 часа на ъгъла на бул. \"Ломско шосе\" и ул. \"Обелски път\".", "date": "2019.09.01", "title": "БСП ще подкрепи протест на Ломско шосе днес"}
{"url": "https://offnews.bg/koloezdene/kintana-izleze-nachelo-vav-vueltata-710452.html", "text": "Словенецът Тадей Погачар от UAE Team спечели своята първа етапна победа в колоездачната обиколка на Испания след успех в дъждовните планини на Андора (етапът Андора ла Вела-Алто Елс Корталс д‘Енкамп беше дълъг 94.4 км), а колумбиецът Наиро Кинтана облече червената фланелка на лидер.Марк Солер (Movistar) имаше първоначално аванс, но му бе наредено да изчака за Кинтана, което позволи на словенеца да се поздрави с успеха. Колумбиецът остана втори, а сънародникът на Погачар – Примож Роглич, се нареди трети.Топ 5 допълниха Алехандро Валверде и Солер. Погачар стана петият най-млад състезател, който печели етап в Ла Вуелта.Лидерът преди днешния етап - французинът Никола Еде, завърши с основната група на повече от 6 минути изоставане от Погачар и така сдаде лидерската позиция на Кинтана, който води с шест секунди пред Роглич в генералното класиране, на 17 пред Мигел Анхел Лопес и 20 пред Валверде.Утре е почивен ден, а във вторник предстои 10-ият етап – бягане по часовник 36.2 км на територията на Франция от Журансон до Пау.", "date": "2019.09.01", "title": "Кинтана излезе начело във Вуелтата"}
{"url": "https://offnews.bg/sviat/masova-strelba-v-teksas-7-ubiti-20-raneni-obnovena-710411.html", "text": "Най-малко 7 души бяха убити и около 20 - ранени при втората масова стрелба в американския щат Тексас в рамките на един месец. Тя бе извършена в събота около 15 ч. местно време, съобщи Би Би Си.Първият застрелян е полицай, който спрял автомобила на стрелеца между градовете Мидланд и Одеса.Мъжът започнал да стреля по мотористи и минувачи. В един момент изоставил колата си, откраднал пощенски камион и отишъл да се весели, пише Би Би Си. Бил застрелян от полицай в кино център.Мотивът на мъжа - на възраст около 35 г. - е неясен.Не всички ранени са били простреляни, някои са били ранени от пръснали се стъкла. От болницата в Одеса съобщават, че сред ранените е дете на възраст под 2 г. В съобщение в Туитър американският президент написа, че е информиран за стрелбата и продължава да следи случващото се.Преди четири седмици 22 души бяха убити от мъж в тексаския град Ел Пасо.", "date": "2019.09.01", "title": "Масова стрелба в Тексас: 7 убити, 20 ранени (обновена)"}
{"url": "https://offnews.bg/tenis/grigor-dimitrov-izliza-tazi-vecher-v-bitka-za-1-4-final-na-us-open-710413.html", "text": "Най-добрият ни тенисист Григор Димитров излиза тази вечер в битка за място на 1/4-финалите на турнира от Големия шлем US Open в Ню Йорк.Негов съперник в 1/8-финалите ще бъде австралиецът Алекс де Минор, като двамата не са се срещали досега помежду си на корта.Двубоят ще се играе на корт Grandstand и ще започне не преди 19:30 часа българско време. Преди това има среща на двойки, като програмата започва от 18,00 часа.В предишния кръг Димитров елиминира „щастливия губещ“ Камил Майхжак и изравни най-доброто си постижение в Ню Йорк. Сега пред него се открива отлична възможност за първи път да стигне до 1/4-финалите.Програмата за 1 септември:Grandstand (започват в 18:00 ч.):1. мач на двойки2. Григор Димитров - Алекс де Минор (не преди 19:30 часа)Централен корт „Артър Аш“ (започват в 19:00 ч.):1. Роджър Федерер – Давид Гофен2. Серина Уилямс – Петра Мартич3. Елина Свитолина – Мадисън Кийс (не преди 02:00 ч.)4. Новак Джокович – Стан ВавринкаКорт „Луис Армстронг“ (започват в 18:00 ч.):1. Ашли Барти – Ван Циан2. Каролина Плишкова – Джоана Конта3. мач на двойки4. Даниил Медведев – Доминик Кьопфер (не преди 00:00 ч.)", "date": "2019.09.01", "title": "Григор Димитров излиза тази вечер в битка за 1/4-финал на US Open"}
{"url": "https://offnews.bg/112/mazh-opita-da-preseche-magistrala-struma-avtobus-go-blasna-i-ubi-na-m-710434.html", "text": "Мъж е загинал на място, след като се опитал да пресече пътното платно на автомагистрала \"Струма\", в участъка между с. Кулата и гр. Сандански, и е бил блъснат, съобщи полицията.Катастрофата станала снощи около 20:25 ч.Автобус „Неоплан“ е блъснал 33-годишния мъж, пресичащ пътното платно.Работата по случая продължава.", "date": "2019.09.01", "title": "Мъж опита да пресече магистрала Струма, автобус го блъсна и уби на място"}
{"url": "https://offnews.bg/nashite-avtori/prehvarliach-bair-razkaz-s-prodalzhenie-ot-zdravka-evtimova-710344.html", "text": "Тогава ти ми каза, Елено:- Пушиш ли, Дамяне? – аз ти казах – „Пуша“ и ти каза –„Дай ми цигарите.”Аз ти ги дадох. Ти започна една по една да ги изваждаш от кутията. Започна да късаш първата цигара, скъса я първо на две, после на четири парчета. Скъса и втората цигара първо на две, после на четири парчета.- Елено, много пари дадох за тях – не се сдържах.- Аз струвам повече пари – каза ти.- Върни ми ги - наблегнах аз, но много тихо наблегнах, защото чух нещо, дето го нямаше в думите. Ти го имаш тоя навик, Елено, да караш хората да чуват нещо, дето го няма в думите ти.Някой път е хубаво и на човек му иде да те грабне и да те носи до Черни връх, друг път му иде да те грабне и да ти откъсне главата, разбираш ли. Тогава ми идеше да ти откъсна главата и както ти късаше цигарите ми на четири, така и аз да те накъсам на четири, ама не те накъсах. Беше четвъртък, беше ми казала, че в четвъртък вашите ходят във Владимир да поливат бостана – майка ти, да е светло небето й, гледаше хубав бостан - и мислех, че ще ме заведеш във вас. Бях виждал къщата ви отдалеч, после заради тебе минавах по вашата улицата – викам си „Я да я видя тая “ и те виждах. Все в градината дълбаеше. И мама така правеше, светъл път на душата й, затова от малък имам доверие на хора, дето копаят в градина.Ще ме заведе у тях, казах си на ума поне сто пъти, докато ми късаше цигарите, а тютюнът падаше като сняг на тревата. Като скъса последната, ти не зави към вас. Къщата ви стърчи, най-крайната в Старо село, след нея храсталак от глог, шипки, див дрян, над тях борчета и гъби масловки. Никой няма да види, че ме водиш във вас. Разправяха, че си имала сто саксии - пет пари не давах за саксиите, честно. Но ти не тръгна към вашата къща.Тая шантавата къде ръгна сега? Така ти викаха в Старо село, „Шантавата“, виждаха, че все влачиш треволяци, корени, разправяха - баба й, врачката и баячката, я е побъркала, увъртяла е горкото мозъче на детето.Бяхте много смешни ти и баба ти – ти дълга на върлина, тя кръгла, тлъста като юрдечка. Баба ти я помня. Като малък беше минал край двора ни оня камион, дето събира боклуците, жълтата кола на хигиената. Като гръмна оня жълт камион край нас, като забуча страхотно, мама казваше – оттогава съм започнал хем да заеквам, хем да се напикавам. Щом се подаде тази жълта кола на хигиената, съм се завирал под леглото и съм плачел, или съм се свирал между краката на тате и не съм смеел да мръдна час след това. Мама ме заведе при баба ти – къде ти юрдечка, тлъста и дребна като масичка за ракия.- Ти ракия пиеш ли? – попита ме ти.- Пия – признах си.- Ще спреш да пиеш - каза ми ти, Елено.Както и да е, мама ме заведе при баба ти, дърта беше тя, ще речеш, че едва се търкаля, но ще се излъжеш. Старата тичаше като коза да бере треволяк из къра. Баба ти вика:– Бре, какво хубаво дете! Бре!Посипа ме целия с брашно, че като закашлях, щях да хвърля топчето. Чувал съм, че бабички като нея баят. Тя не бая. Изпя ми оная песен – „Купила ми мама шарени чорапи“. Даде ми една филия масло. Иска от баща ми двайсет стотинки, зари ги в земята и толкоз. После ми каза:- Дамяне, ей там на двора, дете, има бял камък. Ходи да се изкашляш върху него. Какъв ти двор, какъв ти камък – всичко беше с лехи и гъсто насадено, но не като при нормалните хора - с домати и чушки, краставици и патладжани - а с треви, треволяци и бодливи трънки.- Няма бял камък - викам й.Тя отиде до едно чекмедже, извади нещо – най-обикновено парче мрамор и нареди:– Сложи то на земята и се изкашляй. Нито ми се кашляше, нито ме сърбеше гърлото, нито ми се ядеше, тя наточи от чешмата на двора вода и вика: – „Изпий я! Наведнъж!“ Чак тогава свърших работата – разкашлях се като гръм над камъка.- Я сега, булке Славке, вземи си детето.- Колко ти дължим, лельо Елено?- Ще ми направиш един гювеч с телешко месо – каза, без да го усуква баба ти. – Сложи му мазнина. Обичам блажно. Ще го донесеш само ако Дамян спре да се напикава и да заеква. Разбра ли ме? Сложи много магданоз и силенче в гювеча, така го обичам.След три дена мама направи гювеч в огромна тава, като че щеше да храни работниците в тухларната. Отделно набра две връзки силенче и магданоз, обаче баба ти й ги върна.- Казах ти само гювеч, булке Славке. Не ти ща мерудията, имам за цяла казарма. Прибери си я.Оттогава нито съм се напикал, нито съм заеквал, а обичам гювеч, Еленке. Научих да го правя и го правя по-хубаво от тебе. Ти все недоварен и недокъкрен ни го даваш да ядем.…Тогава ти не тръгна към къщата на вашите, дето бяха отишли да поливат пипера и краставиците. Викам си: ще завие към колибата на баба си Елена, но ти и натам не зави. Прекара ме към баира Прехвърляч – и си викам, тая с право й викат „Шантавата“. Такава си беше, Еленке. Прощавай, че ти го казвам. Прехвърляч е проклет, върл и стръмен – бяхме млади момчета, но даже със ски ни беше страх да се пуснем оттам.Ако искаш да обучиш някое зло псе и да разкараш отровата от характера му, покатерваш се на Прехвърляч откъм Струма, не откъм върлото и пускаш песчето надолу. Ако не си строши муцуната по наклона и се провре до долу през трънките, кучето си изгубва злобата и яда, започва да те обича, тича край тебе и ти ближе ръцете. Тоя ден беше горещо - земя и небо, звяр и природа се потяха и мряха от жега. Какво ще прави тая тука, тука защо се тика в камънака, нали техните ги няма у дома? А ти ми викаш:- Дамяне, тичай нагоре. Искам да видя дали можеш да бягаш след тия цигари, дето си дърпал и след тая ракия, дето си изпил с това хубаво лице, че за тебе въздишат тия и ония.- Къде да тичам, бе! – гледам те и не вярвам. – Вярно си откачена, Елено.Ти нищо не каза, каквато беше тънка като колана ми, обърна ми гръб и бързо взе да се спускаш назад към къщите на Старо село, към казана за ракия.- Чакай, бе момиче. Стой – търтих след тебе, едва те настигнах. – Добре. Ще тичам към върха на Прехвърляч.Ти пак нищо не рече. Приятелките ти, чакай - ти май нямаше приятелки, но Катя, дето седяла с тебе на един чин в техникума, ми обади, че не си падаш по бъбрене и дрън-дрън думи. Сега с ушите си разбрах, че откъм приказки хич те няма.Тръгна пред мене – имахме едно шиле, Радко се казваше. То така вироглаво и въртоглаво, ни се води, ни се кара, ни се транспортира - все пред мен търчеше. Един ден аз пасях шилетата край брега на Струма, при Ямата – знаеш го най-дълбокия вир. Стоя и зобя дивите ягоди, дето си бях набрал. А онова лудо шиле Радко, скокна и ме мушна с рогата. Тогава паднах в Ямата и се наквасих като пране, но докато изброя до три, грабнах една вършина и наложих Радко между рогата. Оттогава шилето спря да ме блъска и боде, станахме приятели. Грамаден овен порасна. Но си викам по твой адрес: „Тая сега да взема ли една пръчка, та да я набия между рогата?“ Тя рога няма, само инат й дал Господ с камиони да го превозваш. Така бързо крачеше тогава пред мене, че ми се зави свят. Доведе ме насреща на връх Прехвърляч и рече:– Хайде.Аз, толкоз ми бе ума, взех да търча напреки стръмното към Прехвърляч, нагоре по върлото и усойно ждрело. Бягам и нямам дъх, обръщам се назад и що да видя –ти след мен подтичваш леко като скакалец.- Стига толкоз! – казах ти. Все едно, че ти бях казал: – „Ти ум капка нямаш, откачена жена ли си?“Обърна ми гръб и хукна надолу. Добре де, ще продължа към върха – така драпах, драпах, драпах като козел, после на гущер се обърнах и изтеглих баира напряко върлото. Отрова Прихвърляч! Обръщам се и що да видя – ти след мене се носиш на тия тънки като карфици крака. Скок подскок, ни се запъхтяваш, ни дъх губиш. А аз дъх на парчета събирам и едва дишам. Ти ми се смееш, без дори да си се запотила в тая гадна, прегоряла, та изпържена жега.И аз продължих. Още три пъти спирах, докато издраскам на върха на мръсника Прехвърляч. Качих се накрая, а там – пред очите ми се ширнало полето, хълмовете, тънката бара Матиш, дето притихва като мишка в злия пек, къщите на Старо село. Отначало нищо не виждах, така се бях изцедил, ни въздух имах, ни очи, ни уши, само наклона под мен съзирах. И тъкмо почнах да дишам, когато ти ме целуна.Пак спрях да дишам.Тогава, на Прехвърляч, Еленке, разбрах какво значи да кажеш – „Това момиче е мое.“ Това значи да кажеш – „Това небе е мое. Тия баири са мои, тоя вятър е мой.“ За това момиче всеки Прехвърляч ще изкатеря, небето ще преплувам, камъни ще ям, пясък ще пия, вятър в пазва ще донеса за това момиче. Еленке, Еленке, добре, че ме заведе на Пръхвърляч. Добре, че после се съгласи да си останеш при мене и дом ми направи – да си покрай мен, докато Господ ме държи на тая земя.- Бълнува – по едно време чувам гласа на внучката. - Бабо, дядо бълнува, но ми се струва, че температурата е спаднала.Усещам една малка ръчица, студена като висулка, на челото ми.- Дядо, дядо! Не си кашлял много. Само седем пъти. Температурата пада.- Даме Дамянке – изпъшка мъжът, омотан в два юргана на леглото. Беше го валял дъжд и като вдигна температура стана ясно – тресе го оня гаден грип от Дунава. По телевизията разправиха огромни подробности за него. – Даме Дамянке, на дядо месечинката – избъбри мъжът.Бабата на момичето дойде с оная горчива чаша, толкова гадна и отвратителна, че само като я погледне човек, започват да го болят петите.- Изпий това. На един дъх – обясни му жената, но дядото не беше послушен. Спря веднъж. Каза:- Гаден чай, Даме Дамянке.Дядо Дамян бе измислил това име на внучката си - Даме Дамянке.Чудно откъде го бе чул Васко, онуй момче с акордеона, че и той започна да й вика така?", "date": "2019.09.01", "title": "Прехвърляч баир: разказ с продължение от Здравка Евтимова"}
{"url": "https://offnews.bg/tenis/medvedev-pokaza-sreden-prast-kirios-mu-se-vazhiti-710414.html", "text": "Скандалният австралийски тенисист Ник Кирьос си намери нов идол в лицето на руснака Даниил Медведев.Кирьос много хареса неприличен жест на Медведев, който размаха среден пръст на публиката в Ню Йорк по време на мача си от третия кръг на US Open срещу Фелисиано Лопес.Постъпката му до такава степен хареса на Кирьос, че австралиецът сложи кадъра като корица на профила си в Туитър. Това беше кулминацията на симпатията, която изпитва в последните седмици към Медведев Кирьос.Той се възхищава не само на играта му, а и на постъпките му извън корта.", "date": "2019.09.01", "title": "Медведев показа среден пръст, Кирьос му се възхити"}
{"url": "https://offnews.bg/izvan-terena/arien-roben-prepluva-8-km-za-blagotvoritelnost-710441.html", "text": "Бившият холандски футболен национал Ариен Робен преплува 8 километра благотворително с цел набиране на средства за подпомагане на лечението на ракови заболявания. 35-годишният Робен специално благодари на всички помогнали каузата на фондацията за борбата с рака UMCG.Техничарят сложи край на футболната си кариера през това лято след десет сезона в Байерн Мюнхен. Крилото спечели 30 трофея на клубно ниво като професионалист, като записа общо 606 мача с 210 гола за Гронинген, ПСВ Айндховен, Челси, Реал Мадрид и за Байерн.Робен все още трудно приема мисълта, че е извън футбола и затова наскоро даде малко противоречиво интервю пред местно радио.\"Винаги съм казвал никога не казвай никога. Може би след месец или два ще имам странното усещане, че всичкото това нещо ще ми липсва.Но не оценявам високо шансовете си за завръщане. Без съмнение да се откажа беше най-тежкото решение в цялата ми кариера\", заяви холандецът по повод отказването си.", "date": "2019.09.01", "title": "Ариен Робен преплува 8 км за благотворителност"}
{"url": "https://offnews.bg/ikonomika/sasht-udariha-kitaj-s-nova-valna-ot-mita-710415.html", "text": "Днес САЩ налагат на Китай нови мита за вноса на китайски стоки. Специалистите очакват митата да засегнат стоки на стойност 150 милиарда долара. Те показват рязката ескалация на бушуващата търговска война между двете най-големи икономики в света, отбелязва Би Би Си.Митата ще бъдат наложени на най-разнообразни стоки - от месо и сирене до химикалки и обувки.Действието е първата фаза от последния план на американския президент Доналд Тръмп до края на годината да наложи 15-процентни мита върху стоки за 300 милиарда долара, внесени от Китай. Първоначалното намерение - митата да са 10%, се промени през последната седмица. В отговор Пекин въвежда 5% мито върху американския суров петрол. Ако планът на Тръмп бъде изпълнен почти всички китайски стоки ще бъдат обложени.Досега Вашингтон е наложил мита върху китайски стоки на стойност около 250 милиарда долара, за да окаже натиск върху Пекин и Китай да промени политиката си по отношение на интелектуалната собственост, субсидиите за индустрията, достъпа до пазари и трансфера на технологии към китайски фирми. През май американското правителство включи технологичния гигант Huawei в черен списък. Пекин твърдо отрича да прилага нелоялни търговски практики и в отговор на ложи мита върху американски стоки на стойност 110 милиарда долара.Всичко това се отразява зле на бизнеса, за който е все по-трудно да лавира в несигурната среда, създадена от продължителната търговска война.Вследствие на търговската война Китай обезцени валутата си до рекордни стойност. Юанът се срина с 4% за месец – от началото на август, когато американският лидер обяви новата серия от мита, до петък вечерта.", "date": "2019.09.01", "title": "САЩ удариха Китай с нова вълна от мита"}
{"url": "https://offnews.bg/bojni/lomachenko-pobedi-kembal-sled-12-rundova-bitka-710416.html", "text": "Василий Ломаченко победи Люк Кембъл по точки след 12-рундова битка в зала \"О2 Арина\" в Лондон. Украинецът тотално доминираше на ринга и това бе отбелязано и от съдиите, които категорично му присъдиха победата (119-108, 119-108, 118-109). Така Ломаченко завоюва титлите в лека категория на Световния боксов съвет (WBC), Световната боксова асоциация (WBA) и Световната боксова организация (WBO).Кембъл бе равностоен на своя съперник само в началните рундове, след което Ломаченко правеше каквото си поиска. В 11-ия рунд той дори прати англичанина в нокдаун, но Кембъл все пак успя да се изправи и да завърши мача. Така той стана първият боец изкарал 12 рунда срещу украинеца след Хосе Педраса.Така двукратният олимпийски шампион записа 410-ата победа в своята кариера и вече има поясите на три от четирите федерации в лека категория. Той продължава да покорява върховете в бокса, тъй като все още е шампион на WBO в двете по-долни категории - junior lightweight и “перо”.", "date": "2019.09.01", "title": "Ломаченко победи Кембъл след 12-рундова битка"}
{"url": "https://offnews.bg/tcarkoven-kalendar/simeonovden-e-cherpiat-oshte-simona-i-marta-710406.html", "text": "Симеоновден е. Църквата почита преп. Симеон Стълпник и неговата майка св. Марта. На днешния ден се поставя началото на църковната Нова година.Имен ден празнуват: Симеон, Симеона, Симон, Симона, Симо, Сима, Симана, Мона, Марта.Преподобният Симеон е роден през 357 г. в Мала Азия. Той бил смирен и благ християнин.За да се отдели от хорската суета си построил каменна кула, висока 40 лакти. Живял в тясна килия на върха ѝ и затова бил наречен Стълпник. Починал на 103-годишна възраст.Сред българите денят е известен още като “Симеон орач”, „Симеон сърп”, “Симеон брульо”, „Летен полазник”.Този празник се считал в миналото за начало на земеделската нова година. Тогава започвала есенната оран и сеитба, бруленето и събирането на орехите.", "date": "2019.09.01", "title": "Симеоновден е. Черпят още Симона и Марта"}
{"url": "https://offnews.bg/tenis/osaka-se-razpravi-s-15-godishna-po-patia-kam-1-8-finala-710419.html", "text": "Защитаващата титлата си на US Open Наоми Осака направи нова крачка напред в тазгодишното издание на турнира. Поставената под №1 в схемата японка постигна убедителна победа над 15-годишната американка Коко Гауф с 6:3, 6:0 за 1 час и 5 минути игра на \"Артър Аш Стейдиъм\". На 1/8-финала Осака ще срещне швейцарката Белинда Бенчич, която стигна до този етап без игра, след като съперничката и Анет Контавайт се отказа заради контузия.Сензацията в турнира до момента Тейлър Таунзънд продължава със силното си представяне. Американката вече е на 1/8-финал, след като победи със 7:5, 6:2 румънката Сорана Кърстя. В следващия кръг я чака среща с Бианка Андрееску, която отстрани в Каролин Возняцки с 6:4, 6:4.Напред в турнира продъжлава и германката Юлия Георгес, която записа сравнително лесна победа над Кики Бертенс с 6:2, 6:3. На 1/8-финала тя ще се изправи срещу Дона Векич, която победи Юлия Путинцева с 6:4, 6:1.Елис Мертенс също остава в надпреварата в Ню Йорк след убедителен успех с 6:3, 6:3 над Андреа Петкович. Тя ще играе в следващия кръг срещу Кристи Ан, която отстрани Йелена Остапенко с 6:3, 7:5.Андрееску - Возняцки 6:4, 6:4Осака - Гауф 6:3, 6:0Таунзънд - Кърстя 7:5, 6:2Георгес - Бертенс 6:2, 6:3Бенчич - Контавайт - отказване на естонкатаМертенс - Петкович 6:3, 6:3Ан - Остапенко 6:3, 7:5Векич - Путинцева 6:4, 6:1", "date": "2019.09.01", "title": "Осака се разправи с 15-годишна по пътя към 1/8-финала"}
{"url": "https://offnews.bg/ikonomika/babh-nareche-prinuditelnoto-izbivane-na-svine-dobrovolno-usvoiavane-n-710417.html", "text": "Протестите срещу избиването на здрави животни под натиска на властите заради чумата по свинете явно са забравени, няколкоседмичните блокади и сълзите на хората - също. Днес в прессъобщение Българската агенция по безопасност на храните нарече принудителното унищожаване на прехраната на стопаните \"доброволно усвояване на месо\". Със съобщението си до медиите БАБХ уведомява, че започва изплащането на еднократните 300 лева на засегнатите и нарича това \"помощ\". Защо се налага държавата да отпуска парична \"помощ\", ако хората доброволно са заклали прасетата си за зимнина - този въпрос БАБХ не изяснява.Агенцията информира, че плащанията започват на 2 септември в 21 области на страната: Варна, Велико Търново, Видин, Враца, Добрич, Кюстендил, Ловеч, Монтана, Пазарджик, Перник, Плевен, Пловдив, Разград, Русе, Силистра, Смолян, София град, София област, Търговище, Шумен и Хасково. След 2 септември ще се плаща в областите: Благоевград, Бургас, Габрово, Сливен, Стара Загора и Ямбол.От област Кърджали няма нито едно заявление за обезщетение, затова там пари няма да се плащат.Съобщението завършва дословно със следното изречение (): \"Право на обезщетение имат стопаните, с до 5 броя прасета за угояване, предприели мерки за почистване и дезинфекция на обектите, след доброволно усвояване на месото от прасетата в личните си стопанства\".Освен странната интерпретация на случилото се и упоритото поставяне на запетаи там, където не им е мястото, в съобщението се забелязва и нетипична употреба на \"й\": \"В някой от общините в тези области изплащането ще продължи в дните и след 2 септември\".", "date": "2019.09.01", "title": "БАБХ нарече принудителното избиване на свине \"доброволно усвояване на месо\""}
{"url": "https://offnews.bg/kakvi-sa-pravata-ni-kato-potrebiteli/pravata-ni-pri-zakasnenie-na-mezhdugradski-avtobus-nad-2-chasa-mozhem-710420.html", "text": "При закъснение, отменени рейсове или премаршутиране пътуващите с автобус на разстояние над 250 км имат право на обезщетение, а в някои случаи - и да се откажат от пътуването и да получат обратно парите си за билета. За това информира Игнат Арсенов, директор „Контрол на пазара” в Комисията за защита на потребителите (КЗП).Законодателството е единно за ЕС и правилата важат при пътувания на територията на Република България, в друга държава членка на ЕС и между държавите членки, стига да е спазено условието за минимално разстояние над 250 км между точката на заминаване и тази на пристигане.Пътниците в ЕС имат най-много права и са най-защитени спрямо всички останали в света. При проблеми могат да разчитат на съдействието на мрежата Европейски потребителски центрове, каквото бюро има и в България.\"Когато закъснението се очаква да бъде повече от 90 минути, тогава за потребителите възникват правата на храна, напитки и нощувки до 80 евро – в зависимост от периода на изчакването. Ако закъснението е над два часа, пътниците може направо да се откажат да пътуват и да си получат парите обратно”, обясни Арсенов.При техническа авария на превозното средство или друг проблем превозвачът трябва незабавно да се погрижи за пътниците на място и да ги превози до крайната дестинация.„Ако автобусът се развали на средата на магистралата, няма как в рамките на час компанията да достави храна и напитки, но тя трябва да осигури възможно най-скоро придвижването на пътниците до крайната дестинация. Иначе те могат да претендират допълнително парично обезщетение в размер на от 50% до 100% от цената на билета”, обърна внимание Арсенов.Обезщетението при повреден или изгубен куфар е в размер до 1200 евро за единица багаж. Ако чантата е загубена, пътникът ще трябва да докаже стойността на вещите, които са били в нея, тъй като в противен случай обезщетението може да бъде платено на килограм загубен багаж.„Обикновено трябва да пазим касови бележки, които показват какво е имало вътре, кога е купено, на каква стойност. Например, ако в багажа имаме едни обувки, които са купени преди пет години, чрез касовата бележка може да се установи, че те са много стари, което означава, че имат голяма амортизация и не струват толкова, колкото са стрували при покупката”, посочи Игнат Арсенов.Когато пътниците имат проблем, възможно най-скоро да се обърнат към превозвача, като това е особено важно при багажите. „При забавен багаж има 7-дневен срок. Много често хората мислят, че след подаването на протокол на гише „Рекламация на багажа” приключват техните задължения. Но те трябва да уведомят и превозвача, тъй като, ако той не е знаел, може да им се прекратят правата”, подчерта експертът.При липса на отговор от автобусната компания повече от три месеца или при неудовлетворяващ такъв, пътниците следва да се обърнат към Европейския потребителски център към Комисията за защита на потребителите. Когато превозвачът е регистриран на територията България, те могат да потърсят съдействието на Изпълнителна агенция „Автомобилна администрация”.„Ако не получат това, което считат, че им се полага, нека не оставят въпроса неразрешен, да бъдат активни, да не се отказват. Има и извънсъдебни механизми за решаване на потребителски спорове – в България функционират помирителни комисии, има и съдебна администрация, до която се стига на следващ етап”, препоръча Арсенов.", "date": "2019.09.01", "title": "Правата ни: При закъснение на междуградски автобус над 2 часа можем да откажем пътуването и да получим парите си"}
{"url": "https://offnews.bg/sviat/prezidentat-na-germania-poiska-proshka-ot-polskia-narod-za-vtorata-sve-710412.html", "text": "Президентите на Полша и Германия Анджей Дуда и Франк-Валтер Щайнмайер застанаха рамо до рамо на възпоменателната церемония по повод 80-ата годишнина от началото на Втората световна война. Двамата държавни глави я откриха с минута мълчание в 4,40 ч. - часът когато според оцелелите са паднали първите бомби на германската авиация.Световни и европейски лидери, сред които българският държавен глава Румен Радев, пристигнаха в Полша за събитието. Сред тях е украинският президент Владимир Зеленски, но не и руският - Владимир Путин. Американският президент Доналд Тръмп отмени планираното си посещение във Варшава заради урагана Дориан, наближаващ бреговете на Флорида. Вместо него на церемонията присъства вицепрезидентът Майк Пенс.\"Прекланям глава пред жертвите на атаките на Велюн. Прекланям глава пред полските жертви от германската тирания. Искам прошка\", каза германският президент на полски и немски език по време на церемонията в централния полски град Велюн - първият, който пада по ударите на германските нацисти.На 1 септември 1939 г. германският боен кораб „Шлезвиг-Холщайн“ стреля срещу гарнизон с полски войници на полуостров Вестерплате и поставя началото на ужасяващата война, отнела живота на милиони хора.Основните събития днес се провеждат във Варшава, където е паметникът на незнайния войн. Покани за церемониите получиха страните от НАТО и ЕС, както и други държави, сред които Армения, Азербайджан, Беларус, Грузия, Молдова, Украйна. Липсата на покана към Русия бе осъдена от говорителя на президента Дмитрий Песков, който заяви, че без участието на Русия нито едно мемоарно събитие не може да се счита за пълноценно.", "date": "2019.09.01", "title": "Президентът на Германия поиска прошка от полския народ за Втората световна война"}
{"url": "https://offnews.bg/tenis/nadal-s-lesna-pobeda-zverev-s-poreden-maratonski-mach-na-us-open-710421.html", "text": "Поставеният под №2 в схемата на US Open Рафаел Надал продължава уверено пътя си напред в турнира. Испанецът не срещна особени проблеми в мача си срещу корееца Хьон Чун в третия кръг, побеждавайки го с 6:3, 6:4, 6:2 за по-малко от два часа. В следващия кръг 33-годишният тенисист ще има по-тежък съперник в лицето на Марин Чилич, който стигна до тази фаза след успех със 7:5, 3:6, 7:6(6), 6:4 над Джон Иснър.В същото време 6-ият поставен Александър Зверев записа пореден маратонски двубой на \"Флашинг Медоус\" тази година. Германецът победи в четири сета словенеца Аляз Бедене с 6:7(7), 7:6(4), 6:3, 7:6(3). Срещата продължи 3 часа и 36 минути. На 1/8-финала за Зверев предстои среща с Диего Шварцман, който записа доста по-лесна победа с 6:4, 6:1, 6:3 над представителя на домакините Тенис Сандгрен.В друг мач тази нощ Александър Рубльов отстрани скандалния Ник Кирьос след успех със 7:6(5), 7:6(5), 6:3. Така младият руснак достигна до втората седмица на турнир от Големия шлем за пръв път в кариерата си. На следващия етап го очаква сблъсък с италианеца Матео Беретини, който победи Алексей Попирин с 6:4, 6:4, 6:7(3), 7:6(2).До 1/8-финалите достигна и французинът Гаел Монфис, който записа страхотна победа над Денис Шаповалов с 6:7(5), 7:6(4), 6:4, 6:7(6), 6:3. Той ще има за съперник в следващата фаза испанеца Пабло Андухар, който се разправи с казахстанеца Александър Бублик в три сета - 6:4, 6:3, 6:2.Резултатите при мъжете:Надал - Чун 6:3, 6:4, 6:2Рубльов - Кирьос 7:6(5), 7:6(5), 6:3Зверев - Бедене 6:7(4), 7:6(4), 6:3, 7:6(3)Монфис - Шаповалов 6:7(5), 7:6(4), 6:4, 6:7(6), 6:3Чилич - Иснър 7:5, 3:6, 7:6(6), 6:4Шварцман - Сандгрен 6:4, 6:1, 6:3Беретини - Попирин 6:4, 6:4, 6:7(3), 7:6(2)Андухар - Бублик 6:4, 6:3, 6:2", "date": "2019.09.01", "title": "Надал с лесна победа, Зверев с пореден маратонски мач на US Open"}
{"url": "https://offnews.bg/bojni/povetkin-pobedi-hiui-fiuri-bez-da-vpechatli-710418.html", "text": "Александър Поветкин победи Хюи Фюри в сблъсъка между двамата от боксовата галавечер в \"О2 Арена\" в Лондон. Двубоят бе подгряващ преди голямата битка на вечерта между Василий Ломаченко и Люк Кембъл. Руснакът се наложи по точки (117-111, 117-111, 117-111) и получи пояса на Световната боксова асоциация в тежка категория.Мачът обаче не впечатли зрителите с нищо. Поветкин стоеше малко по-добре на ринга и в 8-ия рунд успя да разкървави лявата вежда на опонента си, но това бе всичко запомнящо се в двубоя. Фюри пък не показа никакъв прогрес в представянето си в сравнение с миналите си двубои и залагаше основно на ляв прав, който обаче не работеше особено добре в тази среща.В крайна сметка съдиите присъдиха победата на 40-годишния Поветкин, който запазва възможност в бъдещ момент отново да се бори за световната титла, макар че шансовете за това не са твърде големи.", "date": "2019.09.01", "title": "Поветкин победи Хюи Фюри, без да впечатли"}
{"url": "https://offnews.bg/gimnastika/sedem-finala-za-gimnastitcite-ni-v-mersin-710429.html", "text": "Продължава страхотното представяне на българските гимнастици на Световната купа в Мерсин (Турция). Нашите момчета се класираха за общо седем финала на отделните уреди.В битката за медалите излиза Йордан Александров, който ще играе на земя (13,850), халки (12,600), прескок (12,800), успоредка (13,800) и висилка, където влиза с първи резултат - 13,600.Сред осемте най-добри влезе и Дейвид Хъдълстоун на прескок с втора оценка - 13,450, а Мартин Мишев ще се бори за отличие на халки, след като получи 13,250 в квалификациите (трети резултат).", "date": "2019.09.01", "title": "Седем финала за гимнастиците ни в Мерсин"}
{"url": "https://offnews.bg/sviat/uraganat-dorian-bahamite-se-gotviat-za-smartonosna-stihia-710424.html", "text": "Бахамските острови се подготвят за урагана Дориан. Изключително опасната буря достигна четвърта степен през уикенда, след което силата му продължи да се увеличава. Стихията приближава северозападните Бахами със скорост близо 225 км/ч. и се очаква да удари днес, а късно в понеделник или рано във вторник да доближи източния бряг на Флорида с още по-силни ветрове и проливен дъжд.Дориан застрашава територии с милиони жители.Жителите на Гранд Бахама се евакуираха от предполагаемия път на бурята.Властите затвориха някои летища, но основното остава отворено в неделя.Скоростта на Дориан го сред най-опасните урагани. Метеоролози предупреждават, че той може да е най-страшният в региона от урагана Андрю насам, който уби 65 души и разруши 63 000 къщи през 1992 г.Американският президент обяви, че следи случващото се и във връзка с очакваното бедствие отмени пътуването си до Полша за възпоменателната церемония по повод 80-ата годишнина от избухването на Втората световна война.", "date": "2019.09.01", "title": "Ураганът Дориан: Бахамите се готвят за смъртоносна стихия"}
{"url": "https://offnews.bg/futbol/balakov-predi-macha-s-anglia-futbol-ne-se-igrae-sas-strah-710425.html", "text": "Селекционерът на националния отбор по футол Красимир Балъков даде пресконференция преди европейската квалификация срещу Англия. \"Лъвовете\" гостуват на \"Уембли\" на 7 септември, събота в среща от група \"А\". Наставникът заяви, че очаква да види друго лице от нашия отбор в сравнение с предните мачове, като допълни, че футбол със страх не се играе.\"Всички познавате Тони Велков. Търся хора с виждания като моите. С един разговор се разбрахме. Станислав Генчев също ще се присъедини към лагера. Днес ще тренираме с 12 човека, а после ще се присъединят и останалите. Имаме 4 тренировки с целия състав. Целта ни ще бъде да покажем друго лице срещу Англия. Ще ни е от полза да се изправим срещу един от най-добрите отбори в света. В техния състав има седем нови футболисти. Извиках Бодуров, защото има опит в Англия. Ще видим в какво състояние физически и психически и ще преценим дали ще играе. Надявам се от тези мачове да спечелим точки, в противен случай трябва да си направим изводите\", започна Балъков.\"Ще се постараем да бъдем добре организирани. Респектирани сме от Англия, но въпреки това трябва да играем със самочувствие и да покажем какво можем. Със страх футбол не се играе. В националния отбор нямам много време за работа, макар да има над какво да се работи. Има неща, които искам да подобрим. Търсим начини да подсилим отбора и да даваме шанс на млади играчи. Наблядавам мачовете от първенството и се опитвам да стимулирам футболистите да се развиват\", каза още специалистът.\"Ще се съобразим с динамиката и бързината на Англия. Много е трудно да се намери правилната рецепта. Ще настоявам футболистите, които идват в националния отбор, да играят без страх. Ритането на топката не е моята философия. Трябва да бием и трите съперника, за да имаме шанс да се класираме\", завърши Бала.", "date": "2019.09.01", "title": "Балъков преди мача с Англия: Футбол не се играе със страх"}
{"url": "https://offnews.bg/dw/predi-80-godini-s-parvite-bombi-nad-vielun-zapochva-vtorata-svetovna-710422.html", "text": "\"Събудиха ме пронизителните звуци на сирената. Отначало не разбрах какво става. Скочих от леглото, родителите ми бяха на балкона. Майка ми предположи, че вероятно става въпрос за пробен вой на сирените. И баща ми мислеше така и се учуди, че са ги пуснали в толкова ранен час\", разказва роденият през 1933 година Ян Тишлер. А всъщност тогава над Виелун падат първите бомби - започва Втората световна война.Ненадейното нападениеЯн Тишлер си спомня, че в края на август 1939-а войната вече \"се усещаше във въздуха\", и че за това се говорело постоянно. Но никой не е предполагал, че точно Виелун ще бъде първата мишена. Градът на около 200 км югозападно от Варшава през 1939 се намира само на 20 км от германската граница и изобщо няма стратегическо значение - в него нито има важни пътни възли, нито мост, които да трябва да бъдат отбранявани. Поради това в града е базирана само малобройна полска военна част.Първите военни престъпления\"Още с падането на първите бомби избягахме в двора, където баща ми, който беше шлосер, имаше авторемонтна работилница. Скрихме се в канала, над който ремонтират колите. Треперехме от страх. Към следобеда вече бяхме единствените, чиято къща беше останала цяла - всичко друго бе превърнато в руини.\" Семейството му, както и почти всички оцелели, напускат града още същия ден. Когато войските на Вермахта пристигат, във Виелун са останали само няколкостотин души.Заповедта за въздушния удар, осъществен от 87 бомбардировачи, е издадена от Волфрам фон Рихтхофен. През април 1937 той е щабен командир на легион \"Кондор\", който разрушава баския град Герника и причинява смъртта на хиляди цивилни граждани. Новата за времето си военна тактика на масирани бомбардировки на обширни територии, при които цивилните жертви се приемат за колатерални щети, може да бъде изпробвана отново след Герника. При това Рихтхофен не рискува нищо, тъй като не може да се очаква отпор от страна на заспалото градче, в което почти няма военни.Във Виелун е извършено първото военно престъпление на Втората световна война. При бомбардировките, продължили от 4:35 сутринта до 14 часа на 1 септември са разрушени 70 процента от градчето. 1 200 от 16-те хиляди жители на града загиват.Провокациите преди началото на войнатаНападението срещу Полша е предшествано от множество целенасочени акции, които пропагандната машина на Третия райх представя като причини за започването на война. Една от най-известните провокации е инсценираното от отряд на СС нахлуване в една германска радиостанция в Глайвиц (полски: Гливице). Нападението е трябвало да изглежда като акция на полски активисти, проникнали в радиостанцията, за да призоват живеещите в Третия райх поляци към въстание.Други германски медии съобщават за полски бунтовници на германска земя, които били подкрепяни от полската армия. По този начин Хитлер се опитва да мобилизира войниците си и да представи германците като жертви.Нападението срещу ВестерплатеДесет минути след първия удар срещу Виелун идва атаката срещу Вестерплате, недалеч от Гданск. В района отношенията между поляци и германци са обтегнати. Гданск, който е населен предимно от германци, е обявен във Версайския мирен договор след Първата световна война за свободен град, респективно излиза от контрола на Третия райх. Пристанището, митницата и железницата обаче се управляват от поляците, които поддържат и военен лагер и оръжеен склад във Вестерплате.След Виелун германците нападат и оръжейния склад. Той е атакуван по море, по суша и от въздуха - в продължение на цяла седмица. И докато за жертвите от германска страна се смята, че са 3 400, от полска страна загиват само 15 души. Заради значителното надмощие на противника, в Полша отбраната на Вестерплате се смята за истинско геройство. Полските ученици например учат, че германските офицери - от уважение към смелостта на защитниците - изпращали със салюти полските войници, напускащи Вестерплате след капитулацията.В памет на ВиелунГданск и Вестерплате и до днес имат символично значение за началото на войната. През 2009-а, за 70-та годишнина, за честванията идват Владимир Путин и Ангела Меркел. Тогавашният полски президент Лех Качински, който малко преди това е протестирал остро срещу руската инвазия в Грузия, използва възможността в присъствието на руския гост да отправи предупреждение срещу възраждането на \"неоимпериалистическите тенденции\".Няма нищо случайно в това, че тази година полският президент и правителството почитат паметта на жертвите не в Гданск, а във Виелун, където за първи път е поканен и германският президент. Гданск е един от последните бастиони на опозицията в Полша, поради което тамошните тържества са доминирани от опозиционните политици. И тъй като 80-та годишнина от избухването на войната се пада в разгара на предизборната кампания преди парламентарните избори през октомври, управляващата партия \"Право и справедливост\" се опитва по този начин да запази контрола над протичането на честванията.", "date": "2019.09.01", "title": "Преди 80 години: с първите бомби над Виелун започва Втората световна война"}
{"url": "https://offnews.bg/obshtestvo/septemvri-ni-posreshta-sas-slanchevo-vreme-i-temperaturi-do-35-gradusa-710397.html", "text": "Днешният първи ден от септември ще е слънчев, със слаб, а в Източна България - до умерен вятър от изток-североизток.Максималните температури ще са между 30° и 35°, в София - около 30°.Над планините също ще бъде слънчево. Ще духа слаб, по високите части - умерен вятър от изток-североизток. Максимална температура на височина 1200 метра около 23°, на 2000 метра – около 15°.Над Черноморието ще бъде слънчево. Ще духа до умерен вятър от изток-североизток. Максималните температури на въздуха ще са 27°-29°. Температурата на морската вода ще е 26-27°, а вълнението на морето - 2-3 бала.Днес слънцето изгрява в 6:51 и залязва в 20:02 ч. Продължителността на деня е 13:11 ч.", "date": "2019.09.01", "title": "Септември ни посреща със слънчево време и температури до 35 градуса"}
{"url": "https://offnews.bg/politika/bsp-bez-kandidat-za-kmet-v-pazardzhik-za-prav-pat-ot-30-godini-710439.html", "text": "За първи път от 30 години БСП в Пазарджик няма да има свой кандидат за кмет. На общинската конференция социалистите решиха да подкрепят независимия предприемач Благо Солов, съобщава БНР.Другият кандидат за подкрепата на левицата в местния вот бе бившият шеф на Националната служба за сигурност Арлин Антонов.След тайно гласуване Солов - сега общински съветник - получи 64 гласа при общо 83 делегати. Антонов подкрепиха 14 от тях.На местните избори на 27 октомври БСП в Пазарджик ще се яви като коалиция с НФСБ и една от земеделските партии. Тя остава отворена и за други политически формации.Окончателната подредба на общинската листа ще направи пленумът на БСП.", "date": "2019.09.01", "title": "БСП без кандидат за кмет в Пазарджик за пръв път от 30 години"}
{"url": "https://offnews.bg/volejbol/volejbolistkite-ni-pregaziha-azerbajdzhan-i-sa-na-1-4-final-na-evropej-710453.html", "text": "Женският национален отбор по волейбол на България се класира за 1/4-финалите на Европейското първенство. Националките ни, водени от селекционера Иван Петков, победиха Азербайджан с 3:0 (12, 16, 23).Най-полезни за българския тим станаха Нася Димитрова (3 блока, 3 аса и 73% ефективност в атака) и Гергана Димитрова (2 блока, 1 ас, 31% ефективност в атака и 50% позитивно посрещане) с 14 и 12 точки за победата.Така \"лъвиците\" попаднаха в Топ 8 на шампионат на Стария континент за първи път от 2009 година насам. На 1/4-финалите България ще се изправи срещу настоящия европейски и световен шампион Сърбия, който по-рано днес би Румъния също с 3:0 гейма.Двата тима бяха в една предварителна група, като тогава българките отстъпиха с 1:3. Срещата между България и Сърбия ще бъде в сряда (4 септември) в зала \"Ататюрк\" в Анкара, като началния час ще бъде определен  след края на всички мачове от 1/8-финалите.", "date": "2019.09.01", "title": "Волейболистките ни прегазиха Азербайджан и са на 1/4-финал на европейското"}
{"url": "https://offnews.bg/leka-atletika/samnenia-v-pola-na-dve-kitajski-lekoatletki-710433.html", "text": "Две китайски лекоатлетки шокираха света с външния си вид. Лиао Менксю и Тон Женхуан, които участваха на 400 метра и в щафетата на 4 по 400 метра на Националния шампионат между 22 и 24 август, изглеждат повече като мъже, отколкото като жени.Снимките им предизвикаха истинска буря от коментари в социалните мрежи, след като бяха публикувани няколко дни по-късно.Менксю и Женхуан се състезават за отбора на Hunan и според Китайската атлетическа асоциация те са жени. Въпроси относно пола им обаче е имало още по време на националния шампионат на Китай през юли. Тогава Лиан печели злато на 400 метра, а Тон е трета.Още съмнения поражда и видео, в което Лиан дава интервю и се чува как говори с доста нисък (мъжки) тембър.", "date": "2019.09.01", "title": "Съмнения в пола на две китайски лекоатлетки"}
{"url": "https://offnews.bg/tenis/grigor-dimitrov-stigna-do-mach-s-federer-na-1-4-finalite-na-us-open-710455.html", "text": "Най-добрият ни тенисист Григор Димитров вече е 1/4-финалист на последния за годината турнир от Големия шлем US Open в Ню Йорк.Българинът достигна за първи път в кариерата си до тази фаза на надпреварата на кортовете в комплекса \"Флашинг Медоус\", след като изнесе открит тенис урок на младия австралиец Алекс де Минор и спечели със 7:5, 6:3, 6:4.До момента Григор беше играл два пъти на 1/8-финал, а преди година отпадна в първия кръг. Това означава, че той ще си върне много позиции в световната ранглиста, в която в момента заема 78-о място.В спора за място на полуфиналите Григор ще играе срещу Роджър Федерер. Двамата са се изправяли един срещу друг седем пъти, а Димитров все още търси първата си победа. Последният им двубой беше финалът в Ротердам през миналия сезон.Срещу Де Минор Григор Димитров показа отново, че излиза от тежкия период, който имаше в сезона досега. Той впечатли с ефективност на сервис, намаляване на непредизвиканите грешки, контрол над разиграванията и разнообразни удари, както и постоянство.\"Започвам да мисля вече за следващия мач. Ще седна за 2 часа, за да преосмисля какво направих през тази седмица. Първо трябва да се насладя на това, което постигнах и после да се завърна на корта. Чувството да играеш без болка е невероятно. Ще се опитам да взема максималното. Затова тренирам - да играя такива мачове пред вас\", обърна се развълнуваният Григор към публиката.\"Григор ми е приятел. Това ще бъде голям мач за него. Приятно ми е да го гледам и да играя срещу него\", каза пък от своя страна Федерер в ефира на Евроспорт.", "date": "2019.09.01", "title": "Григор Димитров стигна до мач с Федерер на 1/4-финалите на US Open"}
{"url": "https://offnews.bg/nashite-avtori/politicheskiat-klimat-prez-esenta-710423.html", "text": "Политическата есен ще бъде по-динамична от очакваното, но няма да доведе до трайна промяна в климата. Няколко едновременно развиващи се процеса ще определят равновесието на политическата система. На повърхността изглежда, че местните избори ще имат най-съществено значение за перспективите пред управляващата коалиция. Резултати от местни избори никога не са водили до политическа криза, но е налице очакване, че този път по отношение на големите градове и най-вече на столицата евентуална загуба на управляващите би могла да се превърне във фактор за промяна в политическата ситуация.Местните предизборни коалиции запазват значението си на експериментална лаборатория по отношение на следващите парламентарни избори. Управляващата на национално равнище коалиция няма да се възпроизведе в същия си вид почти никъде. Това означава, че партийният профил на местната власт ще продължи да се различава съществено от този, който определя националната политика.Стратегията на ГЕРБ се променя съществено след европейските избори по посока на идентифицирането на потенциален стратегически съюзник в лицето на СДС. На свой ред, на местно равнище БСП, АБВ и други леви формации ще търсят по-добри възможности за взаимодействие. Залогът е различен. При ГЕРБ става дума по-скоро за стратегическа промяна, която да гарантира устойчивост, докато при БСП приоритет е управлението на щетите от напрежението между националното ръководство и местните структури.Партиите от Обединени патриоти ще търсят възможности за оптимално позициониране в местната власт – като ресурс за стабилизиране на присъствието си в националната политика, но и като временен заслон при евентуално разгръщане на политическа криза. Техните шансове са различни. Съвместното явяване на ВМРО и НФСБ би могло да е успешно и за двете формации, независимо от пропорциите в подкрепата за тях. По-вероятно е останалите патриотични и националистически формации да последват двете формации или поне ВМРО, за да си осигурят представителство в местната власт.В същото време \"Атака\" се намира в риск от относителна загуба на влияние, която би могла да доведе до нова фаза на радикализиране. В условията на относителна изолация и при ограничените си ресурси в местната власт, \"Атака\" би могла да потърси по-активно взаимодействие с радикални формации от левия политически спектър, включително и за да се противопостави на управляващата коалиция.ДПС ще се стреми към стабилизиране на резултатите от европейските избори и укрепване на позициите си в регионите, където традиционно присъства. Кризата, предизвикана от ДОСТ изглежда преодоляна, но Движението все по-често ще трябва да се конкурира с други политически субекти, за да запази досегашното си влияние.Воля ще се бори за стабилизиране на регионалното си влияние, след като се оказа че участието й в законодателната власт не може да гарантира съществено национално представителство. Изглежда, че тя ще се завърне към профила на останалите бизнес-партии, които възникнаха на местно равнище и се установиха трайно в българския политически пейзаж.Местните избори ще бъдат решително изпитание за Демократична България. По всичко изглежда, че т.нар. градска десница ще стане още по-градска, фокусирайки усилията си само към постигането на добри резултати в големите градове. От една страна това изглежда разбираемо, доколкото традиционната електорална подкрепа е съсредоточена именно там. От друга – това е допълнителна, вторична форма на изолация, която скъсява хоризонта пред ДБ по отношение на следващите парламентарни избори. Именно в големите градове ДБ ще трябва да се конкурира и с НПО-партиите, с които не успява да постигне единодействие. Това може да се окаже риск пред постигането на желаните от тях резултати.Бизнес партиите и техните партньори биха могли да направят своето голямо завръщане след 2007 година, когато за първи път демонстрираха своите възможности. Трайното размиване на партийния профил в местната власт и практиката на „плаващи” мнозинства в общинските съвети, прави именно тези политически субекти много по-ефикасни при постигането на конкретни цели. Изглежда, че на много места дори парламентарно представени партии ще търсят взаимодействие с местните бизнес коалиции.Новите политически субекти, които са в процес на конструиране, не разчитат на местните избори, освен като на платформа за политическа реклама. Нито един от обявените до този момент проекти няма стратегическа перспектива за трайно присъствие в управлението на всички равнища. Популистката претенция винаги е насочена към централната власт и традиционно възприема местното самоуправление като „бавна писта”, като второстепенно и пренебрежимо по значение присъствие в политическия живот.Част от ключовите проекти на управляващото мнозинство и правителството навлизат в своята решителна фаза. Динамиката на управлението ще нарастне в изборния период, но освен това предстои приемането и на стратегически решения с дългосрочни последствия. Предстоят важни решения по отношение на енергийните проекти. Важно е модернизацията на Българската армия да продължи, независимо от съпротивата на кръговете, които успяваха досега да блокират този процес. Стратегическо значение имат реформите в администрацията и усилията за промяна в модела на стратегическо планиране и управление.Изборът на нов главен прокурор фокусира за кратко общественото внимание върху развитието на процесите в съдебната власт, но те ще имат все така ключово значение за качеството на управлението. Тук не става въпрос само за отмяната на мониторинговия механизъм, а за устойчивостта на самите институции на съдебната власт. Налице са всички предпоставки противопоставянето да продължи, но поне засега то няма потенциала да предизвика нито нова вълна от реформи, нито системен политически ефект. Предстои поредният преходен период, в който би трябвало да се генерира енергия и подкрепа за структурни и функционални промени, които да повишат гаранциите за върховенство на правото и равенството на гражданите пред закона.Едновременно с това предстои формирането на новата Европейска комисия и определянето на мандата на българския комисар в нея. От гледна точка на управленския процес в България, предстои оценката на постигнатото по оперативните програми и подготовката на новия програмен период в съотвествие с приоритетите на председателя на Комисията Урсула фон дер Лайен. След края на българското председателство на Съвета на Европейския съюз темата за качеството на европейската интеграция на България отново е извън общественото внимание, но именно тя ще определи перспективите за присъединяване към еврозоната и Шенгенското пространство.Времето е кратко и ще бъдат необходими много интензивни усилия за съгласуване и извеждане на приоритетите на България спрямо профила на новата Комисия. По всичко изглежда, че той ще бъде доминиран от разбирането за необходимостта да бъде осигурен преход към бъдещ нов договор за Европейския съюз, но именно в подобни периоди възниква т. нар. „прозорец на възможности”, от който България трябва да се опита да се възползва.Климатичните промени не се свеждат само до качеството на атмосферния въздух или до температурните амплитуди. В българския политически климат въздухът няма да стане по-чист, но няма да се стигне и нов „парников ефект”. Локалните „бури” ще отминат бързо, без да озонират в достатъчна степен местния климат. Основните политически фактори не са заинтересовани от резки промени, които биха могли да освободят пространство за бързо навлизане на нови партии или движения. Но съсредоточени в усилията си да запазят равновесие или да стабилизират позициите си там, където се намират в момента, политическите партии могат да се окажат неспособни да разпознаят симпомите на промяната, която вече е в ход.", "date": "2019.09.01", "title": "Политическият климат през есента"}
{"url": "https://offnews.bg/sviat/naj-malko-100%c2%a0dushi-sa-ubiti-pri%c2%a0vazdushen-udar-sreshtu-zatvor-v-jem-710454.html", "text": "Най-малко 100 души са убити при въздушен удар срещу затвор в югозападната част на Йемен, съобщи  Международният комитет на Червения кръст.Ударът е нанесен от предвожданата от Саудитска Арабия коалиция, която подкрепя правителството на Йемен.След посещение на място ръководителят на делегацията на Международния комитет на Червения кръст в Йемен информира по телефона агенция Ройтерс, че все още се изваждат тела от развалините на затвора в град Дамар.Предвожданата от Саудитска Арабия коалиция обяви, че е нанесла удар по обект на бунтовниците хуси за складиране на дронове и ракети.Представители на хусите и местни жители твърдят, че нападението е било насочено срещу комплекс, използван като център за задържане.", "date": "2019.09.01", "title": "Най-малко 100 души са убити при въздушен удар срещу затвор в Йемен"}
{"url": "https://offnews.bg/sviat/sled-vota-v-brandenburg-i-saksonia-tezhki-zagubi-za-golemite-partii-710451.html", "text": "Двете големи партии - ХДС и ГСДП - търпят големи загуби на изборите за Ландтаг в Бранденбург и Саксония, но остават пред \"Алтернатива за Германия\". И в двете провинции десните популисти вече са втора политическа сила, съобщава Консерваторите от ХДС печелят в Саксония, а в Бранденбург социалдемократите изпреварват с малко \"Алтернатива за Германия\" (АзГ).- в Саксония консерваторите от ХДС вземат 32,3 процента от гласовете (-7,1% в сравнение с предишните избори), следвани от АзГ с 27,8% (+18,1%), Лявата партия с 10,3% (-8,6%), ГСДП с 7,6 процента (-4,8%), Зелената партия с 8,6% (+2,9%) и свободните демократи с 4,8 на сто от гласовете;- в Бранденбург социалдемократите вземат 26,5% и остават първа политическа сила, \"Алтернатива за Германия\" и тук е втора с 23,8 процента, ХДС е подкрепен от 15,5% от избирателите в Бранденбург, Лявата партия получава 10,4 процента, Зелените печелят доверието на 10,2 на сто от избирателите, свободните демократи получават 4,5%.И в двете провинции сформирането на управляваща коалиция ще бъде трудна задача. Всички останали партии изключват сътрудничество с \"Алтернатива за Германия\" - както в Саксония, така и в Бранденбург.Първите коментари\"Времената, в които една или две партии задаваха тона, очевидно отминаха. (...) В скандинавските страни малцинствените правителства се политическо ежедневие. Рецептата там гласи: по-малко идеология, повече прагматизъм и безспирно говорене, докато не бъде намерено решение\", пише \"Зюддойче цайтунг\".Изданието прогнозира, че след тези избори в Дрезден и Потсдам ще управляват съвършено нови за тези две провинции коалиции.\"Франкфуртер Рундшау\" коментира резултатите от вота така: \"Успехът на \"Алтернатива за Германия\" в Саксония и Бранденбург не е никак изненадващ, и все пак е лоша новина. Какво означава това конкретно за политическия живот в страната? Демагозите спечелиха една етапна победа. Никога преди на избори те не са печелили толкова много гласове. Никога преди протестът срещу \"системата\" не е бил толкова успешен. И никога преди не е била подхранвана така илюзията на крайнодясната партия, че тя била народът.\"Бизнесът се тревожиПрезидентът на Съюза на работодателите в Германия Инго Крамер изрази загриженост от изборния успех на \"Алтернатива за Германия\":\"Това ни притеснява, защото със своите вербални изяви водещи политици от тази формация са в състояние да навредят на доброто име на бизнеса в двете провинции, опериращ също и на международния пазар\".", "date": "2019.09.01", "title": "След вота в Бранденбург и Саксония: тежки загуби за големите партии, популистите стават все по-силни"}
{"url": "https://offnews.bg/politika/ninova-%c2%a0za-chumata-sa-otgovorni-borisov-i-ministerskiat-savet%c2%a0-710440.html", "text": "\"БАБХ са инструмент за изпълнение на правителствени решения. За чумата отговорност носи Министерски съвет и премиера. Кой проспа година и половина и даде пари за бутафорната ограда - правителството и Порожанов. Кой реши да се отпуснат триста лева за почистване на дворовете и нито лев за плащане по пазарни цени - правителството\"Това заяви в Шумен председателят на БСП Корнелия Нинова. Според нея \"унищоженият роден сектор ще бъде компенсиран с внос и цените се увеличават.\"Политиката в сектор животновъдство, търговската политика, салдото, внос- износ: това са все въпроси на държавната политика. Къде се скриха по тези въпроси министри и премиер? Много е лесно да обикаляш страната с държавен ресурс и да раздаваш парите, събрани от хората. И да се хвалиш, че взимаш кампания на ръчно управление. Да сте видели да са взели криза на ръчно управление? Да сте видели напоследък премиера на горящо сметище или на падналия мост във Варна, или в някоя ферма, където избиват животни? При криза се покриват, докато се размине и изключват микрофоните на журналистите, за да няма неудобни въпроси, коментира Нинова.Ние не стояхме безучастни. Предложихме пет конкретни мерки за преодоляване на кризата с животните и в помощ на икономиката и на хората. Всичко отхвърлиха, твърди лидерът на БСП.Тя коментира и състоянието на БСП - Шумен: \"Обратно на всички внушения и интриги, че шуменската ни организация е разцепена и че се очаква скандална конференция, всичко се случи спокойно, разумно и отговорно пред това, което ни предстои. В продължение на три часа обсъждахме платформа и мерки за подобряване на качеството на въздуха, инфраструктурата, училищата и здравеопазването, социалните услуги.\"Нинова добави, че \"с голямо мнозинство конференцията е одобрила кандидатурата на Венцислав Венков за кандидат за кмет. Той ще бъде подкрепен и от други партии и граждански сдружения, които искат промяна в управлението на общината.\"", "date": "2019.09.01", "title": "Нинова: За чумата са отговорни Борисов и Министерският съвет "}
