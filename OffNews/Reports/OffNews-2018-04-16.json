{"url": "https://offnews.bg/sviat/desetki-raneni-na-protest-v-erevan-sreshtu-predlozhenia-za-premier-biv-678810.html", "text": "Десетки бяха ранени при протести в арменската столица Ереван срещу предложения за премиер бивш президент Серж Саркисян.Протестиращите преминаха през центъра на града и блокираха основните улици.Те се насочиха към сградата на парламента, където се стигна до сблъсъци с полицията, след като демонстрантите опитаха да преминат загражденията пред сградата.Полицаите използваха шумови гранати.Общо 46 души, сред които шестима полицаи, са потърсили медицинска помощ за рани от телените ограждения и осколки от гранатите.Управляващата Републиканска партия на Армения днес официално издигна кандидатурата на 63-годишния Серж Саркисян за премиер. Гласуването в парламента, с което Саркисян най-вероятно ще бъде избран, се очаква утре.", "date": "2018.04.16", "title": "Десетки ранени на протест в Ереван срещу предложения за премиер бивш президент"}
{"url": "https://offnews.bg/temida/72-chasa-arest-za-tantciorkata-koiato-blasna-edna-sled-druga-10-koli-678788.html", "text": "20-годишната танцьорка Габриела, която блъсна 10 паркирани коли пред жилищен комплекс \"Оазис 4\" в Пловдив рано в неделя сутринта, ще остане в ареста за 72 часа.След катастрофата тя изостави джипа си БМB Х-5 и се прибра вкъщи, а малко по-късно беше задържана в полицията.Оказа се, че е шофирала след употреба на марихуана, а дрегерът е отчел и 1.38 промила алкохол.Днес Районната прокуратура в Пловдив привлече като обвиняема Габриела за три престъпления - за това, че управлявала джипа след употреба на алкохол, както и на наркотични вещества, и за причиняване по непредпазливост на значителни имуществени вреди при шофиране.За тези престъпления законът предвижда наказание от 1 до 3 години затвор, както и глоби.Когато сядаш зад волана, употребил алкохол, когато сядаш зад волана, употребил наркотици, или и алкохол, и наркотици, законът трябва да бъде жесток. Не строг, а жесток, заяви в Пловдив главният прокурор Сотир Цацаров.20-годишната Габриела (с никнейм Gabz) учи маркетинг в Пловдивския университет „Паисий Хилендарски” и работи като танцьорка в нощен чалга клуб в Пловдив. Има шофьорска книжка от две години.", "date": "2018.04.16", "title": "72 часа арест за танцьорката, която блъсна една след друга 10 коли в Пловдив"}
{"url": "https://offnews.bg/sviat/lavrov-atakata-na-zapada-v-siria-niama-da-ostane-bez-posledstvia-678793.html", "text": "Руският външен министър Сергей Лавров обяви, че атаката на западните страни в Сирия няма да остане без последствия. \"Последствия определено ще има. Всъщност ние губим и последните остатъци от доверието ни към нашите западни партньори\", коментира Лавров в интервю за Би Би Си. \"Те първо осъществяват наказание в Дума в Сирия, а след това чакат специалистите от ОЗХО да проведат инспекция на място\", допълни той. Лавров отрече обвиненията, че Русия пречи на разследването на химическата атака в Дума. САЩ и Франция обявиха, че имат доказателства, че атаката е била дело на силите на Башар Асад. Русия отрече да е имало химическа атака. Според Москва става въпрос за провокация, за която тя обвини директно Великобритания. По думите на Лавров всички изнесени доказателства от лидерите на САЩ, Франция и Великобритания са били на базата на съобщения в медиите и в социалните медии. Атаката в Сирия от страна на западните страни дойде ден преди участниците в международното разследване да пристигнат на мястото, подчерта Лавров. Той допълни, че не е имало сблъсък на руски и американски сили в Сирия в този случай, но Русия и Западът са изправени пред ситуация, която е по-зле от Студената война, защото няма канал на комуникация между двете страни. ", "date": "2018.04.16", "title": "Лавров: Атаката на Запада в Сирия няма да остане без последствия"}
{"url": "https://offnews.bg/politika/abv-balgaria-triabva-da-osadi-udarite-v-siria-ne-na-saiuznicheskat-678795.html", "text": "\"Отново станахме свидетели на поредното нападение над суверенна държава в Близкия Изток, в разрез с международното право, без одобрението на ООН, извършено след произнасяне на присъда без доказателства, която не издържа елементарен причинно-следствен анализ\".Това се казва в декларация на политическа партия АБВ по повод въздушните нападения на САЩ, Франция и Англия в Сирия след предполагаемата атака с химическо оръжие от сирийския режим в град Дума.Според АБВ единственият път за решаване на проблемите в международните отношения е диалогът, базиран на взаимно уважение, равнопоставеност и обективност. ", "date": "2018.04.16", "title": "АБВ: България трябва да осъди ударите в Сирия, 'не' на съюзническата солидарност"}
{"url": "https://offnews.bg/drugi/posledni-dni-registratcia-za-sedmia-bajk-i-ran-za-chepan-678794.html", "text": "20 април (петък), е крайният срок за регистрация за седмото издание на едно от най-атрактивните състезания по планинско бягане и колоездене „Байк и рън за Чепън“ (28 април, край Драгоман).До тази дата включително желаещите да премерят сили сред невероятните гледки в района на Чепън планина трябва да побързат да се регистрират на адрес chepan.stenata.com и да заплатят своята такса за участие по банков път, чрез Epay или в магазини „Стената“.След 20 април регистрационната система няма да приема повече заявки и ще отчита като активни участници само тези, заплатили своята такса в срок.Стартовите пакети, включващи състезателен номер с чип и електронно измерване, кърпа Buff и енергийно барче, ще се получават на 24, 25 и 26 в офиса на магазини „Стената“ на адрес ул. „Ал.Стамболийски“ 20В (вход откъм „Лавеле“). За целта офисът ще работи с удължено работно време - до 20 ч.Над 400 бегачи и колоездачи са записаните до момента като се очаква интензивна вълна от регистрации през последните дни. На 28 април в Драгоман бегачите ще застанат на старта в 9:30 часа, а колоездачите – в 10:30 часа.Тази година дистанциите остават непроменени - 42 км (маратон) и 21.3 км (полумаратон), но в колоездачната надпревара участниците вече могат да избират да се състезават в категории Хоби или XCM. Във втория случай състезателите се съревновават освен за класиране в състезанието, и за точки в годишната ранг листа на Българска колоездачна лига.Запазената марка на „Байк и рън за Чепън“ – безплатния превоз до състезанието и връщане с влак по редовната линия на БДЖ София-Драгоман и тази година приветства състезателите. Цял вагон ще посрещне участниците и техните велосипеди рано сутринта на 28 април на Централна гара София. Те ще получат своите билети по списък на предварително заявили желание да ползват опцията.Записванията за вагона на БДЖ текат на  и затварят заедно с регистрацията за състезанието на 20 април (петък).Паралелно тече и записването за детското състезание по бягане и колоездене от детска занималня Active Kids, което тази година се разделя в три възрастови категории: от 3 до 5 години, от 6 до 8 години и от 9 до 12 г. По-малките ще направят обиколки пред Общината, а за най-големите трасето ще преминава през съседни на площада улици с дистанция не повече от 1 км, от които колите ще бъдат спрени по време на детската надпревара.Родителите могат да запишат напълно безплатно своите деца за участие . На място също ще се записват деца.Атрактивни награди ще има за всички малки участници. След състезанието мъниците ще могат да се отдадат на забавления във Въжен парк на предизвикателствата.Страхотни награди за първенците при бегачите и колоездачите са осигурили партньорите на „Байк и рън за Чеоън“ Scott Bulgaria, Sport Depot, Байк център и магазини „Стената“. Състезателите ще могат а ползват и сервиз в две точки по трасето от Bike Center - на старта и на половината трасе на дистанция 42 км, където участниците на късата дистанция се връщат обратно към финала.По време на състезанието участниците ще могат да разчитат на безплатно медицинско обслужване по трасето, както и на подкрепителни храна и напитки в три пункта. Всяка година на датата на състезанието „Байк и рън за Чепън“ се отбелязва и празник на Чепън планина с множество празнични активности на площада пред Общината. По този повод старта на „Байк и рън за Чепън“ тази година ще даде министър Николина Ангелкова, която е един от специалните гости на събитието заедно с представители на РИОСВ, представители на съседните общини и медии.Една богата програма са подготвили от Община Драгоман за всички посетители, дошли да подкрепят своите близки в състезанието и същевременно да се запознаят с множеството забележителности в региона, превърнали го в атрактивна уикенд дестинация, само на 1 час път с кола от столицата.Настроените за културен туризъм ще могат да се насладят на майсторски фолклорни изяви в изпълнение на местни певчески и танцови състави, както и изложби на локални занаятчии, гоблени, хартиени изобретения и др. Една от изненадите тази година ще са безплатните прожекции в Туристически информационен център Драгоман на страхотни нови филми, представящи природното и културно-историческо наследство на Драгоман, както и кулинарните традиции на града и региона. Специален мини бус пък ще прави обиколки с посетители до една от гордостите на община Драгоман – Неделнишкият манастир „Св. Атанасий“, който в миналото е бил важен културно-просветен център в региона. ", "date": "2018.04.16", "title": "Последни дни регистрация за седмия Байк и рън за Чепън"}
{"url": "https://offnews.bg/112/taksi-udari-marshrutka-v-ovcha-kupel-trima-postradaha-678797.html", "text": "Такси се удари в маршрутка в столичния квартал \"Овча купел\". Инцидентът е станал около 15.30 часа на кръстовището на бул. „Президент Линкълн” и ул. Монтевидео”, съобщи bTV.Трима души са пострадали, един от които - тежко. Пострадалите са откарани в \"Пирогов\" и ВМА. ", "date": "2018.04.16", "title": "Такси удари маршрутка в Овча купел, трима пострадаха"}
{"url": "https://offnews.bg/temida/deloto-sreshtu-moskov-ne-tragna-678798.html", "text": "Специализираният наказателен съд отложи делото за турските ваксини срещу бившия здравен министър Петър Москов и неговия заместник Адам Персенски. Сред причините е непризоваването на участници в делото и непознаване на всички материали по него. Москов е обвинен в сключване на неизгодна сделка, неизпълнение на служебни задължения и безстопанственост. Според прокуратурата той е нанесъл вреди за над 325 милиона лева.Според обвинението Москов е престъпил закона, като е приел дарение от Турция - 100 хил. дози ваксина „Пентаксим\" и 100 хил. дози ваксина за „Хепатит Б“ – „Еувакс Б“, които не са разрешени за употреба на територията на България. Поради това не биха могли да отговорят на нуждите на имунизационния календар в страната.Делото срещу Петър Москов се отлага за 18 юни.", "date": "2018.04.16", "title": "Делото срещу Москов не тръгна"}
{"url": "https://offnews.bg/kultura/tantc-muzika-film-i-interaktivno-izzhiviavane-v-edin-spektakal-za-di-678796.html", "text": "На 22 април от 19:30 часа, в театър \"Азарян\" зрителите ще могат да изживеят спектакъла „birds sing a pretty song” („Птици пеят красива песен”) - съвместна работа на хореографа Ребека Марголик и интерактивния артист и композитор Макс Беркович.В проекта участват двама танцьори и трима музиканти. Чрез танц, музика на живо, интерактивно изживяване и филм, артистите пресъздават един свят на уединение, красота и хаос, където губим усещането за истинската си същност, докато търсим близост в ерата на дигиталния надзор.Мултидисциплинарният спектакъл, проследява двама танцьори, борещи се да възстановят чувството си за реалност и близост, поставени в един социален свят с увеличаващ се надзор. Тримата музиканти играят ролята на наблюдавщи, като създават тунел и безконечна звукова среда, която влияе върху движенията на танцьорите.Пърформансът безпроблемно смесва различни форми на изкуството в кохерентно и интуитивно преживяване.„Птици пеят красива песен” в свързан, ангажиращ и провокиращ мисълта абстрактен коментар на съвременния свят и една дистопия.В основата си спектакълът е създаден в рамките на едногодишното партньорство на артистите с Лаборатория за еврейска култура (LABA) на 14-та улица в Ню Йорк през 2016 г. В момента той прави своето международно турне и ще бъде представен в София, Йерусалим и Сан Диего.", "date": "2018.04.16", "title": "Танц, музика, филм и интерактивно изживяване в един спектакъл за дигиталната ера"}
{"url": "https://offnews.bg/obshtestvo/mon-publikuva-linkove-za-dostap-do-elektronnite-uchebnitci-678804.html", "text": "Министерството на образованието и науката публикува линкове за достъп до електронните учебници на одобрените печатни издания от I до VII клас. Съдържанието на електронните учебници е напълно идентично с това на хартиеното издание, съобщиха от МОН.Достъпът е осигурен безплатно за всички ученици от I до VII клас включително.Възможностите за достъп до електронно четимите учебници са различни - без регистрация, с регистрация, с персонален код за регистрация, предоставен от издателството на всеки ученик, който ползва печатното издание на съответното издателство или с код, посочен след интернет адреса за достъп до съответния учебник.Линковете можете да намерите на . ", "date": "2018.04.16", "title": "МОН публикува линкове за достъп до електронните учебници"}
{"url": "https://offnews.bg/futbol/v-ludogoretc-shte-im-niknat-krile-678802.html", "text": "Представители на един от спонсорите на Лудогорец - Ред Бул, посети отбора в понеделник.Минути преди началото на следобедната тренировка атрактивни девойки раздадоха на футболисти и треньори по няколко кена от популярната енергийна напитка и пожелаха успех в първенството на Първа лига.Ред Бул спонсорира редица отбори в различни спортове. Най-популярни от тях са футболните тимове от Залцбург, Лайпциг и Ню Йорк, както и едноименния отбор от Формула 1.Междувременно от Лудогорец се похвалиха, че са реализирали рекордни продажби на спортна екипировка през изминалия уикенд. В събота и неделя привържениците на „орлите“ в Разград и региона имаха възможност да си закупят фланелки, шорти и анцузи, каквито носят любимците им от първия отбор.Опашката от фенове на Лудогорец се оформи пред фенмагазина на клубната база от ранни зори в събота и неделя. Всички артикули бяха продадени само за четири часа през двата дни.", "date": "2018.04.16", "title": "В Лудогорец ще им никнат криле"}
{"url": "https://offnews.bg/sviat/kola-se-vriaza-v-peshehodtci-v-manchestar-shestima-sa-raneni-678805.html", "text": "Кола се вряза в пешеходци в британския град Манчестър. Най-малко шестима са ранени. От полицията съобщават, че инцидентът не е свързан с тероризъм. Колата е била управлявана от 80-годишен мъж.Мъжът е задържан, съобщи Manchester Evening News.Инцидентът е станал малко преди 15.30 часа местно време близо до търговски център. ", "date": "2018.04.16", "title": "Кола се вряза в пешеходци в Манчестър, шестима са ранени"}
{"url": "https://offnews.bg/politika/gotviat-kmeta-na-vitosha-za-lider-na-sds-678782.html", "text": "Оставката на лидера си Божидар Лукарски ще гласува утре Националният съвет на СДС, който ще се проведе в Културен дом Красно село. За поста противниците на сегашната политика на Съюза на демократичните сили стягат кмета на район Витоша Теодор Петков, научи OFFNеws. Срещу Лукарски са и двамата зам.-председатели Румен Христов и Емил Кабаиванов. Над 50% от участвалите в анкета за политиката на водената от Лукарски синя партия са против той да остане на поста. Точните данни ще бъдат оповестени утре на форума, твърдят още източниците ни.Противниците на опита за преврат, както те определят исканата оставка на Лукарски, смятат анкетата за нелигитимна. Днес в битката за стола на лидера се включиха и платежни нареждания за внесен членски внос на структури, които по информация от преговорния екип на СДС са били заплашени от лишаване от право на глас на утрешния НС. Платежни нареждания са изпратили структурите на СДС в Смолян, Хасково, Кърджали, Ямбол и Разград. Преди дни от преговорния екип обвиниха Лукарски и Кирев, че си служат с апаратни фалшификации и трикове. В писмото им тогава се казваше:СДС да поеме курс към НФСБ, а не към Да, България и ДСБ, иска председателят на Съюза на демократичните сили Божидар Лукарски. Курсът на СДС трябва да е към консервативно патриотичната линия, смята той. Противниците му искат съюз с \"Демократична България\". Оставката на председателя на СДС Божидар Лукарски ще бъде поискана на 17 април на заседание на Националния съвет, обяви още на 20 март Николай Александров, областен председател на СДС-Стара Загора. Решението е взето на съвещание на партийните структури от Югоизточна България, което се проведе в областния град.Хората по места не са доволни от изолацията на партията от останалите десни формации и от липсата на активна политика спрямо правителството и яснота за бъдещето на СДС. Лукарски води никаква политика, каза тогава неговият заместник и бивш лидер на сините Емил Кабаиванов. Той и колегата му Румен Христов са в преговорната група, която проучи нагласите за членовете на СДС за партньори в дясно и възможни коалиции.", "date": "2018.04.16", "title": "Готвят кмета на Витоша за лидер на СДС"}
{"url": "https://offnews.bg/sviat/plevneliev-ne-sme-v-nova-studena-vojna-no-sme-v-studen-mir-kojto-e-678800.html", "text": "Не сме в Трета световна война, не сме в нова Студена война, но сме в Студен мир, който е много по-опасен. Това заяви президентът (2012 - 2017) Росен Плевнелиев пред bTV. Светът сега е много по-различен, каза Плевнелиев и подчерта, че ситуацията в момента прилича много повече на времето преди Първата световна война, затова световните сили трябва много да внимават, за да не започне нов конфликт по случайност. Експрезидентът одобри въздушните удари на САЩ, Франция и Великобритания в Сирия. \"Съюзниците удариха Сирия с пълно право. Когато се използват химически оръжия, трябва да се носи отговорност. Това е превенция. Операцията беше много внимателно изчислена и е ясен сигнал да не се използва повече химическо оръжие\", подчерта Плевнелиев. \"Още докато бях президент, ООН имаше данни за над 20 химически атаки, извършени в Сирия. Ясно е кой има способността, възможността и мотивацията да извършва подобна гавра”, допълни той и не изключи в Сирия да има следващ удар, \"ако отново се използва химическо оръжие”.Плевнелиев отправи критики към президента Румен Радев, като заяви, че той трябва да се определи и да каже с кого е - с Русия или със Запада. \"Ако той продължава така да играе ден за ден, ще остане в историята като популист. Той е много силен в отиграването на ежедневни ситуации - президентът бос, президентът на висилка, роклята на съпругата на президента... Така политика не се прави\", коментира Плевнелиев. В отговор на въпрос за твърдението, че Радев не е бил уведомен за ударите в Сирия той каза: \"Оставете настрана пропагандата на президента. Като върховен главнокомандващ съм имал директен канал за комуникация с НАТО. Дали президентът Радев няма такъв канал или не казва истината\".По думите му не един и двама президенти са му звънели да му кажат, че Радев опитва да разделя в ЕС. „Едно от нещата, които казаха е, че Радев говори едно с тях на четири очи, а се случва съвсем друго на гласуванията по повод санкциите срещу Русия”, поясни Плевнелиев, без да посочи повече подробности.Той коментира и твърденията, че не е водена стенограма по време на срещата на Радев с руския патриарх, като ги нарече абсурдни.„Държавността започва от президентската институция, която е гарант за баланса и спазването на правилата от всички. Когато президентът не води протокол от срещата с патриарха, когато българският президент коленичи и целува ръка, това тотално разрушава устоите на българската държавност”, каза Плевнелиев.", "date": "2018.04.16", "title": "Плевнелиев: Не сме в нова Студена война, но сме в Студен мир, който е по-опасен"}
{"url": "https://offnews.bg/tenis/grigor-zapochva-sreshtu-frantcuzin-v-monte-karlo-678808.html", "text": "Най-добрият ни тенисист Григор Димитров започва участието си на турнира от серията “Мастърс” в Монте Карло на сингъл във вторник, след като днес спечели на двойки с партньора си Давид Гофен от Белгия срещу французите Адриан Манарино и Фабрис Мартен.Поставеният под №4 в схемата Димитров ще излезе в третия мач на централния корт срещу квалификанта Пиер-Юг Ербер (Франция) в двубой от втория кръг.82-ият в ранглистата на ATP Ербер днес победи със 7:6 (7), 6:4 италианеца Паоло Лоренци. Ербер е на 27 години, висок е 188 см и играе бекхенд с две ръце.Французинът има само един финал в кариерата си - през 2015 година в Уинстън-Сейлъм (хард), като в него губи от южноафриканеца Кевин Андерсън. Димитров и Ербер не са играли помежду си до момента.", "date": "2018.04.16", "title": "Григор започва срещу французин в Монте Карло"}
{"url": "https://offnews.bg/kultura/zvezdata-na-grajm-muzikata-frisco-pristiga-u-nas-678789.html", "text": "Звездата на грайм музката Frisco пристига в България.Събитието ще се проведе в клуб \"Терминал 1\" на 10 май, четвъртък. Другите гости от Острова са Shorty, DJ Maximum, DJ Sir Corey. Българският съпорт е поверен на Chibook, Jahmmi Youth и DJ FNKZ. Вратите на клуба отварят в 21:00 ч., а началото е предвидено за 22:00 ч.Frisco е един от пионерите на грайм сцената. Той е и сред първите членове на сформирания през 2006 г. лондонски колектив Boy Better Know (BBK). Още през 2004 г. Frisco печели уважението на всички от сцената след легендарен батъл с кръстника на жанра - Wiley.Две години по-късно Frisco издава първия си микстейп - “Back 2 Da Lab Volume 1”, считан днес за абсолютна класика в жанра. Неуморният ветеран продължава своята серия от микстейпове (Volume 2, 3 и 4), придружени от 2 EP-та ( “Have That” и “Tear Drops”), както и дебютния му албум “Fully Grown”. През 2012 г. Frisco прави първото си соло-турне из Европа в компанията на друг член на Boy Better Know - Jammer, след което творчеството му претърпява кратка пауза.През 2014 г. Frisco се завръща с EP-то “British Nights”, което отразява ярко творческото му израстване до тук. Само преди броени дни на пазара се появи и новият микстейп на Frisco - “Back 2 Da Lab Volume 5”.Успоредно с музикалната си кариера, през 2015 г. Frisco създава The Den - събитие, който се провежда ежемесечно предимно в Лондон, но и в други градове на територията на Великобритания. ", "date": "2018.04.16", "title": "Звездата на грайм музиката Frisco пристига у нас"}
{"url": "https://offnews.bg/tenis/nadal-ne-me-e-grizha-za-federer-678790.html", "text": "Световният номер 1 в мъжкия тенис Рафаел Надал се завръща тази седмица в ATP тура, при това на любимата си настилка - клея.Очевидно не такава е нагласата на Роджър Федерер, който за втора поредна година ще пропусне целия сезон на червено, въпреки че по-рано през годината заяви, че мечтае да направи още един опит да спечели “Ролан Гарос”.Матадорът коментира решението на големия си съперник през годините по любопитен начин: \"Не ме е грижа. Той взима решенията си.Той заяви, че с удоволствие би играл срещу мен на клей във формат 3 от 5 сета, така че си помислих, че ще играе на \"Ролан Гарос\". После, няколко дни по-късно, той каза, че няма да играе, така че тук има леко противоречие\", каза Надал.Испанецът, който дълго време имаше проблеми с бедрото, сподели още, че се чувства добре в момента, тренира добре и вярва, че е готов да показва добър тенис.Надал ще търси 11-а титла на \"Мастърс\"-а в Монте Карло, което ще му позволи да запази лидерската си позиция в ранглистата на ATP. В момента Надал има 100 точки аванс пред предишния водач Роджър Федерер.", "date": "2018.04.16", "title": "Надал: Не ме е грижа за Федерер"}
{"url": "https://offnews.bg/temida/shofiorkata-prichinila-katastrofata-na-trakia-ne-ochakvam-nikoj-da-m-678803.html", "text": "Софийският окръжен съд остави в ареста 29-годишната Цвета Таскова - шофьорката на автомобила, който се удари в автобуса на магистрала \"Тракия\".При инцидента загинаха шестима души, а над 20 бяха ранени. „Изказвам личните си съболезнования на всички и не очаквам никой да ме разбере, съжалявам, съжалявам”, каза Цвета Таскова пред съда.На Таскова е повдигнато обвинение в нарушаване на правилата за движение, в резултат на което по непредпазливост е причинена смъртта на няколко души. Според прокуратурата при неправилна маневра лекият автомобил е ударил странично автобуса, което е довело до тежкия инцидент.Според съда може да се направи извода, че Таскова не е проявила съобразителност. За момента няма технически доказателства за причината на катастрофата. Според адвоката на Цвета Таскова обаче има данни, че катастрофата е станала заради техническа неизправност на автомобила на Таскова. Пред журналисти прокурор Мирослав Ангелов поясни, че всички извършени експертизи доказват изправността на превозните средства до момента на удара, причинен от водача на лекия автомобил.Защитата обаче е категорична, че досега автотехническа експертиза на колата не е направена. Направена е само една експертиза от вещото лице Александър Димитров, който е участвал в огледа на мястото на катастрофата, и тя е завършена за 10 минути. ", "date": "2018.04.16", "title": "Шофьорката, причинила катастрофата на Тракия: Не очаквам никой да ме разбере, съжалявам"}
{"url": "https://offnews.bg/obshtestvo/sotcialniat-ministar-se-sreshtna-s-roditeli-na-detca-s-uvrezhdania-678791.html", "text": "Министърът на труда и социалната политика Бисер Петков се срещна с родители на деца и младежи с трайни увреждания по повод заявеното от тях намерение за протест.Петков е категоричен, че министерството води разговори не само с Национално представителните организации на хората с увреждания, но и със сдруженията, които не са представени в този съвет.Ние ценим вашето мнение, изразени позиции и предложения за решаване на проблемите на хората с увреждания. Целта на срещата е в конструктивен диалог да обсъдим какво до момента е направено в тази посока, какво още трябва да се направи и смятам, че с общи усилия и последователност на действията бихме могли да направим реални стъпки по ваши конкретни предложения, каза министърът.Родителите настояват за провеждането на политики за хора с увреждания, които да създават условия за компенсиране на индивидуалните потребности на лицата, причинени от настъпилото трайно увреждане. За целта те искат да се приеме Закон за личната помощ, който ще даде възможност услугите да достигнат до дома и изготвяне на социална оценка на потребностите за установяване на последствията от увреждането.Петков заяви на срещата, че министерството е запознато с техните искания и че правителството сериозно обсъжда решаването на въпроса с неравнопоставеността по отношение на по-значителната финансова подкрепа за семействата на деца с увреждания до 18 г. и значително по-ниския размер на подкрепата след навършване на пълнолетие на тези деца.По време на разговора беше обсъдена и темата за промяна в начина на отпускане и контрола върху целевите помощи за приспособления, съоръжения и медицински изделия, както и създаването на социални услуги за възрастни като практически действия за прилагане на Стратегията за дългосрочна грижа.", "date": "2018.04.16", "title": "Социалният министър се срещна с родители на деца с увреждания"}
{"url": "https://offnews.bg/zvezdi/destiny-s-child-se-sabraha-za-festivala-koachela-678763.html", "text": "Една от най-известните дамски поп групи Destiny's Child се събра отново по време на американския музикален фестивал Коачела.По време на участието си Бионсе извика на сцената бившите си колежки Кели Роуланд и Мишел Уилямс и трите изпяха хитовете си „Lose My Breath“, „Say My Name“ и „Soldier“.Това е първият път, когато триото се появява заедно след Stellar Gospel Music Awards през 2015 година.Участието на Бионсе продължи 2 часа, като в програмата бяха включени цитати от активиста за правата на гражданите Малкълм Х и нигерийската авторка Чимаманда Адачи, както и цитати на Нина Симоне.Кралицата на попа дори изпя Lift Every Voice and Sing, песен, често наричана „Черният американски национален химн“.", "date": "2018.04.16", "title": "Destiny's Child се събраха за фестивала Коачела"}
{"url": "https://offnews.bg/obshtestvo/sled-pozornite-snimki-bdzh-poracha-novi-sedalki-za-mashinistite-678792.html", "text": "По-добре късно, отколкото никога: БДЖ обяви, че започва поетапно да сменя седалките на машинистите. Новината идва, след като в мрежата и в медиите бяха разпространени  на хората от професията.На сайта на компанията бе публикувана и снимка на нова седалка с цикламена плюшена дамаска. До момента такива са били монтирани в 26 локомотива. Поръчани са и 40 нови стола за помощник-машинистите, а до две седмици се очаква да бъдат изработени общо 120 броя за тях плюс нови 70 за машинистите.Оборудването на локомотивите с нови седалки е част от програмата за подобряване на условията на труд, която мениджърския екип на националния железопътен превозвач изпълнява, допълват от \"БДЖ - пътнически превози\" ЕООД.Компанията съобщава, че през последните години е ремонтирала 16 сгради в цялата страна, от които стаи за почивка, общи помещения и ремонтни халета. През 2018 г. са предвидени ремонти на още 8 сгради, като до края на годината ще бъде подменено вътрешното обзавеждане на всички стаи за почивка.", "date": "2018.04.16", "title": "След позорните снимки - БДЖ поръча нови седалки за машинистите"}
{"url": "https://offnews.bg/kultura/silvi-vartan-pristigna-v-balgaria-678765.html", "text": "Грандамата на френската музика Силви Вартан е вече в България.Любимата изпълнителка на поколения българи пристигна днес, за да сподели музиката си със скъпата на сърцето ѝ България. В два последни концерта във Варна и София, на 19 април в ДКС и на 21 април в зала 1 на НДК, Вартан ще изпълни на живо най-емблематичните си хитове.Преди голямото си прощаване с родната сцена обаче Силви Вартан ще се срещне с министър-председателя Бойко Борисов, както и с кмета на Столична община Йорданка Фандъкова.Вартан ще се включи и в редица инициативи с обществено значими каузи, а за своите най-верни фенове ще отдели специално време за лични срещи с автограф. Koнцертите в България са част от прощалното турне „Завинаги Силви“, в което вземат участие 8 музиканти и 3 певици. Шоуто ще продължи над два часа, ще бъде разделено на две части и ще включва най-любимите и познати песни от творчеството на Силви. Музиката ще бъде придружена от визуален спектакъл, в който ще бъдат показани и множество оригинални клипове на Силви. Част от концертната програма ще бъде посветена на първата любов на Вартан – великия Джони Холидей, а финалът ще бъде голямата изненада и подарък на Силви към българската публика.На 18 април в книжарница CIELA на бул. Витоша 60 ще се проведе среща с автограф за най-верните фенове на Силви. Тази възможност ще имат и всички нейни почитатели във Варна на 19 април в книжарца CIELA на бул. Сливница 2. ", "date": "2018.04.16", "title": "Силви Вартан пристигна в България"}
{"url": "https://offnews.bg/kultura/5rand-otkrivat-kontcerta-na-dark-tranquillity-678768.html", "text": "Италианската индъстриъл банда 5Rand ще открият концерта на Dark Tranquillity, който ще се състои от 19:00 часа на 20 април година в столичния клуб \"Mixtape 5\".Събитието е част от световното турне по представяне на последната творба на групата озаглавена „Atoma”, а втори на сцената ще видим швейцарската група Мiracle Fair.Dark Tranquillity са част от основателите на така наречената Гьотеборгска метъл сцена и не е случайно, че ще видим на сцената дългогодишния член на Аrch Enemy и по-млад брат на Michael Amott - Christopher Amott.", "date": "2018.04.16", "title": "5Rand откриват концерта на Dark Tranquillity"}
{"url": "https://offnews.bg/obshtestvo/nov-vid-bio-hrani-planinski-produkt-mozhe-skoro-da-se-poiaviat-v-su-678764.html", "text": "Нов вид сертифицирани храни - с етикет \"Планински продукт\" - може скоро да се появи по рафтовете в супермаркетите.Както става ясно от името, това ще са храни с призход от планинските райони и - вероятно - добити следствие на вбио производство.Идеята бе представена по време на дискусия в Дома на Европа, а инициатор бе евродепутатът Момчил Неков (БСП). Той посочи, че обсъждане за въвеждането на термин \"Планински продукт\", гарантиращ качеството на определени продукти, вече се води в други европейски страни. Досега конкретни стъпки са предприети в Италия, Франция, Австрия и Румъния, а България е особено подходяща, тъй като има един от най-големите дялове планински площи в ЕС. Съчетано с нарастващото недоверие към продуктите на глобализираната агроиндустрия, това определя съществуването на значителен пазарен потенциал за планински и полупланински продукти.Неков каза още, че министърът на земеделието и храните Румен Порожанов е запознат с идеята за \"Планински продукт\", а в агенцията по храните вече има създадена група, която да работи по създаването на етикет \"Планински продукт\".По време на дискусията бе представено и социологическо проучване на агенция \"Афис\", което показва, че въвеждането на новия вид сертифицирани храни на практика се подкрепя от почти всички и няма противници (то е проведено сред 1038 души чрез интервю на адрес в периода 9-14 март 2018).60% от хората подкрепят идеята за въвеждане на нов термин за качество на храните - \"Планински продукт\". 26,7% от анкетираните отговарят с \"може би\", а 10 на сто нямат мнение по въпроса. Прави впечатление, че въпреки колебанията или липсата на мнение, практически няма противници на тази идея, коментираха от \"Афис\".Проучването е по поръчка на Групата на прогресивния алианс на социалистите и демократите в Европейския парламент. Най-големите привържениците на въвеждането на стандарта за качество \"Планински продукт\" са живеещите в столицата. Идеята получава най-голямо одобрение от хора с висше образование, както и тези с по-високи доходи и стандарт на живот.Социологическото проучване сочи още, че по принцип степента на доверие към продукти с етикети, деклариращи \"високо качество\" или специфични продукти, не е много високо. 19% от анкетираните отговарят, че не вярват на надписи върху хранителни стоки, обозначаващи защитени или биопродукти. 51 на сто казват, че само понякога се доверяват , а 25.5% посочват \"в повечето случаи\".За да се ползват храните с планински и полупланински произход с предимство, те трябва да отговарят на досега доминиращата житейска представа за качествата и характеристиките им, се казва още в заключенията на агенция АФИС.На въпроса \"Какви качества трябва да притежава продуктът с планински произход?\", 94% отговарят, че очакват той да е по-здравословен. 89 на сто от анкетираните смятат, че той трябва да бъде по-вкусен, а 82% считат, че за производството му не трябва да се използват химически добавки, както и пестициди. Относително по-ниско, но също преобладаващо мнозинство очакват, че цената е по-висока.", "date": "2018.04.16", "title": "Нов вид био храни 'Планински продукт' може скоро да се появят в супермаркетите"}
{"url": "https://offnews.bg/protesti/danachni-protestiraha-sreshtu-sakrashteniata-v-nap-678807.html", "text": "Данъчни служители протестираха пред централното управление на Националната агенция за приходите срещу решението за закриване на звено \"Оперативни проверки\" и уволняване на всички 250 служители. Решението за закриване на звеното беше взето, след като прокуратурата уличи негови служители в приемане на подкупи и пране на пари.Протестът беше организиран от Национална федерация „Търговия, Услуги, Контролни органи и Туризъм“ към КТ „Подкрепа“ и Федерация на независимите синдикати от държавното управление и организации към КНСБ.Синдикалистите обявиха, че с решението се хвърля петно върху репутацията на всички служители, предвидени за съкращение, без да е доказана вината на никой от тях. Финансовият министър Владислав Горанов коментира, че в решението няма драма и той лично го подкрепя. По думите му става въпрос за преструктуриране и ще бъдат разкрити нови места в звеното за фискален контрол, което ще е шанс за голяма част от съкратените, постъпили в НАП без конкурс, да покажат нивото си. ", "date": "2018.04.16", "title": "Данъчни протестираха срещу съкращенията в НАП"}
{"url": "https://offnews.bg/politika/radev-potvardi-zaminava-za-moskva-678775.html", "text": "Президентът Румен Радев планира посещение в Москва, потвърди самият той след лекцията, която по-рано днес изнесе пред студенти от УНСС.Очаква се датите на визитата да са 21-22 май, когато в руската столица се отбелязват дните на българската култура - в навечерието на 24 май. От прессекретариата на президента засега не са обявили окончателните дати.За посещението преди Радев потвърди и външният министър Екатерина Захариева.Има вероятност до края на година руският президент Владимир Путин също да направи визита у нас, но все още такава визита не е планирана. ", "date": "2018.04.16", "title": "Радев потвърди: Заминава за Москва"}
{"url": "https://offnews.bg/politika/borisov-poluchi-ordena-na-nezavisimostta-na-kosovo-678770.html", "text": "Президентът на Косово Хашим Тачи удостои министър-председателя Бойко Борисов с Ордена на независимостта за заслугите му за свободата и независимостта на страната. Високото държавно отличие се връчва по случай 10-годишнината от обявяването на независимост на Косово.Този орден е за личните Ви заслуги и лична ангажираност в подкрепа на Косово, за заслугите на българския народ за развитието на приятелските отношения между двете страни, за предстоящата среща в София. Знаем, че българите навсякъде ще ни посрещат и навсякъде ще усещаме българския дух, посочи президентът Тачи.Приемам го като знак към българския народ, който изстрада войната, но винаги е подкрепял борбата за свобода, независимост, демокрация, мир и просперитет на целия регион, каза министър-председателят Бойко Борисов, който е на посещение в Косово. ", "date": "2018.04.16", "title": "Борисов получи Ордена на независимостта на Косово"}
{"url": "https://offnews.bg/evropa/balgarskoto-predsedatelstvo-iska-da-nalozhi-tcenzura-v-internet-alarm-678780.html", "text": "След като получи критика от много страни за предишните си предложения за компромис в Съвета на ЕС за реформата на авторското право, в петък вечерта Българското Председателство , който трябва да бъде обсъден днес - понеделник. България като Председател на Съвета на ЕС е единствената държава, имаща право да предлага промени по текста на новата директива.“Бихме искали да изразим притеснението си, че филтрирането на практика ще издигне огромни бариери пред прохождащите дружества, ще засегне свободата на изразяване, ще даде възможност за упражняване на широкомащабна “частна цензура” и ще овласти алгоритми в решаването на доста сложни правни казуси. Нашето мнение е, че член 13 от Директивата е още една допълнителна тежест върху бизнеса\", казва Мая Стоянова, която е юридически съветник в хостинг компанията \"Сайт Граунд\". Вече повече от година в Брюксел тече спор как да се премахва потребителско съдържание, нарушаващо авторското право онлайн. Авторскоправната индустрия , които да премахват всичко, което те оценят като нарушение. Голяма част от технологичният сектор и представители на гражданското общество настояват, че автоматичното триене на съдържание по желание на определени фирми ще доведе до цензура и още по-голяма пазарна власт на Гугъл и Фейсбук, разполагащи с такава технология – нещо, което предложението предполагаше да ограничи.“Не само, че не се отнасяме колегиално към останалите страни членки, давайки им на практика само няколко часа работно време да се запознаят с новия документ, но и продължаваме да искаме цензура на потребителско съдържание онлайн. Дори нещото което се опитваме да решим - да направим изключение за Уикипедия не се получава. Според новия български компромис, само текстовете в Уикипедия ще са защитени, но не и картинките в статиите. Показваме, че дори като искаме нещо, не го можем\", сподели Димитър Димтров, Директор европейски политики, Уикимедия. Вижте още: ", "date": "2018.04.16", "title": "Българското председателство иска да наложи цензура в интернет, алармират от WikiMedia"}
{"url": "https://offnews.bg/zdrave/kakvo-ne-znaem-a-triabva-za-bolestta-hemofilia-678771.html", "text": "Съвсем скоро ще се проведе едно събитие, което ще обедини четири града под една кауза - тази да запознае широката общественост с проблемите на хората с хемофилия - една непозната все още болест у нас, от която обаче страдат близо 700 души.Накратко хемофилията е генетично заболяване, свързано със затруднено кръвосъсирване, което води до предвидима или спонтанна загуба на кръв, която при заболелите е по-голяма от нормалното. Много хора смятат, че хората с хемофилия губят много кръв главно от малки порязвания. Всъщност, те почти винаги не са толкова сериозни за разлика от вътрешните. Вътрешните кръвоизливи възникват при ставите: коленете, лактите, глезените, при мускулите, а тези, които се случват с централни органи като мозъка, могат да завършат с фатален край. При тежките форми на болестта масивни кръвоизливи могат да възникнат без видима причина и по-точно – вследствие на нормално непрекъснато случващите се микротравми на кръвоносните съдове. При по-леките форми болестта може да остане незабелязана години наред.Хемофилията и другите заболявания от групата на наследствените нарушения на кръвосъсирванено са редки, нямат етническа или регионална обусловеност. Те не са свързани с начина на хранене или специфични условия на живот, определени от географското място на живеене. Проявлението на хемофилията е равномерно по целия свят и засяга 1 на 10 000 души.Към настоящия момент няма лечение, но има създадени много ефективни и безопасни от към заразяване с хепатит, ХИВ и други инфекции, заместителни терапии, които могат осигурят на пациента съвсем нормален живот в случай, че пациентът получава необходимото количество лекарство, информират от На 21 април асоцияцията за трета поредна година организира . Социално-спортното събитие стартира точно в 11:00 ч. едновременно в четирите най-големи града у нас – , ,  и .За много от нас хемофилията е едно непознато заболяване. Какво не знаем за болестта и защо е важно да подкрепим тазгодишния велопоход \"Заедно\" си говорим с председателя на Българска асоциация по хемофилия - Виктор Паскалев.Виктор се занимава дълги години с финанси, но от 2003 г. насам работи активно за защита правата и подобряване на качеството на живот на хората, живеещи с хемофилия. Разказва, че се е сблъскал с болестта, чак когато е \"потропала\" на неговата врата. За съжаление, болестта влиза в семейството му през неговия син:, казва той.Разказва, че често се случва децата, носещи болестта, да бъдат дискриминирани в детската градина и училище, а хората в по-зряла възраст срещат дискриминация от страна на работодателите:Малко хора знаят, че плуването и колоезденето са подходящи спортове за хората с хемофилия, именно затова асоциацията решава, че ще организира велопоход:Тази година велопоход \"Заедно\" е организиран под надслов \"Споделянето е сила\". За него Паскалев разказва:Ако се засегнати пряко или косвено от болестта, е хубаво да знаете, че асоциацията по хемофилия организира Национален лагер за семейства с деца с хемофилия до 7 години, а през втората половина на месец юли ще се проведе и 14-то издание на летния рехабилитационен лагер за деца с хемофилия от 7 до 16 години.", "date": "2018.04.16", "title": "Какво не знаем (а трябва) за болестта хемофилия"}
{"url": "https://offnews.bg/futbol/ruskiat-futbol-si-e-palen-zoopark-video-678774.html", "text": "Руският футбол не е от най-привлекателните развлечения за уикенда сред родните привърженици, но очевидно има какво да покаже. Не, нямаме предвид българските ни представители, които се подвизават в Премиер Лига, а едни животни на терена, ама истински.Треньорът на Луч-Енергия Във Воронеж бе замерен с жив петел от фен на тима по време на двубоя от 33-ия кръг на руската втора дивизия между отбора от Владивосток и Факел.Между привържениците на клуба и наставника на отбора съществува вражда. Хулиганът е задържан и отведен в полицията. Факел спечели мача с 3:1, а след края Григорян не се яви на пресконференцията. Представител на Луч-Енергия обяви, че треньорът не се е почувствал добре по време на двубоя.В началото на месеца на пресконференция треньорът призна, че има конфликт с феновете, които го наричат надут петел. Войната между него и привържениците се отразява на представянето на отбора. Тимът от Владивосток е на 14-о място с 35 точки, само на една над зоната на изпадащите. Факел (Воронеж) е последен с 26.В третото ниво на руския футбол пък двубоят от 27-ия кръг на Професионалната футболна лига между Машук и Агнуш започна с любопитна сцена. На пистата бе изведена мечка на име Тима.В името на безопасността тя бе с намордник. По сигнал на дресьора Тима няколко пъти се изправи на задните си крака и дори аплодира зрителите. А дикторът на стадиона в Пятигорск съобщи още по-смущаваща новина - мечката щяла да открива и двубои от предстоящото световно първенство в Русия.", "date": "2018.04.16", "title": "Руският футбол си е пълен зоопарк (видео)"}
{"url": "https://offnews.bg/dw/kakva-tochno-beshe-tcelta-na-udara-sreshtu-siria-678809.html", "text": "Все още не знаем каква точно беше целта на удара срещу Сирия. Но е ясно, че тази акция беше символична. И така прицелена, че да не предизвика пряка конфронтация със закрилницата на Асад - Русия, пише Клаус-Дитер Франкенбергер за  „Франкфуртер Алгемайне Цайтунг”, цитиран от \"Дойче веле\".Преди 15 години един американски президент оповести в героична поза: „Мисията е изпълнена!\". Само дето през следващите години с цената на много кръв се разбра, че мисията в Ирак изобщо не е изпълнена - защото американците и британците дори не бяха помислили за следвоенната действителност в страната. Сега, след ударите срещу сирийски военни обекти, президентът Тръмп също се изстъпи в познатата поза и обяви: „Мисията е изпълнена!\".Дали прогнозата, която се съдържа в това самохвалство, наистина ще се сбъдне, зависи, естествено, от целите на американско-британско-френската акция. Беше ли тя наказателна операция срещу Асад, задето не изпълни обещанието и не унищожи запасите си от химическо оръжие, а вместо това за пореден път ги използва срещу цивилното население? Или пък трябваше да го възпре от нови варварски действия? Съобщава се, че ракетите са унищожили производствени мощности и складове за химическо оръжие. С това една от целите е осъществена. Асад вече няма да притежава ресурсите за нови нападения с химически и нервнопаралитични вещества - освен ако не успее, евентуално с помощ от чужбина, да възстанови съответната инфраструктура.Ролята на РусияНезависимо от всичко това обаче ударите бяха символични. И така прицелени, че да не предизвикат пряка конфронтация със закрилницата на Асад - Русия. Защото едва ли някой желае подобна конфронтация. Нека обаче още веднъж да припомним уверенията на руското ръководство, че всички наличности на химическо оръжие били унищожени. Освен това в предишни случаи Русия на няколко пъти блокира в Съвета за сигурност разследвания срещу сирийския режим. Може би Москва реагира толкова превъзбудено на наказателните удари и на предшестващите ги обвинения именно защото последните случаи на употреба на химическо оръжие поставят самата Русия в крайно неблагоприятна светлина.Обвинението, че САЩ и двамата им съюзници са нарушили международното право, няма как да бъде отхвърлено. Но спазването на международното право много зависи от доброто функциониране на Съвета за сигурност и от общите цели и средства, по които постигат консенсус постоянните членки - три демокрации, една авторитарно ръководена държава и една партийна диктатура. Когато някоя от тях наложи вето, Съветът е недееспособен. А в рамките на сирийската война това се случваше често. И в много случаи по вина на Русия. Ако нарушенията на Конвенцията за забрана на химическото оръжие не бъдат наказани, пък макар и без мандат, ако осъдителната употреба на химически оръжия отново стане нещо „нормално\", тогава вече изобщо няма какво да говорим за примата на международното право. И трябва да сме съвсем наясно, че Асад би могъл да се превърне в пример за подражание.Никаква стратегияДостойно за адмирации ще бъде, ако сега се отвори прозорецът на дипломацията. Да, част от даденостите на първо време не могат да бъдат променени: Русия и Иран държат Асад на власт и му разрешават да води финалната си битка с огромна бруталност. Тръмпова Америка пък вече не желае да носи бремето на световна сила, поддържаща реда, и затова предпочита да се намесва само в отделни случаи. Единствено Великобритания и Франция проявяват активност, като особено френският президент не желае да бъде просто част от масовката. А Европа? Германия? Те нямат никакво влияние, но пъшкат под бремето на последствията. И никаква стратегия не се вижда на хоризонта.", "date": "2018.04.16", "title": "Каква точно беше целта на удара срещу Сирия?"}
{"url": "https://offnews.bg/temida/naj-opasnite-prestapnitci-da-sa-v-otdelen-zatvor-poiska-tcatcarov-678776.html", "text": "Главният прокурор Сотир Цацаров изрази мнение, че е крайно време да се помисли поне най-опасните лишени от свобода, да бъдат отделени в един затвор с изключително строг режим.Трябва да се забрани всякакво внасяне на предмети отвън, освен тези от първа необходимост, затворниците трябва да бъдат при абсолютно еднакви условия, както и да се осигурят материално и технически надзирателите.Необходим е далеч по-строг режим в местата за лишаване от свобода от досегашния, това каза в Пловдив главният прокурор Сотир Цацаров в коментар за бягството на затворници от Софийския и от Пловдивския затвор.По думите на Цацаров през последните 10 години постоянно се говори за съдебна реформа, но никой не помисля за реформа в местата за лишаване от свобода или т.н. пенитерциарна реформа, която според него не е толкова сложна колкото съдебната. От проверки от прокуратурата по сигурността и обезпечеността на места за лишаване от свобода става ясно, че има неравномерност в съотношението между надзорно охранителен състав и затворници или има места където един надзирател отговаря за 49 затворници.На второ място надзирателският труд е много ниско заплатен и протестите на надзирателите са напълно основателни, коментира Цацаров. Ниските заплати са предпоставка още за незаети места, за огромно текучество, дори и за корупционни практики. На трето място местата за лишаване от свобода отдавна са извън нормалните стандарти за сигурност и това рано или късно е щяло да се случи.Сотир Цацаров отбеляза и факта, че в продължение на повече от година Главна дирекция \"Изпълнения на наказанията\" няма постоянен директор, а изпълняващ функциите. По думите му на ръководството на дирекцията трябва да се осигури професионално спокойствие, което означава назначенията там да бъдат освободени от политическа обусловеност и второ да бъде осигурен необходимият финансов ресурс.", "date": "2018.04.16", "title": "Най-опасните престъпници да са в отделен затвор, поиска Цацаров"}
{"url": "https://offnews.bg/obshtestvo/kak-shte-se-kazvat-spirkite-ot-tretia-lach-na-metroto-678773.html", "text": "Станция Театрална ще се нарича спирката на метрото на бул. \"Владимир Заимов\". Струпването на театри - София, Зад Канала, Сфумато, е определила името. Основният принцип, от който сме се ръководили при одобряването на наименованията на новите метростанции, е топонимията, вторият е исторически факти, личности и събития, заяви Малина Едрева, един от вносителите на доклада и шеф на комисията по култура. На заседанието днес съветниците одобриха имената на станциите, които предстои да станат готови през 2020 г. Те са: Ген. Владимир Вазов, Тракия, Стадион \"Георги Аспарухов\", Хаджи Димитър, Театрална, Орлов мост, бул. Патриарх Евтимий, бул. Христо Ботев, Медицинска академия, бул. България, бул. Цар Борис III, Мизия, Овча Купел 1, Овча Купел 2 и Горна Баня. Мизия заедно с Тракия и съществуващата вече Вардар съставят областите на страната, има и станция България, подчерта зам.-кметът Тодор Чобанов. Промени в движението заради строежа на метротоОт 20 април до 28 май се забранява влизането на пътни превозни средства по две пътни ленти от северната страна на южното пътно платно на бул. „Евлоги“ и Христо Георгиеви“ в участъка между ул. „Мизия“ и ул. „Шипка“. Движението ще се извършва в една пътна лента от южната страна на южното пътно платно на бул. „Евлоги и Христо Георгиеви“ в същия участък. От 29 май до 20 октомври се забранява влизането на пътни превозни средства по южното пътно платно на бул. „Евлоги и Христо Георгиеви“ в участъка между ул. „Мизия“ и ул. „Шипка“ .Движението на пътни превозни средства ще се извършва по временна пътна лента от северната страна на южното пътно платно на бул. „Евлоги и Христо Георгиеви“ в същия участък.Автобусната спирка по маршрута на линии 72, 75 и 213 с код 440 „Военна Академия“ в посока ул.„Оборище се премества след кръстовището с ул. „Шипка“.", "date": "2018.04.16", "title": "Как ще се казват спирките от третия лъч на метрото"}
{"url": "https://offnews.bg/sviat/vanshnite-ministri-ot-es-ne-mozhe-da-ima-voenno-reshenie-v-siria-678806.html", "text": "Сирия, Русия, Иран и Западните Балкани бяха основните теми на Съвета „Външни работи“, който се проведе днес в Люксембург. България бе представена от вицепремиера и министър на външните работи Екатерина Захариева.Министрите остро осъдиха използването на химическо оръжие от режима в Сирия и изразиха мнение, че предприетите от САЩ, Франция и Обединеното кралство ограничени въздушни удари по цели в Сирия, свързани с производство и съхранение на химическо оръжие, имат за цел единствено да предотвратят нови атаки с такива вещества.Външните министри потвърдиха позицията на ЕС, че не може да има военно решение на конфликта в Сирия. \"Единственото възможно решение на конфликта в Сирия е политическото и ние трябва да работим заедно за възобновяването на процеса от Женева - каза Захариева пред колегите си. - ЕС няма да инвестира средства за възстановяване на страната, докато не започне политическият процес. Даваме сигнал, че е крайно време да се изпълняват резолюциите на ООН за плавен политически преход. Всички усилия трябва да се насочат в тази посока.”В отговор на журналистически въпрос дали според нея Русия е склонна на диалог министър Захариева заяви, че ЕС ще използва цялото си влияние, за да се постигне решение в рамките на Съвета за сигурност на ООН за възстановяване на съвместния механизъм на ООН и Организацията за забрана на химическото оръжие за разследване, като в този смисъл политическият диалог не е възможен без участието на Русия.Министър Захариева потвърди участието на България в конференцията за Сирия, която ще се проведе следващата седмица под председателството на ЕС и ООН. Конференцията е конкретен израз на подкрепата за усилията за възстановяване на Женевския процес, както и на волята за набиране на допълнителни средства в подкрепа на сирийския народ и сирийските бежанци в съседните страни.Екатерина Захариева благодари на Франция и на Обединеното кралство за предоставената информация относно осъществената през уикенда операция в Сирия. От името на България тя осъди по най-категоричен начин използването на химически оръжия. “Режимът трябва да осигури пълен достъп до мисията на Организацията за забрана на химическото оръжие”, заяви тя.Западните Балкани също бяха сред водещите теми от дневния ред на Съвета. Министрите изразиха загриженост от ескалацията на напрежението между Белград и Прищина, като подчертаха необходимостта от разрешаване на проблемите чрез диалог. Подчертана бе важността на присъединяването на държавите от Западните Балкани към позициите на ЕС по линия на Общата външна политика и политика за сигурност.Министър Екатерина Захариева информира колегите за хода на подготовката на Срещата на върха ЕС-Западни Балкани, която ще се проведе на 17 май в София. Нейната цел е да отправи ясно политическо послание за подкрепа, както и да потвърди европейската перспектива на целия регион.“Много от министрите изразиха силна подкрепа за приоритета на Българското председателство и заявиха, че темата ще бъде продължена от следващите председателства”, каза Захариева.Първите дипломати на 28-те обсъдиха също развитието на отношенията с Русия, като потвърдиха позицията на ЕС, че пълното изпълнение на договореностите от Минск остава ключово условие за съществена промяна в отношенията.Външните министри на ЕС потвърдиха подкрепата си за Съвместния план за действие по ядрената програма на Иран. Обсъдени бяха по-нататъшните стъпки на ЕС за продължаване на изпълнението на споразумението от всички страни по него.", "date": "2018.04.16", "title": "Външните министри от ЕС: Не може да има военно решение в Сирия"}
{"url": "https://offnews.bg/112/bus-s-detca-katastrofira-kraj-tarnovo-niama-seriozno-postradali-678744.html", "text": "Късно снощи в района на Велико Търново е катастрофирал микробус, превозващ деца, съобщава Дарик. Сигнал за пътен инцидент между лек автомобил и микробус на пътя София-Варна в района на военния завод до Лясковец е получен вчера вечерта, около 20:00 ч.Говорителят на областната дирекция на МВР във Велико Търново Мариана Христово обясни, че на място веднага са били изпратени патрулни автомобили и линейки.По първоначални данни катастрофата заради изпреварване на две коли, като едната не успяла да премине в платното си и ударила странично микробуса, пълен с деца от Шумен.За щастие, катастрофата е лека, 9 деца имат само повърхностни рани. Те са били откарани в болница, след което са били прибрани в Шумен.Вероятно по случая ще бъде заведено административно производство.", "date": "2018.04.16", "title": "Бус с деца катастрофира край Търново, няма сериозно пострадали"}
{"url": "https://offnews.bg/obshtestvo/v-80-ot-avtobusite-u-nas-niama-kolani-678745.html", "text": "80% от автобусите нямат колани. Те още от завода не са конструирани да ползват колани. Това стана ясно от думите на Васил Пиронков, председател на Сдружението на автобусните превозвачи пред БНР. Повод за интервюто му е катастрофата край Вакарел от петък, 13 април, когато загинаха 6 души и бяха ранени 22.Той добави, че автобусите, произведени след 2007 - 2008 г., са с колани. \"Този процент не е повече от 20% от общия брой автобуси, които са лицензирани да извършват обществен превоз на пътници в страната\", заяви Пиронков. Според него основното е повишаване на културата на пътниците.Пиронков обясни, че коланите в автобусите са на кръста и за това не е сигурно, че при автобусната катастрофа на магистрала \"Тракия\" биха били полезни.В Закона за автомобилните превози се казва, че автобуси с курс до 30-50 км разстояние имат право на седящи и правостоящи, подчерта Пиронков. Според него дори в автобуса да има колани, хората не са задължени да ги сложат, а голяма част ще бъдат и правостоящи.\"Законът трябва да се разгледа много точно\", каза той. Ефектът ще бъде дори отрицателен, Според него трябва да се мисли за механизми, които да доведат до подновяване на автобусния парк.", "date": "2018.04.16", "title": "В 80% от автобусите у нас няма колани"}
{"url": "https://offnews.bg/obshtestvo/chobanov-tcelta-na-promenite-e-parvolakat-da-ne-patuva-sutrin-678741.html", "text": "Единната система за прием в първи клас за град като София няма как да удовлетвори всекиго, но тя се приема на база всеобщата нужда на града. 7-8 училища ще са по-натоварени при приема, но ще има и такива, където ще останат свободни места. Това заяви заместник-кметът по образование на София Тодор Чобанов по БНТ. Време беше да се въведе единна система с еднакви правила за всички общински училища. Търси се оптималният вариант, който получава и най-широка подкрепа, подчерта Чобанов.При уседналост децата се приемат най-бързо и тук логиката е в името на детето, защото в крайна сметка целта е детето да не пътува сутрин, аргументира промените в наредбата Тодор Чобанов.За улеснение на приема най-вероятно по-следващата година ще има софтуер, който ще извършва класирането. Това ще позволи използването на съвременната система за картиране и ще е доста по-справедливо определянето на това коя сграда в кой район се намира, обясни заместник-кметът на София.Чобанов коментира и критерия за месторабота на родителите и го определи като доста рисков, защото много родители успяват да си изфабрикуват документ за работно място, в което не работят.", "date": "2018.04.16", "title": "Чобанов: Целта на промените е първолакът да не пътува сутрин"}
{"url": "https://offnews.bg/obshtestvo/radev-s-novi-kritiki-balgaria-prilicha-na-stroitelna-ploshtadka-kraj-678769.html", "text": "Нова серия от критики срещу управлението на страната, корупцията, сринатото доверие в съдебната система и западащото ниво на образованието отправи президентът Румен Радев по време на лекция пред студенти от УНСС.Лайтмотив на изказването му стана знаменитата реплика на Гьоте \"Светлина, повече светлина\", която държавният глава цитира на немски.„В момента България прилича на строителна площадка. Някакви хора носят материали, други ги крадат, защото е тъмно. Едни хора строят магистрали, а след тях остават дупки, защото е тъмно. Крайно време е да включим прожекторите, да осветлим процесите в България, да има прозрачност на собственост, на управленски решения, заяви Радев. Прокуратурата и съдът имат последен шанс да върнат доверието в тях и в България, като погнат безкомпромисно крадците, корумпираните, престъпилите закона независимо дали са от управляващите, опозицията или от собствените им магистратски редици, каза той.Според него основните цели на страната са да изкореним бедността, да овладеем демографската катастрофа, да спрем обезлюдяването, да върнем повече български граждани от чужбина, да станем богата държава. Но не по-малко важен е механизмът, по който ще бъде постигната тя: с устойчив икономически растеж, с растящ дял на иновациите и производствата с висока добавена стойност, с акцент върху конкурентоспособността.Радев добави, че искрено желае България да има силен и успешен парламент, но по думите му, когато има чести и понякога хаотични законодателни промени, това води до непредвидимост и нестабилност на правовия ред, и съответно влияе негативно и на бизнес средата.Президентът обрисува следната картина за корупция по високите етажи: „Когато говорим за икономика, трябва да помним, че тя е пряко свързана с политиката. Не трябва да забравяме, че успехът на всяка политика се измерва с ползите за обществото. България е най-бедната и корумпирана държава в Европейския съюз. Българските пенсионери мизерстват“, добави той.Президентът посочи, че би подкрепил всяко правителство, което издигне като приоритет политики за образование и ги превърне в действие. Ще работя с ентусиазъм с това правителство, за което такива политики са приоритет и вътрешна потребност, каза той.Държавният глава си припомни, че през последните три години е посещавал два пъти Израел и е разглеждал тяхната система за придобиване и анализ на информация за обекти, както и системата за изследване Cyber city. \"Прилича на български техно парк, но не точно, като вътре работят всякакви млади хора – студенти, инженери, анализатори. Вътре се неутрализират кибератаки, формират се печеливши стратегии за защита и др. и в реално време се следи не просто физическото състояние на цялата енергийна система, но и какви кибератаки се извършват в момента по нея и как върви тяхната неутрализация. Влязохме и в център с една голяма електронна карта на света, където в диаграми се показваше информация за кибератаките по целия свят и други интересни процеси. Запитах се за какво му е на малък Израел да следи информацията и да знае какво се случва от Хонконг през Париж до Сиатъл. Отговорих си, че в съвременния дигитален и глобален свят няма малки и големи държави. Има държави с големи и с малки амбиции. (...) Затова пожелавам на младите хора да открият своите амбиции и да успеят да ги осъществят“, каза президентът.Ударът над СирияРадев коментира и въздушния удар над Сирия, осъществен от САЩ, Великобритания и Франция. Според него основният ефект от ударите е върху ООН, защото организацията е все по-често пренебрегвана, а никой не може да я замести. Той добави, че такива конфликти се измерват чрез ефекта им. В случая военният ефект е пренебрежителен, финансовият е минус половин милиард, а политическият е основно вътрешен за държавите участнички, каза Радев.\"Политиците все повече се съблазняват да привеждат в действие самолети, кораби и друга техника, за да реализират политическите си амбиции. Но трябва да те има предвид, че тази техника се управлява от хора с техните настроения и страхове. И само една грешка, и сме на прага на директен сблъсък, предупреди Румен Радев. И призова за повече диалог и по-малко употреба на оръжие.", "date": "2018.04.16", "title": "Радев с нови критики: България прилича на строителна площадка. Крайно време е да включим прожекторите"}
{"url": "https://offnews.bg/obshtestvo/93-godini-ot-atentata-v-hram-sveta-nedelia-678743.html", "text": "Днес се навършват 93 години от атентата в \"Света Неделя\". Крайнолеви дейци на Военната организация на Българската комунистическа партия взривяват покрива на църквата, докато в нея опечалени изпращат генерал Константин Георгиев, убит два дни по-рано.Целта на атентата е да бъде ликвидиран военният и политическият елит на страната, включително и Цар Борис III. Той обаче не е в църквата. При атентата загиват 134 души. Ранените са около 500, част от тях умират по-късно от раните си.През 1925 година, когато е извършен атентатът, денят се пада Велики Четвъртък. Атентатът е най-големият терористичен акт в историята на България. Днес от 11 ч. в столичния катедрален храм „Св. Неделя” ще бъде отслужена панихида за жертвите от атентата.", "date": "2018.04.16", "title": "93 години от атентата в храм \"Света Неделя\""}
{"url": "https://offnews.bg/nashite-avtori/iz-delnitcite-na-edin-lud-9-13-april-678749.html", "text": "Понеделник, 9 априлТази седмица ще се разбере дали не сме изправени пред нова и страшна война. Нали знаете какво казал Айнщайн, когато го попитали с какви оръжия ще се води Третата световна война? За Третата не знам, рекъл, но съм сигурен, че Четвъртата ще се води с тояги и камъни.И като знаем колко ядрено оръжие има на планетата, бих казал, че е напълно възможно да се води върху някое голямо парче скала, летящо с шеметна скорост към най-близката черна дупка. Защото истината е, че природата остави човека да стане толкова силен, че да може да унищожи не само себе си, но и нея…Воловарите твърдят, че Асад е използвал отровен газ в Сирия и се канят да му направят номера със Саддам. Казаците отричат да е използван газ… Кой крив, кой прав, е трудно да се разбере. Но да ви кажа честно, струва ми се, че няма да има никакво значение дали правите или кривите са започнали войната. Да, помислете, ще има ли значение дали добрите или лошите са били виновни?! Виновни няма да има, защото няма да има пред кого! Изненада! Годишният доклад на \"Фрийдъм хаус\" твърди, че състоянието на демокрацията в България се влошава. Демократичният индекс на страната вече е 3,39, докато миналата година е бил 3,36 (скалата е от 1 до 7, като най-добрият резултат е 1, а най-лошият е 7).Всъщност, изненада няма. Защото в документа се казва: „За поредна година…“ И се казва още, че корупцията и зависимите медии си остават най-големите проблеми пред страната. Също за поредна година. И съдебната система, разбира се.Като страни с демократично управление (индекс от 1 до 2,99) \"Фрийдъм хаус\" определя Литва, Латвия, Естония, Полша, Чехия, Словакия, Словения. България, заедно с Румъния, Унгария, Сърбия и Хърватия е \"полуконсолидирана демокрация\" (с индекс от 3 до 3,99). Това са страни със сравнително високи стандарти при провеждането на избори, но трудно гарантират правата и свободите на гражданите си.Специално за отявлените русофили, които ги тегли към Евразия, ще отбележа, че Матушката е в групата на авторитарните режими (с демократичен индекс от 6 до 7) заедно с Беларус, Казахстан, Узбекистан, Туркменистан, Киргизстан, Таджикистан, Азербайджан.Още една изненада. „Програмата за спасяване на западащи региони се оказа блъф“, пише в. „Сега“. Втора година вече в тази програма не бил влязъл лев финансиране. А трябваше да започне да се реализира през 2017 г. „Към момента не е осигурено финансиране“, каза миналия месец министър Нанков. И така момент след момент, след момент… Ние можем да ви обещаем толкова, колкото никой не може да ви даде!Кошлуков вика: „Чудя се дали да не прекръстим „Стани богат\" на „Стани за смях\".Хич немой да се чудиш! Макар че то не е за смях, ами си е за страх. С две думи да ви въведа. В предаването участваше една мома от Дупница, студентка по фармация. Трябваше да отговори на въпроса къде първо изгрява Слънцето: В Техеран, Анкара, Душанбе, Тбилиси? Но се оказа, че момата не може да си спомни откъде изгрява слънцето. Сигурна съм, вика, че го знам, но сега не мога да се сетя. И почти беше сигурна, че изгрява от Запад. Не знам дали това е разпространена заблуда в Дупница, но момата смяташе, че изкуственият интелект е \"човек, който парадира за интелигентност, но не е чак толкова интелигентен… възможно е и да не е един човек, а общност от хора или някаква международна организация\". Пак казвам – студентка по фармация. Пред нея Русата Златка (от Пазарджик) е направо Аристотел!Ето това имам предвид, когато казвам, че след Цецерон и Борисов ще дойдат пълните идиоти. Защото след като се легитимира веднъж правото на публична изява на простотията, няма сила, която да спре тъпанарите! Още когато през 2009 г. столичният кмет Бойко Борисов се изцепи пред българите в Чикаго, че най-големият проблем на България е лошият човешки материал, стана ясно, че вземат ли властта тия хора ще работят по почина да си направим материал с наш материал. Така ще изглеждат всичките... Обаче има и по-страшно, да знаете. 19-годишната студентка от Колумбус Джесика Кокбърн преспала с целия футболен отбор на Охайо Стейт. И както става винаги в такива случаи, всички пазели, но се намерил един, който не пазел, та сега момата иска съдът да разпореди ДНК тестове, за да се установи кой е безотговорният осеменител. Джеси признала пред съда, че е правила секс с всички играчи напълно доброволно. Съдията постановил, че девойката, може да се е държала безотговорно през онази нощ, но има право да знае кой е бащата на нейното бебе.13 души за една нощ. Феномен!Идентичен случай в наше село. Отишла Пена при сексолог и му се оплакала, че един мъж не можел да я задоволи, и с двама пробвала и пак не става. И трима не стигнали, и четирима… Докторът се изнервил. Ми опитай с десет тогава, ма! Опитвала била, и десет не стигат. И докторът се предал: Пено, ти си феномен! Точно така, феномен, а не курва, както разправя цялото село.Както ви писах наскоро, понякога една жена става курва не защото животът я е принудил така да си вади хляба, а по влечение и желание… И изобщо животът е един от най-сложните. А най-сложното в живота са хората. Вторник, 10 априлДрън-дрън глупости на търкалета виж ми окото и ела ме ритни! Национално представително проучване на \"Екзакта рисърч груп\" твърди, че едва 41,6% от българите били против поскъпване на водата. Останалите не били против по различни причини. 36.2% били съгласни с поскъпването, ако заедно с това се повиши и качеството. Демек готови са да плащат повече, но да пият една студена вода. 27,7% приемат повишение, ако целта е опазване на околната среда. 24,1% нямало да възразят да плащат повече, ако няма прекъсване на водоснабдяването. Преди 2-3 години плащах на „Софийска вода“ 25 лв. на месец за вода. Сега плащам над 50 лв. И ако вие сте един социолог и дойдете да ме попитате при какви условия съм съгласен да плащам 75 лв., мога ли аз да… Направо ще ви кажа, мога! Няма такива условия. Бира да пуснат, пак не ща! Между другото, знаете ли, че има фобия от вода? Нарича се аблутофобия. И се изразява в страх от водата за миене. По нашите земи се среща не рядко и страх от водата за пиене. И мисля, че все повече хора ще ги хващат тия страхове. Демокрацията, както каза Нинова, ни отне много неща, но ни донесе и една прослойка, дето имат страх от водата за плащане.Обаче то да е само водата…ЕРП-тата поискали от КЕВР ново увеличение на тока. Най-нахални, даже мисля, че нагли е по-точно, са чезките разбойници. Искат нощната тарифа да поскъпне с 51%, а дневната с 5%. Искат също увеличение на цените за достъп с 35% и за пренос с 34%, а тези добавки формират около 1/4 от стойността на фактурата. Тоест, само тази една четвърт ще поскъпне с една трета! Ако исканията на ЧЕЗ бъдат приети, ние, западняците, ще плащаме дневната енергия по 0,138 лв. за киловатчас без ДДС при сегашни 0,132 лв. И нощна по 0,08603 лв., при сегашни 0,05696 лв.ЕВН и \"Енерго-Про\" били „по-скромни“. ЕВН иска 6,9% на дневната тарифа и 5.4% на нощната. Почти същото било искането и на \"Енерго-Про\".Дали ще съм далече от истината, ако допусна, че ЧЕЗ любезно подготвят цените за новия собственик? Щото те си отиват и не им дреме. А на него, като го знаем кой е и ако е той, ще му е неудобно веднага да почне да ни дере. Всъщност, ние може би много дълго няма да разберем дали е той. За „Булгартабак“ нещо разбрахме ли? Сряда, 11 априлИнтересно, как никой не се възмути от разкритието на комисията по досиетата, че известната поетеса и писателка Лиляна Стефанова била секретен сътрудник на ДС. Изглежда, че се получи пренасищане на тоя пазар. Което вероятно е и целта. Стефанова е регистрирана като секретен сътрудник на Първо главно управление с псевдонима „Албена“ през 1965 г. годината, когато заминава на специализация в Лондон. Снета от отчет през 1979 г. „По всяка вероятност, пише Христо Христов, и нейното досие е прочистено от агентурни донесения, както това на Юлия Кръстева, която беше разкрита като секретен сътрудник също на ПГУ преди две седмици.“Ню Йорк Таймс пише, че в обява на банката за сперма в болницата на университета в Пекин се казвало, че се търсят донори на сперма. От кандидатите се изисквало да обичат социализма и Китайската комунистическа партия, да имат правилна идеология и да не са плешиви. Заплащането било $800 на… да кажем доза. Според китайските ръководители това се налагало, за да се инжектира „червен ген“ в по-младите поколения.Абсолютно са прави чайниците! Бъдещият китаец, ако не стане комунист още като сперматозоид, после не става. Не е като у нас как некои станаха комунисти на по 30 и 40 години! Че и плешиви, ако се съди по Сашо Симов…А бе, братя, има ли дума сексуализъм? Що да няма, социализъм как има?800 долара?! Това е повече от средната заплата в София. И за какво? А ние тука (без доктора!) сме принудени да раздаваме по симпатия и напълно безкористно, така да се каже…Неизвестен гражданин изпратил по куриерска фирма подарък на главния прокурор Цацаров. Но така и не се разбра какъв точно. Според едни пратката съдържала зловеща кукла, омотана в кабели. Според други било детска играчка плюшена кравичка, според трети, сред които е и получателят Цацаров, било уред за гонене на гризачи, изпратен от любезна пенсия. Защо една пенсия ще се охарчи, за да подари на главния прокурор точно уред срещу гризачите, не се съобщава.Версията, че в пакета е имало вибратор, умишлено я пренебрегнах, защото ми се струва недостоверна.Четвъртък, 12 априлИма съждения, които няма как да не наречеш идиотски, а хората, които са ги изказали, идиоти. Просто така по принцип го казвам, а не срещу някой конкретно…Министърът на екологията Нено Димов вика, че щял да пледира пред колегите си в ЕС да се приеме регламент, на европейско ниво, който да задължи държавите, въвеждащи забрана за движение на дизелови автомобили, да ограничат и износа им към други страни.“ Забраната на дизелите изкривявала пазара и било редно този, който предизвиква това, да защити останалите страни от Съюза. И защо бе, аланкоолу, защо да чакаме Германия да забрани износа им, когато вие за един ден можете да промените закона и да забраните вноса им? Не питам, знам защо. Защото едно от първите яки лобита в българската политика е лобито на вносителите на стари автомобили. И именно на това лоби дължим факта, че страната се напълни с таралясници… Шефът на Пътната полиция Бойко Рановски вика, че 65% от автомобилите у нас са над 15 години. А 1 млн. от тях били толкова стари, че изобщо не трябва да са на пътя. Ексик олсун старите германски дизели! И тогава вицът, че предимството на софийския въздух е, че виждаме какво дишаме, ще престане окончателно да е виц. Мисля, че се налага спешно малоумниците, дето сме изпратили в парламента, да си извадят пръста от носа, ако няма да им пречи да мислят, и да се заемат с проблема. Не го вярвам, просто съм длъжен да го кажа.Председателят на временната комисия за ЧЕЗ в НС Жельо Бойчев от БСП съобщи, че все пак от ПИБ са изпратили писмо със заявен интерес за участие с 80 млн. евро във финансирането на покупката на българските активи на ЧЕЗ от \"Инерком\". До вчера и те отричаха, и Гинка отричаше… А бе, къде е Гинка? Нищо не се чува. Тома Белев вика, че Цеко Минев искал да купи ЧЕЗ през Гинка. Други пък твърдят, че Пеефски и Боко искали да купят ЧЕЗ през Гинка. Лично ние заставаме зад второто мнение. Отдавна сме забелязал, че Борисов проявява интерес към тоците. Той единствен от българските политици е дал собствено оригинално определение на тока като явление: „Насочен от движение на електрични товари, това е електричният ток, той минава и не се усеща.“ (25.06.2008, бТВ, „Тази сутрин”) Както виждате, той дълго е живял с представата, че токът минава и не се усеща и беше много изненадан, че в случая с ЧЕЗ се усети…Валери Симеонов вика, че от НФСБ щели да предложат промени в Закона за здравето, с които да се смекчи забраната за пушене на обществени места и да се въведат отново обособените кътове за пушачи: \"Колкото и да не ни харесва, вика, голяма част от българите са пушачи. Колкото и да не ни харесва, тези хора имат право да пушат, стига да не пречат на другите.\"А, да ги немаме такива! След като години ме третирахте като негър, да се крия да пуша в и край кенефите, след като после години се мъчих с електронна цигара, която е всичко друго, но не и цигара, след като с огромен зор все пак успях да се откажа от тази краста и една от причините беше именно обидното отношение към пушачите, сега ще отменяме наредбата и ще връщаме пушенето… Не, не съм съгласен, дори нещо повече, против съм! И между другото, които ни четат от по-отдавна, помнят колко попържахме властта заради тая тъпанарска забрана. Обаче днес, вече като непушач, не можем да отречем, че щом е успяла нас да откаже, дето сме пушил 40 години по 3 кутии на ден, в нея има известен смисъл. Не преувеличаваме. Три кутии и то „Стюардеса“, дето докторите я предписваха на циганките за помятане. Петък, 13 априлТръмп обяви началото на ракетната атака над Дамаск. Айде да е хаирлия! Ние принадлежим към демократичната общност и от нас се очаква да мислим като демократ. Иван Костов демонстрира как трябва да мисли един демократ в този момент: Това не е начало на по-мащабен конфликт, руската пропагандна машина разпространява тезата за предстояща световна война, за да се всява страх, но тази теза е несъстоятелна. Не трябва да се боим от разрастване на конфликта. И ние мислим като демократ. Обаче пък, от друга страна, се страхуваме като обикновен човек. Щото нас от „не бой се“ най ни е страх!Моята приятелка Радка Дойчинова от Русе коментира пост от тамошната BG-мама: „Отчайваща е простотията, дето се шири днес! След 44 г. гинекологичен стаж научих, че се забременява от тоалетна хартия. При производството били попаднали сперматозоиди и като се бършеш, се активирали и те така ставали бебета!  Трагедия е, че тоя прост народ се размножава!“Баси сперматозоидите! Направо като сръбската рамонда. Можеш да я извадиш от хербария и да я посадиш…Депресираща простотия! Страшно изпростя тоя народ, страшно! Те всички народи са прости, но някои са особено прости, дори инстинкт за самосъхранение нямат. И проблемът е, може и да съм ви споделял, че при българската простотията синергичният ефект е с много високо КПД. Двама умни българи рядко създават синергия, но на простите винаги им се получава. И затова умните хора все повече намаляват. У нас особено видимо, но и в световен мащаб също намаляват. Учените установиха, че увеличаването на нивото на интелигентност има отрицателно въздействие върху перспективите за създаване на потомство. Умните оставят по-малко потомство, а понякога и никакво, децата им също. Докато простите се размножавали по-лесно. Демек, да си интелигентен не е рентабилно в еволюционен план. А колкото до забременяването от тоалетна хартия, смятам, че госпожа Радка не е съвсем права. Науката познава случаи на подобно забременяване, особено когато дамите се бършат с тоалетна хартия след полов акт. Тогава рискът е съвсем реален.Но добрата новина е, че не се размножаваме, а намаляваме. Поради ниското възпроизводство и големия износ. Според данните на НСИ до края на годината сме щели да паднем под 7 млн. за пръв път от Втората световна война насам. Това се предвиждаше да се случи към 2020 г., но процесите се ускоряват. Към 31 декември 2017 г. населението на България е 7 050 034, а през 2016 г. сме намалели с 51 825 души. И едното без другото прави под 7 млн. Ако се запазят темповете. А те не само ще се запазят, ами може и да се увеличат, ако на върха на държавата се задържи сегашната управляващото користно невежество. Ако ви е малко сложно това „користно невежество“, ще ви го кажа по по-разбран начин – хем са прости, хем крадат и с гъза си. След намаляването на населението, както знаете, вървят още един билюк тревожни процеси –застаряването, щото нали, изнасяме млади хора, не пенсии, влошаване структурата на работната сила, влошаването на коефициента на демографско заместване, задълбочават се териториалните дисбаланси и т.н. Етническите влошавания, естествено, не се споменават, те продължават да са добре охранявана тайна.Та ако ви интересува дали ще има край българската простотия, да, ще има. Точно след 135.06 години.", "date": "2018.04.16", "title": "Из делниците на един луд (9-13 април)"}
{"url": "https://offnews.bg/zvezdi/konchita-vurst-obiavi-che-nosi-virusa-na-spin-678747.html", "text": "Австрийският певец Томас Нойвирт, известен като Кончита Вурст, обяви в инстаграм, че носи вируса на СПИН. Днес дойде денят, когато трябва да се избавя от дамоклевия меч, който виси от години над главата ми: от много години аз съм ХИВ-позитивен. За обществото това няма никакво значение, но бившият ми приятел ме заплашва, че ще разкаже за това. Аз не мога да позволя на никого да ме шантажира и по този начин да влияе върху живота ми\", пише Вурст. Надявам се да дам на други хора кураж и това да е още една стъпка срещу стигматизацията на хора, които заради своето поведение или на други хора, са се заразили с ХИВ\", добавя Вурст и успокоява, че е добре. Кончита Вурст спечели Евровизия през 2014 г. с песента Rise like a Phoenix. ", "date": "2018.04.16", "title": "Кончита Вурст обяви, че носи вируса на СПИН"}
{"url": "https://offnews.bg/zvezdi/dzho-lin-tarnar-priet-po-speshnost-v-bolnitca-678753.html", "text": "Легендарният вокалист Джо Лин Търнър (екс-RAINBOW/DEEP PURLE) е бил приет в болница в Беларус със сърдечни проблеми. Информацията е потвърдена от негов приятел, . Новината първа съобщи руската информационна агенция РИА \"Новости\", цитираща съобщение на Министерството на здравеопазването в Беларус. Състоянието на певеца е \"стабилно\", той се намира в болнично заведение в Минск, където е подложен на лечение за инфаркт на миокарда, наричан още сърдечен удар. Търнър ще остане хоспитализиран, докато състоянието му не се подобри достатъчно, за да бъде изписан.", "date": "2018.04.16", "title": "Джо Лин Търнър приет по спешност в болница"}
{"url": "https://offnews.bg/politika/krum-zarkov-bsp-poiska-komisiata-za-chez-zaradi-natcionalnata-ni-sigu-678748.html", "text": "БСП поиска създаването на комисията за ЧЕЗ, след като бе оповестено, че Инерком ще е купувачът- заради обществената реакция на притеснение, защото тази фирма не разполага нито с финансов, нито с експертен потенциал, за да управлява електроподаването на една трета от страната и почти половината й граждани.Това заяви зам.-председателят на ПГ на „БСП за България” и член на парламентарната комисия за ЧЕЗ Крум Зарков пред БТВ. „Стана ясно, че има противоречие - правителството през февруари заяви, че не знае за сделката ЧЕЗ, а се оказва, че за нея се е знаело доста преди това и службите за сигурност са следили как протича процесът”, обясни Зарков. Той каза, че ЧЕЗ е информирала комисията как от 2013 г. насам компанията е информирала всяко правителство, че иска да напусне държавата и ако тя има интерес, може да направи своята оферта. Зарков изтъкна, че в комисията станало ясно също- как консултантът на Инерком е обявил пред една от банките за кредитиране, че те ще бъдат избрани за купувач и банката е уверила, че е готова да кредитира сделката с 80 млн. евро. „Помним, че премиерът ни представи една начертана схема на финансиране. Работата на комисията показа, че на този документ не може да се вярва”, обясни Крум Зарков. В комисията е станало ясно също- как ЧЕЗ потвърждава с писмо, че са получили уверение за произхода на средствата на Инерком. „След като те са представили тази информация на чешката компания, да я предоставят и на нас утре, в комисията”, каза Зарков и обясни, че знаейки откъде идват парите за сделката, ще знаем и къде отива електроразпределението на тази част от страната. „Държавата ни си смени позицията по сделката три пъти за месец и половина- от нищо не знам, до искам пълния контрол, а сега е - нищо не мога да направя”, припомни членът на комисията. Той бе категоричен, че БСП винаги е била за ангажирането на държавата със сектор енергетика. По думите му нищо не пречи на държавата, когато предприятие, ключово за националната ни сигурност, се продава, да направи възможното- да го придобие или да контролира придобиването. „Защо ЧЕЗ иска 51% увеличение на цената на нощната тарифа, а другите два оператора около 5-6%. Нека да видим какви са мотивите за това”, коментира Крум Зарков. Той обясни също, че в комисията е имало спор с регулатора по въпроса - какъв е смисълът да има инвестиционна програма за 5-6 години напред, ако всеки един момент може да се продаде фирмата и собственикът да си замине? „Регулаторът трябва да се убеди, че този който купува, ще има възможността да поддържа електроподаването, системата и да изпълнява инвестиционната програма”, каза още той.", "date": "2018.04.16", "title": "Крум Зарков: БСП поиска комисията за ЧЕЗ заради националната ни сигурност"}
{"url": "https://offnews.bg/obshtestvo/2-8-po-rihter-v-slivensko-678755.html", "text": "Слабо земетресение е регистрирано в Сливенско, съобщи за БТА Снежана Кънева - началник на отдела \"Обществен ред, управление при кризи и oтбранително-мобилизационна подготовка\" в община Сливен.По данни на БАН, трусът с магнитут 2.8 по Рихтер, е регистриран снощи около 20:00 ч.Епицентърът е на 240 км източно от столицата.Земетресението не е усетено и няма данни за щети.", "date": "2018.04.16", "title": "2.8 по Рихтер в Сливенско"}
{"url": "https://offnews.bg/tenis/grigor-dimitrov-strahotno-e-da-si-bada-u-doma-video-678751.html", "text": "Най-добрият ни тенисист Григор Димитров сподели, че се чувства добре физически и няма търпение да играе у дома, в Монте Карло. Талантът от Хасково живее в кралство Монако от няколко години.\"\", каза Димитров.Григор ще излезе за първия си турнир на клей още днес 16 април. Той ще си партнира с Давид Гофен срещу Адриан Манарино и Мартен Фабрис в турнира на двойки.През деня ще научи и името на първия си съперник на сингъл. Той ще стане ясен след изиграването на мача между Пиер Юг-Ербер и Паоло Лоренци.", "date": "2018.04.16", "title": "Григор Димитров: Страхотно е да си бъда у дома (видео)"}
{"url": "https://offnews.bg/obshtestvo/12-chasa-bez-voda-po-iuzhnata-chast-ot-okolovrastnoto-i-kvartali-naoko-678705.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Отстраняване на авария на уличен водопровод под ул. „Околовръстен път“ в кв. „Малинова долина“ налага спиране на водоподаването от 10:00 до 22:00 часа в района на Южна част на бул. „Околовръстен път“ между пътя за лифт „Симеоново“ до бул. „България“ – „Сити клиник“, бензиностанция „Шел“, база на „Волф“, Езиково училище и частна детска градина „ЕСПА“ и комплекс „Царско село“, както и в ЖСК Малинова долина, кв. Витоша – карето между бул. „Симеоновско шосе“, ул. „Проф. Васил Арнаудов“, ул. „Проф. Георги Манев“ и бул. „Околовръстен път“, в което влизат комплекси: „Макси“, „Преслав“ и „Градина“, кв. Мирчо Драганов - карето между бул. „Черни връх“ от №91 до №151, ул. „Димитър Манев“, ул. „ген. Иван Колев“ и бул. „Околовръстен път“, кв. Манастирски ливади изток – карето между ул. „Луи Айер“, ул. „Шарл Шампо“, бул. „Околовръстен път“ и ул. „Йордан Бакалов Стубел“. Подмяна на пожарен хидрант и спирателен кран на ул. „Иван Сусанин“ в кв. „Манастирски ливади“ налага спиране на водоподаването от 10:00 до 18:00 часа на ул. „Ген. Стефан Тошев“, ул. „Българска легия“, ул. „Ралевица“, ул. „Мур“. Във връзка с подмяна на спирателен кран на бул. „Евлоги и Христо Георгиеви“ в Център, се налага спиране на водоподаването от 09:00 до 18:00 часа по бул. „Евлоги и Христо Георгиеви“ от ул. „Шипка“ до бул. „Янко Сакъзов“, по ул. „Върбица“ от бул. „Евлоги и Христо Георгиеви“ до ул. „Проф. Асен Златаров“. Заради изключване на уличен водопровод на бул. „Лазар Михайлов“ в кв. „Бенковски“, се налага спиране на водоподаването от 09:30 до 21:30 часа по бул. „Лазар Михайлов“ от ул. „Глас народен“ до №149 , ул. „Напредък“ и ул. „Геле Китов“. Без вода във връзка с подмяна на сградно водопроводно отклонение на ул. „Васил Левски“ във вилна зона „Кокалянски ханчета“ с. Кокаляне, ще бъдат от 10:00 до 18:00 часа в района на Вилна зона „Кокалянски ханчета“ - ул. „Васил Левски“, ул. „Петър Берон“, ул. „Люляците“, ул. „Ведена“, ул.“Валозите“. Пак поради подмяна на сградно водопроводно отклонение на ул. „Росен“ в местност „Гърдова глава“, се налага спиране на водоподаването от 10:00 до 18:00 часа на ул. „Ботко войвода“ от ул. „Росен“ до ул. „Манол Тодоров“. ", "date": "2018.04.16", "title": "12 часа без вода по южната част от Околовръстното и квартали наоколо"}
{"url": "https://offnews.bg/obshtestvo/gledajte-versaj-po-epic-drama-video-678619.html", "text": "В понеделник, 16 април, драматичният тв канал Epic Drama ще излъчи епизод от поредицата \"Версай\".Сериалът пренася зрителите в света на власт и предателство, любов, похот и войни от всякакъв вид, където придворните се борят за кралското благоволение. Френският крал Луи XIV е на 28 г. и най-после едноличен владетел на своето кралство. Преследван от детски спомени за преврат срещу баща си, той поръчва строежа на най-красивото място в Европа - двореца Версай.Дворът също е бойно поле за любовта, докато кралицата Мария Тереза се бори да укроти похотливия нрав на съпруга си. Може ли да спечели обратно сърцето му срещу съперницата си, сестрата на английския крал? Това е Версай в цялата му жестока слава!Можете да го гледате всяка събота от 22:55 и в понеделник, от 22:00.", "date": "2018.04.16", "title": "Гледайте 'Версай' по Epic Drama (видео)"}
{"url": "https://offnews.bg/politika/oon-pripozna-balgaria-kato-lider-v-mladezhkite-politiki-za-evropa-678575.html", "text": "Специалният пратеник на ООН по младежките въпроси Джаятма Уикенмараняке, зам.-върховният Комисар по човешки права на ООН Кейт Гилмор, регионалният директор на Фонда на ООН за население и развитие (UNFPA) Алана Армитаж и Афшан Кан - регионален директор на Детски фонд на ООН (УНИЦЕФ) пристигат в България за Европейската младежка конференция, организирана в рамките на Българското председателство на Съвета на ЕС от Министерство на младежта и спорта (ММС) и Европейската комисия (ЕК). Събитието ще се състои в зала 9 на Националния дворец на културата (НДК) от 17-ти април 2018 г. (вторник) до 19-ти април 2018 г. (четвъртък).За първи път представители на ООН присъстват на събитие от председателство на съвета на ЕС, което е огромно признание за работата, която България върши в областта на младежките политики. Тяхното присъствие в страната ни е продиктувано от факта, че благодарение усилията на правителството на Бойко Борисов България е разпозната като една от водещите страни в насърчаването на младежко развитие.За първи път на такъв тип конференции партнират международни организации в лицето на UNFPA (Фонд на Населението към Обединените Нации) и УНИЦЕФ.В момента се подготвя и меморандум за сътрудничество между ММС и UNFPA, който ще бъде подписан от министъра на младежта и спорта Красен Кралев.Министерството на младежта и спорта работи по два основни документа в Работна група \"Младеж\" на Съвета на ЕС, а именно \"ролята на младите хора в изграждането на сигурно, сплотено и хармонично общество в Европа\" и \"ролята на младите хора за изграждане на устойчивост и преодоляване на демографските предизвикателства в рамките на Европейския съюз“, като за пръв път се осъществява междусекторно партньорство с Работна група ООН. ММС ще продължи работата си по тези приоритетни теми и след Председателството.Европейската младежка конференция в София е най-значимото събитие от шестия цикъл на Структурирания диалог, а “Бъдещето на младите хора в Европа“ е сред основните приоритети на Българското председателство на Съвета на ЕС. На форума ще присъстват над 250 участници – млади хора, политици, общественици и представители на институции, заети в сферата на младежките въпроси.В събитието ще вземат участие и младежи от Западните Балкани и Източното партньорство, което е резултат от последователната политика на правителството на Бойко Борисов за интегриране на Западните Балкани в Европейския съюз. Младежките делегати са избрани чрез регионалните офиси на Фонда на ООН за население и развитие (UNFPA), като повечето от тях са представители на организации, работещи с малцинствени групи. За пръв път на такъв тип младежки конференции има включен български и международен жестомимичен превод за младежи с увреден слух, тъй като на нея ще присъстват глухи младежи, както от България, така и от Европейската общност.В резултат от проведените консултации с около 50 000 млади европейци по време на конференцията ще бъдат обобщени 11 тематични области, които ще се превърнат в Европейски младежки цели и ще послужат като конкретна препоръка към ЕК за следващата Европейска стратегия за младежта. На тази база ММС предвижда актуализиране на Националната младежка стратегия по модел на Европейската, за да отговори на актуалните потребности на младите хора в България.На Европейската младежка конференция ще присъстват още Европейският комисар по въпросите на младежта, спорта и културата Тибор Наврачич, заместник министър-председателят на Република България Томислав Дончев, министърът на младежта и спорта Красен Кралев, евродепутатът от ГЕРБ/ЕНП Ева Майдел (Паунова), ресорният заместник-министър в ММС Ваня Колева, представители на Национален младежки форум.", "date": "2018.04.16", "title": "ООН припозна България като лидер в младежките политики за Европа"}
{"url": "https://offnews.bg/obshtestvo/zapochva-dazhdovna-sedmitca-idva-zahlazhdane-678729.html", "text": "Започва дъждовна седмица, температурите се понижават. Днес ще е облачно, на много места в Западна България ще превали. Ще духа слаб вятър.  Максималните температури ще са предимно между 19 и 24 градуса, по Черноморието - 11 - 12 градуса. Край морето ще е облачно, ще се вдигат вълни до 3 бала. В планините ще има значителна облачност и на места в масивите от Западна България ще превали. Ще духа умерен югоизточен, по високите върхове на Рила и Пирин - до силен южен вятър. Максимална температура на 1200 метра - около 16 градуса, на 2000 метра - около 8 градуса.През следващите дни ще вали и гърми, от сряда се очаква захлаждане. ", "date": "2018.04.16", "title": "Започва дъждовна седмица, идва захлаждане"}
{"url": "https://offnews.bg/na-tozi-den/16-april-prieta-e-tarnovskata-konstitutcia-678069.html", "text": "Конституцията на Българското княжество, широко известна като Търновска конституция, е първата конституция на България.Приета е на 16 април 1879 г. от Учредителното Народно събрание в Търново.Създадена е след конституциите на Гърция, Сърбия и Румъния, но в традицията на българските интелектуалци от освободителните борби и с участието на юристи и други българи, получили висшето си образование във водещи университети в Европа.Проектът за Органически устав за държавното устройство на българското княжество е изготвен в канцеларията на Временното руско управление и е съгласуван с български общественици и руска имперска комисия. Учредителното събрание, свикано на 10/23 януари 1879 г., внася големи промени в Проекта, вкл. промяна на наименованието му. При това обсъждане се формират 2 групи – либерали (младите) и консерватори (старите), като в повечето случаи се налагат схващанията на първите.", "date": "2018.04.16", "title": "16 април - приета е Търновската конституция"}
{"url": "https://offnews.bg/obshtestvo/zapochva-priemat-na-parvolatci-678638.html", "text": "Днес започва подаването на документи за прием на децата в София в първи клас. Срокът е до 16 май включително.  Тази година в сила са нови правила за класиране, основният критерий е уседналостта.Най-много точки получават децата, които поне три години имат постоянен/настоящ адрес в прилежащия район на училището. Децата се разпределят в четири групи, като тези от първа се приемат най-напред. Тя включва деца с адрес в прилежащия район на училището, който не е бил променяна в последните 3 години преди подаване на заявлението за прием. Във втора група попадат деца, които живеят близо до училището повече от 1, но по-малко от 3 години, а в трета - тези с променян адрес през последната година. В четвърта група са онези, чийто адрес е извън района на училището към деня на подаване на заявлението. Адресът на детето почти винаги съвпада с адреса на майката. Това означава, че при различни постоянни адреси на майката и бащата те избират един от тях за детето си. Когато родителите имат различни настоящи адреси, настоящият адрес на майката е настоящ адрес и за детето.", "date": "2018.04.16", "title": "Започва приемът на първолаци"}
{"url": "https://offnews.bg/sviat/makron-udarat-v-siria-beshe-namesa-na-tcialata-mezhdunarodna-obshtnos-678737.html", "text": "Ударите на западните страни срещу Сирия през нощта в петък срещу събота са били успешни от военна гледна точка. Това заяви в телевизионно интервю френският президент Еманюел Макрон.Макрон допълни, че операцията на САЩ, Великобритания и Франция \"беше намеса на международната общност и както сами видяхте - изпълнихме я по изключително прецизен начин\". \"Франция не е обявила война на режима на Башар ал Асад\", продължи френският президент и изтъкна, че \"Париж е за политическо решение на конфликта в Сирия, включващо всички замесени страни\", пише БНР. Френският президент потвърди, че ще направи посещение в Санкт Петербург в края на май, както е планирано.Макрон е убедил президента Доналд Тръмп, че ударите трябва да бъдат насочени само срещу обекти, свързани с химическите оръжия. \"Преди 10 дни президентът Тръмп казваше, че Съединените щати трябва да се оттеглят от Сирия. Но ние го убедихме, че е необходимо да се остане там в дългосрочен план. Ние също го убедихме, че трябва да ограничим ударите само над места, свързани с химически оръжия\".По-рано американският президент Доналд Тръмп обяви, че Вашингтон е готов за нова военна намеса в Сирия, в случай че сирийското правителство извърши друга атака с химическо оръжие.От своя страна, руският президент Владимир Путин, заяви, че бъдещи ракетни удари срещу Сирия от страна на Запада ще доведат до хаос в международните отношения. А междувременно страните от Арабската лига осъдиха използването на химическо оръжие в Сирия и поискаха международно разследване на случая. Това обяви саудитският външен министър Адел ал-Джубейр на пресконференция след днешната среща на страните от организацията.Граждански протести, осъждащи въздушните удари в Сирия, се състояха в Лос Анджелис, Сан Франциско, Берлин, Кипър и в ивицата Газа.Няколко хиляди иракчани демонстрираха против западните въздушни удари по Сирия, като някои участници запалиха американски знамена, съобщи Франс прес. Протестните акции се състояха по призива на шиитския лидер Моктада Садр. \"Престанете да унищожавате Сирия, както унищожихте нашата страна\", скандираше тълпата, събрала се на площад Тахрир в центъра на Багдад. Освен в Багдад, демонстарции имаше и в градовете Наджаф и Басра. В събота Ирак изрази безпокойство след като САЩ, Франция и Великобритания нанесоха ракетни удари по обекти на сирийското правителство в отговор на предполагаемото нападение с химическо оръжие по контролиран от бунтовници град на 7 април.", "date": "2018.04.16", "title": "Макрон: Ударът в Сирия беше намеса на цялата международна общност"}
{"url": "https://offnews.bg/temida/tragva-deloto-sreshtu-petar-moskov-678738.html", "text": "Делото срещу бившия здравен министър Петър Москов и заместника му Адам Персенски, обвинени в престъпления по служба и в безстопанственост, тръгва днес в Специализирания наказателен съд. Москов е обвинен за това, че на 9 юли 2015 г., в качеството си министър на здравеопазването не е изпълнил служебните си задължения, като е приел дарение от турското здравно министерство - 100 хил. дози ваксина за деца „Пентаксим -0.5 мл.“ и 100 хил. дози ваксина за „Хепатит Б“ – „Еувакс Б“, които не са разрешени за употреба на територията на България. Поради това не биха могли да отговорят на нуждите на имунизационния календар в страната.От действията на Москов са настъпили вредни последици за МЗ от имуществен характер в размер на 325 233,87 лв., и неимуществени вреди, изразяващи се в създаване на недоверие в авторитета на МЗ за осъществяване на ефективен контрол относно упражняваната лекарствена политика и недоверие у гражданите за дейността по ваксиниране на деца, заключават от прокуратурата.Това определя деянието като особено „тежък случай“.Деянието на Москов съставлява престъпление по чл. 282, ал. 3, вр.ал.2, вр. ал.1от НК, и за него се предвижда наказание „лишаване от свобода“ от 3 до 10 г. Второто обвинение срещу бившия министър от Реформаторския блок е за това, че на 27 ноември 2015 г., в качеството си на министър на здравеопазването, в съучастие, като помагач, умишлено е улеснил сключване на неизгодна сделка с „Бул Био НЦЗПБ“ ЕООД за дарение на 5 000 000 дози ваксини „БЦЖ“. От това са произтекли значителни вреди за „Бул Био“ ЕООД в размер на 427 788,31 лв. с ДДС, 2097, 96 лв. застраховки и 12 221,22 лв. транспортни разходи.Престъплението е квалифицирано по чл.220, ал.1, вр. чл. 20, ал. 4, вр. ал. 1 от НК, за което се предвижда наказание „лишаване от свобода“ от 1 до 6 г. Третото обвинение на Москов е за това, че в периода 20 юни 2016 г. – 1 юли 2016 г., като министър на здравеопазването и принципал на „Бул Био НЦЗПБ“ ЕООД, не е упражнил достатъчно контрол върху работа на лица, на които е възложено управлението на обществено имущество, и от това са произтекли значителни щети в размер на 110 003, 46 лв.В резултат на престъпното бездействие на П.М. е допуснато в база на „Бул Био“ в кв. Суходол, гр. София, да бъде произведена и съхранявана ваксина „Тетадиф“, без Изпълнителната агенция по лекарствата да е била уведомена и без да е дала разрешение за нейното производство конкретно в тази база на „Бул Био“ ЕООД.Така са осъществени значителни разходи за производството на ваксината, без да са спазени нормативните изисквания.Така описаното деяние съставлява престъпление по чл. 219, ал. 4, вр. с ал. 2 от НК и ако бъде признат за виновен, П.М. може да получи наказание „лишаване от свобода“ от 3 до 10 г.На съд е предаден и бившият заместник-министър Адам Персенски по обвинение, че на 9 юли 2015 г., като длъжностно лице, в съучастие като помагач на П.М., умишлено е улеснил министъра да наруши и да не изпълни служебните си задължения при получаване на дарението от 100 хил. дози „Еувакс Б“, като от действията му са настъпили имуществени вреди в размер на 325 233, 87 лв. ДДС и е нарушен авторитетът на Министерство на здравеопазването за осъществяване на ефективен контрол по изпълнение на лекарствената политика на държавата - престъпление по чл. чл. 282, ал. 3, вр. ал. 2, вр.ал.1, вр.чл. 20, ал. 4, вр. ал. 1 от НК.За това деяние се предвижда наказание „лишаване от свобода“ от 3 до 10 г.Престъпните действия на Адам Персенски се изразявали в осъществяване на среща в резиденцията на Турция през месец март 2015 г. и среща с представители на турското посолство в Република България. На тези срещи е било предварително договорено изготвянето на двустранно споразумение между българското и турското Министерство на здравеопазването за размяна на ваксини. Перенски е участвал в работна група за изготвяне на същото Споразумение. На 19 юли 2015 г. зам.-министърът е изготвил доклад пред министъра на здравеопазването за организиране на приемане на дарението от Република Турция, включително издаване на разрешителни за ползване, проверка на наличности и съответствие на продуктите с националните регламенти, както и организиране на вноса на ваксините на територията на Република България.Второто обвинение на Адам Персенски е за това, че в качеството си на длъжностно лице е подбудил и подпомогнал на Л.Д. (управител на „Бул Био“ ЕООД) да сключат неизгодна сделка с Министерство на здравеопазването, от която е настъпила значителна вреда за „Бул Био“ ЕООД в размер на 427 788, 31 лв. с ДДС.Деянието е съставлява престъпление по чл. 220, ал.1, вр. чл. 201 ал.3 и ал. 4, вр. ал.1 от НК, и за него се предвижда наказание „лишаване от свобода“ от 1 до 6 г.Управителят на „Бул Био“ АД Любомир Димитров е предаден на съд по две обвинения за безстопанственост по смисъла на чл. по чл. 219, ал. 4, вр. с ал. 1 от НК във връзка с производство на ваксина „Тетадиф“, без нужните разрешения в периода 20 юни 2016 – 1 юли 2016 г.Второто престъпление е осъществено в периода 9 ноември 2015 – 27 ноември 2015 г., когато Димитров е допуснал разпиляване на имуществото на „Бул Био“ ЕООД в общ размер на 44 685, 55 лв.- престъпление по чл. по чл. 219, ал. 4, вр. с ал. 1 от НК.Щетата е формирана от направените производствени разходи във връзка с производство на ваксина „Тетадиф“ , предназначена за Р Турция, без да е наличен изричен договор и разрешение от страна на Изпълнителната агенция по лекарствата.За това престъпление законът предвижда наказание „лишаване от свобода“ от 3 до 10 г.Третото обвинение на Димитров е за това, че на 27 ноември 2015 г., като длъжностно лице, съзнателно е сключил неизгодна сделка – дарение на ваксини „БЦЖ“ (250 000 ампули по 20 дози) в полза на Министерството на здравеопазването. От това е произлязла значителна вреда за „Бул Био“ ЕООД в размер на 427 788, 31 лв. с ДДС –престъпление по чл. 220, ал. 1, вр. чл. 20, ал.2 , вр. ал. 1 от НК, за което се предвижда наказание „лишаване от свобода“ от 1 до 6 г.На съд е предаден и завеждащ отдел в „Бул Био НЦЗПБ“ ЕООД, за осъществени от него престъпления по чл. 219, ал. 4, вр. с ал. 1 НК, и по чл. престъпление по чл.219, ал.3, вр.ал.1, вр.чл.20, ал.2, вр.ал.1, вр.чл.26, ал.1 от НК /безстопанственост/.Деянията са осъществени във връзка с незаконно производството на ваксината „Тетадиф“ и безплатния й износ за Турция.На съд е предадена и служителка - завеждащ отдел „Качествен контрол“ в „Бул Био НЦЗПБ“ ЕООД.Тя е обвинена за четири отделни документи престъпления, свързани с изготвянето на официални документи с невярно съдържание – сертификати за износ на ваксина и сертификати за хранителни среди, и ползването на неистински официални документи.В една част от тях е отразявано, че партидите с ваксина „БЦЖ“ отговарят на съответните спецификации в разрешението за употреба и на разпоредбите за освобождаване на биологични продукти.В други е посочено, че определена хранителна среда, използвана при ин витро процедури, е отговаряла на изискванията за качество.Тези документи са се използвали пред клинични микробиологични лаборатории в страната.Престъпните деяния са осъществени в периода 8 януари 2014 – 25.11.2015 г. и са съставомерни по чл. 311 от НК, според който се предвижда наказание „лишаване от свобода“ до 5 г.", "date": "2018.04.16", "title": "Тръгва делото срещу Петър Москов"}
{"url": "https://offnews.bg/sviat/bivsh-shef-na-fbr-tramp-e-moralno-nesposoben-da-upravliava-678739.html", "text": "Президентът на САЩ Доналд Тръмп е \"морално неспособен\" да ръководи страната, заяви бившият директор на ФБР Джеймс Коми в интервю за телевизия Ей Би Си, съобщиха Франс прес и Ройтерс.\"Не вярвам на тези истории, според които той страдал от умствена недостатъчност или че бил в първия стадий на деменцията\", заяви Коми, който бе уволнен от Тръмп през май 2017 година.\"Не смятам, че той е медицински непригоден. Смятам, че той е морално неспособен да бъде президент\".По думите на Коми президентът на САЩ \"трябва да въплъщава респекта и да изповядва ценностите, които са в сърцето на нашата страна\".\"Най-важната (от тези ценности) е истината, а този президент не е способен да го направи\", добави бившият шеф на ФБР.", "date": "2018.04.16", "title": "Бивш шеф на ФБР: Тръмп е морално неспособен да управлява"}
{"url": "https://offnews.bg/sviat/dzhukanovich-pobedi-na-vota-v-cherna-gora-678740.html", "text": "Бившият премиер и бивш президент на Черна гора Мило Джуканович печели над 54 на сто от гласовете на президентските избори, според 70% обработени бюлетини от вота вчера, съобщиха от Демократичната партия на социалистите. На второ място е кандидатът на опозицията Младен Боянич, а на трето - единствената жена кандидатДрагиня Вуксанович. Джуканович заяви, че очаква победа и на предстоящите в страната парламентарни избори.В речта си той подчерта, че резултатът на вота сега доказва, че Черна гора се развива по пътя на европейските ценности и членството в ЕС. ", "date": "2018.04.16", "title": "Джуканович победи на вота в Черна гора"}
{"url": "https://offnews.bg/obshtestvo/chast-ot-postradalite-ot-katastrofata-kraj-vakarel-veche-bez-opasnost-678735.html", "text": "Настанените пациенти в УМБАЛ \"Св. Анна\", пострадали при  миналата седмица, вече са на собствено дишане.Хората в тази болница вече са стабилизирани и контактни.Няма пряка опасност за живота им, но все още са възможни усложнения, съобщават от болницата.Ако състоянието на пациентите позволява, още днес ще бъдат направени нови операции.М.Д. ще бъде оперирана заради фрактура на китка и гръбначни прешлени.Г.М. ще бъде оперирана заради фрактура на раменна кост.", "date": "2018.04.16", "title": "Част от пострадалите от катастрофата край Вакарел вече без опасност за живота"}
{"url": "https://offnews.bg/futbol/palna-podkrepa-za-bozhidar-mitrev-678757.html", "text": "Да се чуди човек герой ли е, мъченик ли е. Вратарят на Левски Божидар Митрев, който вече получи подкрепа от феновете на \"сините\" и съотборниците си след мача с Лудогорец, ще получи доверие и от Делио Роси.Стражът ще продължи да бъде първи избор в предстоящите важни битки за \"сините\". Митрев ще застане под рамката на вратата още в сряда в двубоя от Първа лига срещу ЦСКА.Припомняме, че срещу Лудогорец вратарят хвана дузпа на Кешерю, направи и редица добри намеси, но в 8З-ата минута допусна нелеп гол от ъглов удар, изпълнен от Клаудиу Кешерю. След последния съдийски сигнал Митрев падна на терена и се разплака. Той пусна сълзи и пред сектор \"Б\", но феновете подкрепиха юношата на клуба.След мача с Лудогорец дори стартира кампания \"Аз съм Божидар Митрев\", която включваше или смяна на профилната снимка с такава на вратаря на Левски, или поне публикуване на снимка на национала. Надписът на нея отново трябваше да бъде \"Аз съм Божидар Митрев\".Само за часове стотици фенове на Левски си смениха профилните снимки и сложиха фотос на Митрев. Хиляди пък споделяха посланието \"Аз съм Божидар Митрев\", за да може то да достигне до \"синия\" капитан и да му вдъхне кураж.", "date": "2018.04.16", "title": "Пълна подкрепа за Божидар Митрев"}
{"url": "https://offnews.bg/lajfstajl/zashto-majkite-vinagi-se-sabuzhdat-izmoreni-video-678756.html", "text": "Ако се чудите защо майките на малки деца изглеждат винаги уморени, защо силите им ги напускат още преди сутрешното кафе и защо въпросът \"Наспа ли се?\" винаги е актуален, вижте следващото видео.Нощната смяна на една мама не е лека и включва активности, за които дори не предполагате.", "date": "2018.04.16", "title": "Защо майките винаги се събуждат изморени? (видео)"}
{"url": "https://offnews.bg/temida/sezirat-antokoruptcionnata-komisia-za-imushtestvoto-na-kmeta-na-pazard-678758.html", "text": "Неправителствената организация Антикорупционен фонд подаде сигнал до новата антикорупционна комисия (КПКОНПИ) за установяване на незаконно придобито имущество на кмета на Пазарджик Тодор Попов.Според сигнала повече от 9 години Попов е в нарушение на законовите изисквания за деклариране на потенциален конфликт на интереси - не е подал декларации за деклариране на частни интереси по стария закон (ЗПУКИ), нито по новоприетия ЗПКОНПИ.Антикорупционният фонд призовава антикорупционната комисия да провери тези обстоятелства и при нередност, да издаде наказателно постановление и административно-наказателна санкция.От фонда цитират и поредица от материални в медиите, в които се посочва  и се твърди несъответствие между доходите, които се декларират, и . Припомнят, че до този извод стигат първоначално и органите на НАП, видно от ревизионен акт № Р-16001315002845-091-001 от 02.12.2015г.). Затова правният екип на АКФ насочва за преценка от органа дали е налице хипотезата на чл. 108, ал. 6 ЗПКОНПИ – започване на проверка за установяване на незаконно придобито имущество при неподаване в срок на декларация по чл. 35, ал. 1, т. 2 или 4 от закона.", "date": "2018.04.16", "title": "Сезират антокорупционната комисия за имуществото на кмета на Пазарджик"}
{"url": "https://offnews.bg/futbol/kiril-despodov-se-vrashta-v-igra-na-5-maj-678742.html", "text": "Крилото на ЦСКА Кирил Десподов може да се завърне в игра до 5 май, когато е домакинството срещу Лудогорец.Това са прогнозите на лекарите за състоянието на един от най-опасните нападатели у нас, който страда от болки в пръст на крака и засега не се готви с топка. Той получи травмата при гостуването в Разград, когато беше заменен на почивката.Междувременно в треньорския щаб на ЦСКА се появи легендата Красимир Безински, който бе капитан на едно от най-силните поколения на червения клуб и е играл във всички 1/2-финални мачове от евротурнирите през 80-те.\"Ще се борим до последно и за титлата, и за купата\", коментира Безински.", "date": "2018.04.16", "title": "Кирил Десподов се връща в игра на 5 май"}
{"url": "https://offnews.bg/politika/karaiancheva-na-poseshtenie-v-sasht-shte-postavi-vaprosa-za-otpadanet-678736.html", "text": "Председателят на Народното събрание Цвета Караянчева ще участва в Глобална парламентарна конференция, организирана от Групата на Световната банка и Международния валутен фонд във Вашингтон.Във форума ще вземе участие и председателят на Комисията по бюджет и финанси Менда Стоянова. Събитието ще се проведе на днес и утре във Вашингтон (САЩ).„Смятам да поставя въпроса за американските визи, защото отношенията, които имат България и Америка, са много добри и това предполага, че във визовия режим отношенията трябва да се подобрят в полза за българските граждани. Досега на парламентарно ниво не е поставян въпросът за визите”, заяви Караянчева, цитирана от Нова телевизия.Решението на въпроса с визите лежи донякъде в Конгреса, който е приел закон, според който за да паднат визите за една страна, отказите за тях трябва да са под 3%.За България този процент варира между 9 и 17. Освен за визите, българите във Вашингтон питаха кога ще е готово онлайн гласуването и електронните услуги за български граждани.", "date": "2018.04.16", "title": "Караянчева на посещение в САЩ, ще постави въпроса за отпадането на визите"}
{"url": "https://offnews.bg/kultura/preporachvame-vi-ako-niamah-loshi-sanishta-po-shekspir-678734.html", "text": "Днес от 19:00 часа в театър \"Азарян\" ще бъде представен спектакълът на Лилия Абаджиева \"Ако нямах лоши сънища\".Авторският спектакъл е пълно вглъбяване на режисьора в Шекспировите текстове, ефектни декори и въздействащи актьори – с някои от които Лилия Абаджиева работи от години, а други дебютират в нейни спектакли - това са само част от характеристиките на постановката, която софийската публика ще види.В ролите се превъплъщават популярни лица от телевизионния екран като Александър Кадиев и Моню Монев, както и въздействащите актьори: Асен Данков, Васил Витанов, Васил Ряхов, Георги Кацарскии Никола Додов. Сценографията и костюмите са на Васил Абаджиев. „Ако нямах лоши сънища” е неизменна част от задълбочените дългогодишни търсения на Лилия Абажиева върху Шекспир.\"Чаплин на остров Бали\" от 20:30 в кино \"Люмиер\"През 1932, преживявайки криза на средната възраст, утежнена от появата на звуковото кино, Чаплин решава да не се връща в Холивуд след турнето в Европа за представянето на Светлините на града. Вместо това заедно с брат си Сидни \"забягва\" на остров Бали. Островът изглежда като истински рай на спокойствието, тъй като Чаплин е на практика непознат там.в бар \"Петък\". Да, малко е потискащо да отидеш в бар, който се казва \"Петък\" още в понеделник, но и старта на седмицата се нуждае от подобаващо отбелязване. ", "date": "2018.04.16", "title": "Препоръчваме ви: 'Ако нямах лоши сънища' по Шекспир"}
{"url": "https://offnews.bg/obshtestvo/komitetat-za-zashtita-na-potrebitelite-sezira-evrokomisar-za-problem-s-678784.html", "text": "Инициативният комитет за защита на потребителите сезира еврокомисаря по земеделие и развитие на селските райони Фил Хоган за проблема със загубата на българските географски означения.Председателят на комитета Пейо Майорски входира днес писмо до комисар Хоган в сградата на Европейската комисия в София.Писмото е свързано с проблем за защитата на българските традиционни храни „Българско кисело мляко“, „Българско бяло саламурено сирене“, „Български кашкавал“, „Кашкавал Балкан“, „Карловска луканка“, „Карловски луканков салам“, „Лютеница Първомай“ и „Българска боза“.\"В Народното събрание е внесен проект за Закон за изменение и допълнение на Закона за марките и географските означения, който се предвижда да бъде приет до 31 юли 2018 г. В него се предвижда отпадане на възможността за национална регистрация на географски означения на земеделски продукти и храни, които попадат в обхвата на Регламент на ЕС 1151/2012 год. относно схемите за качество на селскостопанските продукти и храни. Това се постига със създаването на нов член 51а, който изключва от национална регистрация географски означения за тези продукти. Това, че ще отпадне бъдещата възможност за регистрация на географски означения за тези храни по национален ред не създава проблем за никого. Такова решение би било в духа на създаването на общностна единна защита\", обясняват те.Ето и цялото писмо:", "date": "2018.04.16", "title": "Комитетът за защита на потребителите сезира еврокомисар за проблем с българските храни"}
{"url": "https://offnews.bg/temida/avtomat-skorpion-i-tcial-arsenal-orazhia-u-trima-spetcprokuraturata-g-678783.html", "text": "14 пистолета, 2 автомата, пушка и 1000 патрона са открити при акция под ръководството на спецпрокуратурата.Повдигнати са обвинения на трима души от Монтана и Казанлък за незаконно притежаване на големи количества оръжия и боеприпаси. При специализирана операция под ръководството на Специализираната прокуратура, в автомобили и в помещения, обитавани от въпросните лица, са намерени и иззети общо 14 пистолета от различни марки. Автоматите са „Скорпион“ и „Берета“, пистолетите са от различни марки, а патроните - с различен калибър, уточняват от спецпрокуратурата. Оръжията са иззети от едно помещение и автомобил, боеприпасите са били държани на различни места, в т.ч. в местността „Разсадника“ в покрайнините на Монтана. Двама от обвинените вече са осъждани за незаконно държане на оръжия и боеприпаси. Единият от тях е в изпитателен срок на условна присъда, постановена му от Районния съд в Монтана през 2017 г. С постановления на прокурор от Специализираната прокуратура на двама от обвинените са наложени парични гаранции от 10 000 и 3000 лева. Специализираният наказателен съд определи за третия обвинен по досъдебното производство мярка за неотклонение „Домашен арест“. Съдът взе предвид влошеното му здраве.", "date": "2018.04.16", "title": "Автомат Скорпион и цял арсенал оръжия у трима, спецпрокуратурата ги обвини"}
{"url": "https://offnews.bg/kultura/emblematichni-balgarski-perkusionisti-na-edna-stcena-v-chest-na-svoia-678760.html", "text": "Стоян Янкулов-Стунджи, Христо Йоцов, ансамбъл „Полиритмия“, ансамбъл „Тупан“ и младите Василена Серафимова, Атанас Паев и Сара Чакърова ще разлюлеят зала „България“ на 22 април от 19 часа в концерт, посветен на големия майстор на ударните инструменти Добри Палиев.Основателят на Българската школа по ударни инструменти Добри Палиев е и първият изпълнител на вибрафон и ксилофон в България. Той посвещава 45 години от живота си на Музикалното училище и Музикалната академия в София като обучава десетки перкусионисти – днес вече изтъкнати музиканти. Свири и преподава в Страсбург, Хамбург и Витсбург, Солун и др. Школата, която създава, влиза в европейските учебни програми. Автор е на 50 пиеси за ксилофон, маримба и вибрафон, пиеси за ансамбъл от ударни инструменти и няколко теоритични труда.За този концерт основаният от него ансамбъл „Полиритмия“ се събира след 15-годишно отсъствие от сцената.Специално участие в гала вечерта ще има и световноизвестният хор „Мистерията на българските гласове“ с диригент Дора Христова. Публиката ще чуе две премиерни произведения. Младата перкусионистка Василена Серафимова, която живее и работи във Франция, ще представи световната премиера на Концерта за маримба и оркестър на Румен Бояджиев-синСара Чакърова и Анастас Паев пък са солистите в българската премиера - „Среднощни песни“ от Георги Арнаудов. Пиесата е свирена за първи път през 2017 в Пекин с Оркестъра на Забранения град. Изключителните Христо Йоцов и Стоян Янкулов – Стунджи са другите големи звезди в концерта. И двамата ще свирят авторска музика заедно със Софийската филхармония под диригентството на Любомир Денев – син.Билети на цени от 10 до 20 лв могат да се закупят от касата на зала България и онлайн на Tickets.bg и Eventim. ", "date": "2018.04.16", "title": "Емблематични български перкусионисти на една сцена в чест на своя учител проф. Добри Палиев"}
{"url": "https://offnews.bg/obshtestvo/sofinden-e-tcialata-oblast-sofia-praznuva-678611.html", "text": "Понеделник след Томина неделя почитаме въплътената Божия Премъдрост София.Сред храмовете, посветени на Премъдростта Божия София, са \"Св. София\" в Константинопол, \"Св. София\" в нашата столица, както и в Солун, Охрид, Киев и др. Денят е известен и като Софинден, той е празник на област София от 2002 г. Според народните вярвания това е лош ден, известен и с имената Сувинден и Сувия. На днешния ден не се ядат яйца, но всички трябва да си измият лицето и ръцете с вода, в която е сложено червено яйце от Великден. Наричат този ден и „Великден на умрелите”, защото жените раздават червени яйца за „Бог да прости”. На Софинден се е изпълнявал обичай за предпазване на хора и добитък от „топалък” – окуцяване. Преди изгрев жените връзват на оградата вълнен парцал и наричат \"кол да куца, човек(кон, вол) да не куца\". ", "date": "2018.04.16", "title": "Софинден е, цялата област София празнува"}
{"url": "https://offnews.bg/tehnologii/12-neshta-koito-da-iztriete-ot-profila-si-vav-facebook-678781.html", "text": "Скандалът около \"Кеймбридж Аналитика\" със злоупотреба с лични данни на потребителите на Facebook принуди много хора да преразгледат ролята, която социалната мрежа играе в живота им. Загрижени за неприкосновеността на личния си живот, някои дори изтриха своите профили.Ако искате да запазите профила си и да защитите по-добре информацията в него, ето 12 неща, които може би ще искате да изтриете:Вашият рожден ден е част от важен пъзел, който включва и вашето име и адрес, с които хората могат по-лесно да получат достъп до вашата банкова сметка и лични данни.Най-добрият сценарий тук е придобиването на учтив почитател. В най-лошия случай? Преследвач, който ви притеснява непрекъснато.Професорът по психология в Оксфорд Робин Дънбар смята, че хората могат да поддържат около 150 стабилни взаимоотношения. В много случаи истинските \"приятели\" са едва 4% от цялата ви листа.Отърваването от излишните приятели може да направи по-здравословно сърфирането ви в социалните медии.Определянето на местонахождението става чрез Android или iPhone. През 2015 г. TechCrunch съобщи, че над 500 милиона потребители са посетили Facebook само от мобилния си телефон, което означава, че проследяването на локацията им никак не е трудно.Това е класика. Facebook е социална медийна платформа и до известна степен вашите публикации трябва да бъдат добре обмисляни. Шефът ви може да има достъп до тях и следователно има достъп до всяка една от вашите актуализации на статуса и това включва онези, в които сте се оплакали от многото работа или сте изразили нетърпение да си тръгнете от работното място.Да, можете да зададете предпочитанията си, за да го изключите от определени актуализации, но нужно ли е да си усложнявате живота?Хората забравят факта, че маркирането на местоположението ви в къщи всъщност дава вашия адрес.Според финансовия уебсайт This is Money пътуващите, които са съобщили, че са на почивка, не могат да получат застрахователното си искане при обир, ако са публикували своите планове за почивка в социалните мрежи.Ако искате да \"отпразнувате\" нова връзка, не го правете във Facebook.Ако нещата не се получат и се наложи от „Обвързан/а“ да преминете в „Необвързан/а“, това ще ви накара да се чувствате още по-зле.Никога. Това никога не е добра идея.Публикуването на снимка на билета ви често е начин да се похвалите за ваканцията си, но не бъдете глупави! Баркодът на билета е уникален и може да бъде използван за откриване на информацията, която сте предоставили на компанията за полети.", "date": "2018.04.16", "title": "12 неща, които да изтриете от профила си във Facebook"}
{"url": "https://offnews.bg/futbol/predstaviha-fotoalbuma-70-godini-tcska-678762.html", "text": "Днес в залата на стадион \"Българска армия\" бе официално представен фотоалбумът \"70 години ЦСКА\". Той бе представен от неговите автори Тодор Шабански, Бончук Андонов и Боян Бойчев. До тях бе и капитанът на \"червените\" Божидар Чорбаджийски.Изданието е събрало уникални снимки, текстове и илюстрирани статистики с най-великите мигове, личности и постижения в летописа на клуба - както във футбола, така и в останалите близо 30 спорта, развивани в ЦСКА.В залата присъстваха едни от най-изявените състезатели на различните спортни клубове на ЦСКА, чийто успехи са влезли в историята на \"червените\", сред които Таня Богомилова, Димитър Пенев, Аспарух Никодимов, Валентин Йорданов и други.\"Всеки привърженик може да се гордее с този фотоалбум. Ние открихме нови и нови доказателства защо ЦСКА е велик клуб и на национално, и на международно ниво. ЦСКА е дал 1/3 от олимпийските шампиони на България. ЦСКА съпоставен дори с големи нации може да бъде горд с класирането на олимпиади.Този фотоалбум е историята на ЦСКА, а бъдещето са всички, които носят екипа на клуба в момента. В книгата има специална глава само за първите донесли големи дебютни успехи за България в световния спорт\", споделиха авторите.\"Радвам се много, че ЦСКА е една огромна марка и аз не съм изневерила на нея. Да бъдем горди, че това съществува. Нядавам се, че на инат на всички ЦСКА ще просъществува и ще бъде на върха\", каза Таня Богомилова.\"Поздравявам издателите на тази книга. Желая на всички наши спортове успех. Видяхте, че ЦСКА вдигна глава\", сподели легендарният Димитър Пенев", "date": "2018.04.16", "title": "Представиха фотоалбума \"70 години ЦСКА\""}
{"url": "https://offnews.bg/analizi-i-komentari/georgi-lozanov-kakvo-ni-nashepvat-raketite-678761.html", "text": "Военният удар на САЩ и партньори в Сирия разбираемо измести другите теми от седмицата, като имаше една особеност в медийното му отразяване – коментарите доминираха над информацията, включително в новинарските емисии. И това също е разбираемо, защото ударът е преди всичко послание (в този смисъл физическото поразяване на целите не е особено важно), той е текст, написан с ракети, който трябва да бъде преведен на езика на думите. Ето съдържанието му, или поне част от него, в резюме.1. Използването на химическо оръжие днес не бива да остава ненаказано (настояването за доказателства със съдебна валидност за вината е тактика за измъкването на виновника).2. Вашингтон потвърждава, че и по времето на Тръмп не се е отказал от ролята си на „световен полицай”, готов да защитава със сила човешките права (това, впрочем, беше ясно подсказано още с предишния удар през миналия април – пак в Сирия и пак заради употреба на химическо оръжие).3. Непрестанно напомняната, особено от Кремъл, заплаха от световен конфликт няма да е спирачка в изпълнението му на тази роля „само мир да има”.4. САЩ не са готови да отстъпят пред нарастващото геополитическо влияние на Русия в Сирия и региона.5. Не е разклатена военната солидарност между натовските държави в противопоставянето им на руския интерес, и Турция продължава да ѝ принадлежи.6. Западът управлява отношенията си с Русия все на „две скорости”, като САЩ, Великобритания и Франция играят лошото ченге, а Германия – доброто (ние, верни на горчивия си исторически опит, пак сме с Германия).7. Преоценката на военното присъствие на Русия на Средиземноморието не е на дневен ред (ракетите грижливо го отминават).8. Връщането към политическото решаване на конфликтите вече неизбежно ще включва и въпроса за свалянето на Башар Асад. Едва ли ще му помогнат клипчета като това как на сутринта след ударите отива на работа все едно, че нищо не се е случило.Въобще, нещо се случи - светът остава същият.", "date": "2018.04.16", "title": "Георги Лозанов: Какво ни нашепват ракетите"}
{"url": "https://offnews.bg/zvezdi/dzherard-batlar-dovede-kuchentceto-shushka-otnovo-v-balgaria-678786.html", "text": "Американският актьор Джерард Бътлър, който спаси кученцето Шушка, докато беше на снимки у нас, се върна в България заедно с четириногото.Бътлър отново е в страната за снимките на нов филм. Фенове успяха да се снимат с него и Шушка и публикуваха снимки в социалната мрежа.За осиновеното у нас кученце актьорът съобщи в Instagram, където пусна снимка и написа:„Благодарен съм за новото кученце в живота ми. Тя беше бездомна, докато снимах в България. Открадна ми сърцето“.", "date": "2018.04.16", "title": "Джерард Бътлър доведе кученцето Шушка отново в България"}
