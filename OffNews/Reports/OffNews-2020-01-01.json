{"url": "https://offnews.bg/bojni/dzhoshua-shte-prosna-uajldar-na-ringa-oshte-v-parvite-rundove-718554.html", "text": "Световният шампион по бокс в тежката категория във версиите WBA Super, IBF и WBO Антъни Джошуа сподели, че планира да нокаутира Дионтей Уайлдър в първите рундове, ако двамата се изправят един срещу друг през 2020 г.Американецът държи шампионския колан на WBC, който единствен липсва на Джошуа, за да стане безспорен шампион в дивизията. Анализирайки победата на Уайлдър над Луис Ортис с нокаут в седмия рунд в края на ноември, Джошуа заяви, че с него това не може да се случи, тъй като мачът вече ще е завършил.\"Срещу мен той няма да може да направи това в седмия рунд, защото мачът ще е свършил. Ще го нокаутирам. Няма да се опитам да го победя в 12 рунда заради силните му удари. Трябва да го сваля, защото е опасен и може да повали опонента си само с един удар.Ако той иска да обединим поясите, знае къде да ни намери. Този мач трябва да се случи и Уайлдър трябва да участва, защото ще взезе в историята\", заяви 30-годишният Джошуа.Следващият съперник на британеца най-вероятно ще бъде някой между Александър Усик и Кубрат Пулев, тъй като и двамата са задължителни претенденти за съответните шампионски пояси.Уайлдър, от своя страна, ще срещне Тайсън Фюри на 22 февруари в повторение на техния сблъсък от края на 2018 г.", "date": "2020.01.01", "title": "Джошуа: Ще просна Уайлдър на ринга още в първите рундове"}
{"url": "https://offnews.bg/futbol/bozhinov-vse-po-blizo-do-zavrashtane-v-italia-718555.html", "text": "Българският нападател Валери Божинов е все по-близо до завръщане в Италия, съобщават местните издания.Според информацията втородивизионният Ливорно в лицето на спортния директор Виторио Кодзела вече е установил контакт с Божигол.Именно Кодзела е човекът, който го откри за големия футбол, привличайки го в Лече в началото на кариерата му.През 2014 година Кодзела привлече българина и в Тернана.Очаква се развръзка около трансфера да има в първите дни на 2020 година.За последно миналият и през европейски грандове като Ювентус и Манчестър Сити нападател рита в Ботев Враца.", "date": "2020.01.01", "title": "Божинов все по-близо до завръщане в Италия"}
{"url": "https://offnews.bg/sviat/megan-markal-i-printc-hari-publikuvaha-nova-snimka-na-sina-si-archi-718557.html", "text": "Херцогът и херцогинята на Съсекс принц Хари и Меган Маркъл публикуваха нова снимка на сина си Арчи, с която отбелязаха настъпването на новата 2020 година.Арчи Харисън Маунбатън-Уиндзор се роди на 6 май 2019 г. и снимката с баща му бе публикувана след колаж, показващ годината на семейството.Във видео кралското семейство пожелава здраве и щастие на зрителите.Двойката стана семейство през май 2018 г. Два дни след раждането на сина им той бе \"представен\" на света в Уиндзорския замък. \"Магично е, невероятно. Имам двете най-добри момчета на света и съм наистина щастлива\", каза тогава Мегън Маркъл.", "date": "2020.01.01", "title": "Меган Маркъл и принц Хари публикуваха нова снимка на сина си Арчи"}
{"url": "https://offnews.bg/112/sled-sprechkvane-s-ohranata-klient-se-kachi-v-kolata-si-i-blasna-6-dus-718556.html", "text": "След спречкване с охраната на заведение в София клиент е блъснал с колата си шестима души пред него.То е станало рано тази сутрин. След разправията мъжът излязъл, качил се в колата си и ударил двама души от охраната и още четирима, съобщават от \"Пътна полиция\", цитирани от Нова тв.Двама от пострадалите са в \"Пирогов\" без опасност за живота.В новогодишната нощ са станали 7 пътни инцидента в страната, при които няма загинали, но има ранени. Петима от тях са постралади при една катастрофа между три коли в Хасково. При друг инцидент пешеходец е бил блъснат в района на пл. \"Орлов мост\" в София.Два от инцидентите са били предизвикани от водачи с почти по 2 промила алкохол в кръвта.Вчера полицаите са засекли повече от 50 шофьори, седнали зад волана след употреба на алкохол.Днес се очаква засилен трафик край Благоевград и на магистрала „Хемус” край „Витиня”. Ще има засилени проверки за алкохол и шофиране с превишена скорост.", "date": "2020.01.01", "title": "След спречкване с охраната клиент се качи в колата си и блъсна 6 души пред заведение в София"}
{"url": "https://offnews.bg/112/mvr-smartta-na-silva-zurleva-e-neshtasten-intcident-718558.html", "text": "Смъртта на Силва Зурлева е нещастен инцидент, обявиха от МВР по повод внезапната кончина на журналистката и бивш директор на Нова телевизия, цитирани от БТА.61-годишната Зурлева е намерена мъртва в семейна къща в благоевградското село Ковачевица тази сутрин. Сигналът е подаден около 9:50 ч. на тел. 112.Силва Зурлева бе в управлението на Нова телевизия близо 20 години. Нова тв се раздели с нея през месец май 2019 г.", "date": "2020.01.01", "title": "МВР: Смъртта на Силва Зурлева е нещастен инцидент"}
{"url": "https://offnews.bg/izvan-terena/imeto-na-eliten-refer-i-deputat-ot-gerb-zameseno-v-masovo-sbivane-v-si-718553.html", "text": "Полицията разследва масово сбиване в центъра на Симитли, който се е случил в празничната новогодишна нощ. Половин час след настъпването на новата 2020 година в югозападния град е станало масово сбиване в местно кафене.Според получения сигнал в мелето са участвали кметът на града Апостол Апостолов и синът му Стефан Апостолов, който е депутат от управлявящата партия ГЕРБ и действащ футболен съдия, съобщава bTV.Според очевидци, по време на хорото и зарята в центъра на града посетители на близко заведение са започнали да гърмят мощни бомбички близо до танцуващите. Апостолов е започнал словесна саморазправа, след което пръскане с шампанско довело до самото сбиване.51-годишен мъж е с избити зъби и травма на долна челюст. Във връзка с инцидента са подадени пет жалби в прокуратурата.Предстои доизясняване причините за скандала.Преди няколко месеца името на българския рефер се прочу и покрай сбиване на футболен мач, но впоследствие се уточни, че той въобще не е присъствал на мястото.Баща му Апостол Апостолов - Поли пък беше замесен в скандал от шефа на строителната фирма Агромах Методи Бачев. На кукерски събор в село Черниче той обяви на всеослушане, че ", "date": "2020.01.01", "title": "Името на елитен рефер и депутат от ГЕРБ замесено в масово сбиване в Симитли"}
{"url": "https://offnews.bg/politika/prezidentat-za-konchinata-na-silva-zurleva-obshtestvoto-i-zhurnalisti-718559.html", "text": "\"Обществото ни и българската журналистика загубиха голям човек и професионалист със значим принос за развитието на телевизията в България.\"Това пише президентът Румен Радев, който изрази съболезнованията си за кончината на Силва Зурлева - журналист, преводач, дългогодишен ръководител на Нова телевизия.61-годишната Зурлева бе намерена мъртва в семейна къща тази сутрин. Според МВР причината е инцидент.Близо двадесет години от професионалния си път Силва Зурлева е посветила на управлението и утвърждаването на Нова телевизия като една от най-големите и авторитетни български медии и е дала път на много млади журналисти да утвърдят имената си в професията, пише още държавния глава.\"Светла следа оставя и ангажираността на Силва Зурлева с общественозначими каузи като „Българската Коледа“, която всяка година дава своя принос за здравето и лечението на хиляди български деца\", отбелязва още президентът Румен Радев.", "date": "2020.01.01", "title": "Президентът за кончината на Силва Зурлева: Обществото и журналистиката загубиха голям човек и професионалист"}
{"url": "https://offnews.bg/sviat/sled-nova-godina-germanski-zoopark-zavari-vsichkite-si-majmuni-izpepel-718562.html", "text": "Всички маймуни в германска зоологическа градина бяха убити от пожар, потвърдиха от зоопарка в Крефелд и заявиха, че най-лошите им кошмари са станали реалност, предава Би Би Си.Работещите там изпаднали в състояние на шок, след като установили, че пожар е изпепелил до основи къщата на маймуните и че няма оцелели нейни обитатели.В къщата на площ 2000 мживеели редки борнейски орангутани, шимпанзета и мармозетки, заедно с други животни.Местни медии съобщават, че пожарът може да е бил причинен от новогодишни фойерверки. Тази инфомация не е потвърдена.Къщата на маймуните е построена през 1975 г. и осигуряваше тропически климат на обитателите си.След като новината доби публичност, много хора предложиха помощ, за което от зоопарка благодариха. Оттам обявиха, че няма да отворят на 1 януари и помолиха потенциалните си посетители за разбиране.", "date": "2020.01.01", "title": "След Нова година германски зоопарк завари всичките си маймуни изпепелени"}
{"url": "https://offnews.bg/sviat/gledach-na-zhivotni-podsloni-tigar-u-doma-za-da-go-spasi-ot-gorskite-718552.html", "text": "Малка зоологическа градина успя да спаси всичките си животни от опустошителните пожари в Австралия чрез необичайно смела постъпка на служителите си, пише Би Би Си.Mogo Zoo се грижи за най-много примати в Австралия, както и зебри, носорози и жирафи, но се намира точно по пътя на горските пожари. Въпреки това работещите там успели да спасят всичките си 200 животни. Повечето били преместени на сигурно място, а маймуни, панди и дори тигър временно обитават къщата на един от тях.Във вторник беше разпоредена евакуация за най-стария и най-населен щат Нови Южен Уелс, където се намира и зоологическата градина, но персоналът отказал да напусне, за да може да опази животните. Директорът ѝ Чад Стейпълс казва, че ситуацията била \"апокалиптична\" и че се чувствали като че ли е настъпил Армагедон. Допълва, че са оцелели, защото са имали внимателно подготвен план: първо гледачите преместили всички запалими предмети от зоната и след това се погрижили за животните. По-големите - като лъвове, тигри и орангутани - били прехвърлени в сигурни ограждения за през нощта, за да ги запазят сигурни и спокойни, но по-малките се нуждаели от допълнителни подслони. Така директорът просто решил да ги вземе в собствената си къща.\"Точно сега в дома ми има всякакви животни в отделни стаи, те са на сигурно място и защитени... нито едно животно не беше загубено\", казва той пред ABC.Сара Анг от зоологическата градина казва пред радио BBC 5, че \"някои от по-малките маймуни трябваше да бъдат преместени вкъщи, там е червената панда, а в задната част на къщата има тигър\".Горските пожари отнеха живота на най-малко осем души в Югоизточна Австралия от понеделник насам - 7 в Нов Южен Уелс и един във Виктория, двама други се издирват. Пожарите унищожиха повече от 200 къщи. ", "date": "2020.01.01", "title": "Гледач на животни подслони тигър у дома, за да го спаси от горските пожари в Австралия"}
{"url": "https://offnews.bg/obshtestvo/patriarh-neofit-da-badem-istinski-hristovi-uchenitci-718551.html", "text": "Да бъдем истински Христови ученици - за това призова Негово светейшество патриарх Неофит, преди да отслужи архиерейска Света литургия и молебен за новата 2020 г. в първия ден от нея в патриаршеската катедрала \"Свети Александър Невски\".“През новата година – нови успехи. Много радости в нашите усилия в спазването на Христовия закон. Да се обичаме, да си помагаме, да бъдем истински Христови ученици. За много години!”, каза Негово светейшество.са думите на Иисус Христос, предадени чрез Евангелие от Йоан 13:34, 35.Патриархът се помоли за успех на българския народ, заедно със събралите се десетки хора в храма.", "date": "2020.01.01", "title": "Патриарх Неофит: Да бъдем истински Христови ученици!"}
{"url": "https://offnews.bg/tehnologii/poevtiniava-roumingat-mezhdu-stranite-ot-zapadnite-balkani-718563.html", "text": "Телефонните разговори в роуминг между страните от Западните Балкани поевтиняват от 1 януари с 9 до 35%, напомня БНР.Без промяна остават цените само в Черна гора и Босна и Херцеговина.Това е втората фаза от изпълнението на подписания миналата година договор между Сърбия, Черна гора, Босна и Херцеговина, Северна Македония, Албания и Косово. Роумингът между тях трябва постепенно да поевтинява до 30 юни 2021 година, след което да отпадне.Споразумението е част от Цифровата програма за Западните Балкани, предложена от еврокомисар Мария Габриел по време на българското председателство на Съвета на Европейския съюз.", "date": "2020.01.01", "title": "Поевтинява роумингът между страните от Западните Балкани"}
{"url": "https://offnews.bg/112/postradalata-v-katastrofata-v-haskovo-bremenna-zagubi-bebeto-si-v-9-ia-718564.html", "text": "Пострадалата в катастрофата в Хасково тази нощ бременна жена е изгубила бебето си в деветия месец, съобщават  и .22-годишната жена е с отлепване на плацентата, което е предизвикало загуба на плода, който е в напреднал девети месец. За съжаление, детето е починало. Освен коремната травма, има травма на белия дроб. Наложи се гръдна операция, момичето е в тежко състояние\", каза директорът на хасковската болница д-р Георги Гелов.След полунощ на оживено кръстовище в областния град се сблъскаха три автомобила и пострадаха петима души.Шофьорът, предизвикал катастрофата, е управлявал автомобила си с 1,7 промила алкохол в кръвта. Той е арестуван и предстои да му бъде повдигнато обвинение.", "date": "2020.01.01", "title": "Пострадалата в катастрофата в Хасково бременна загуби бебето си в 9-ия месец"}
{"url": "https://offnews.bg/politika/prezidentat-2019-a-ni-napomni-che-demokratciata-i-blagodenstvieto-iz-718536.html", "text": "Скъпи сънародници!Новогодишните празници отново ни събират, сгряват ни с топлината на дома и на близките хора, изпълват ни с надежда за здраве и щастие. Както в новогодишната баница има късмет за всеки от семейството, така и в обществото ни трябва да има място и грижа за всички. За възрастните и самотните, за хилядите българи, които днес се борят с недоимъка и най-вече – за децата на България. Защото невидимите мостове на духа и добротата са по-трайни от съградените с човешка ръка. Именно те ще свържат и днес българите, обединени от любовта към родината и надеждата за по-добро бъдеще.Изтичащата 2019 година отново ни припомни, че демокрацията и благоденствието изискват нашето постоянно усилие. Че когато се примирим и престанем да сме взискателни, изборите се опорочават, решенията за бъдещето ни се вземат на тъмно, парите ни се харчат безотговорно, непрекъснато се отчитат успехи, докато нищетата се множи, а качеството на живот пада драстично. Достъпът до вода и въздух се превръща във въпрос на оцеляване, а липсата на възмездие и справедливост разколебава вярата ни в утрешния ден.Но нека не забравяме, че сме народ със славна история, който и в най-тежки изпитания е намирал пътя към свободата и напредъка, като се е обединявал срещу грабителството, неправдата и безчестието.Вярвам, че имаме силите и куража да се справим с предизвикателствата и днес. Народ, който е бил сред водещите в културното развитие на Европа и пример за изграждане на просветена държавност, не може днес да се задоволява с плахи амбиции и последни места в европейските класации.Нашето общество ще преуспява, когато обединим усилия в името на достойнството и благоденствието на българския народ. Когато на почит са образованието, науката и културата, а талантът, трудолюбието и почтеността са водеща обществена ценност. Когато осъзнаем своята сила и отговорност, имаме смелостта да отстояваме истината и възпитаме институциите да работят прозрачно и ефективно в интерес на обществото.Скъпи сънародници,Секунди ни делят от Новата 2020 година. Нека я посрещнем с вяра в доброто, в себе си и в бъдещето. Нека напредваме непоколебимо към онази България, в която децата ни ще искат да остават и с която ще се гордеят.И преди да отправим благопожелания, нека вдигайки чашите, благодарим на всички близки и приятели за подкрепата, за доверието и обичта. Да благодарим и на тези, които в празничната нощ са на работното място и на своя пост. Да пожелаем спорна година и на нашите сънародници, пръснати по всички краища на света.Нека Новата година донесе здраве и благоденствие във всеки български дом!Да ни е честита Новата 2020 година!", "date": "2020.01.01", "title": "Президентът: 2019-а ни напомни, че демокрацията и благоденствието изискват нашето постоянно усилие"}
{"url": "https://offnews.bg/obshtestvo/vasiliovden-e-desetki-hiliadi-balgari-praznuvat-imen-den-718356.html", "text": "Днес православната църква отбелязва паметта на Свети Василий Велики.Имен ден празнуват Васил, Василка, Василена, Веселин, Веселина, Весела и производните им. Те са повече от 130 хил. души, по данни на Националния статистически институт към януари 2019 г.OFFNews им честити празника и им желае здраве, радост и дълголетие.Първата седмица е наситена с празници. На Йордановден имен ден имат над 140 хил. души, на Ивановден - над 300 хил.", "date": "2020.01.01", "title": "Васильовден е: десетки хиляди българи празнуват имен ден"}
{"url": "https://offnews.bg/sviat/papa-frantcisk-plesna-rakata-na-poklonnichka-za-da-se-osvobodi-ot-nei-718560.html", "text": "Папа Франциск плесна ръката на поклонничка, за да освободи предмишницата от стискането ѝ.Жената се опита да го задържи, докато той поздравяваше поклонници на пл. \"Свети Петър\" в новогодишната нощ и Светият Отец не сдържа раздразнението си.По този повод на 1 януари той призна, че е загубил търпението си с думите: \"Губим търпение много пъти. Случва се и на мен. Извинявам се за лошия пример, даден вчера\".В проповедта си днес той говори именно срещу насилието над жените.", "date": "2020.01.01", "title": "Папа Франциск плесна ръката на поклонничка, за да се освободи от нея (видео)"}
{"url": "https://offnews.bg/ikonomika/ot-01-01-50-lv-rast-na-minimalnata-zaplata-naj-niskata-uchitelska-717837.html", "text": "С 50 лева се увеличава минималната заплата за страната, считано от днес - 01.01.2020 г. От 560 лв. размерът ѝ става 610 лв. Минималната почасова ставка се повишава на 3,66 лв. от 3,37 лв. Новите размери бяха определени с Постановление №350 на Министерския съвет от 19 декември 2019 г.Също от днес най-ниското учителско възнаграждение надхвърля 1000 лв. Минималната основна заплата за учител, възпитател, логопед, психолог, педагогически съветник, корепетитор, хореограф, треньор по вид спорт, рехабилитатор на слуха и говора, ръководител на направление ИКТ се повишава от 920 лв. на 1085 лв.Промените, договорени в новия Колективен трудов договор, предвиждат още старши учителите/възпитателите да получават минимум 1120 лв. месечно вместо 955 лв. Главните учители/възпитатели ще започват с минимално основно възнаграждение 1176 при 1005 до вчера. Стартовата заплата за зам.-директорите се повишава от 1065 на 1246 лв., а за директорите - от 1140 на 1334 лв.За увеличенията бяха осигурени 360 млн. лева.Извън заплатите веднъж годишно учителите ще получават допълнително възнаграждение за постигнати резултати.Държавните служители също ще получават по-високи с 10% възнаграждения от 1 януари, съгласно Закона за държавния бюджет за 2020 г. В тази връзка се повишават и заплатите в системата на полицията, съгласно проект за изменение на Наредба № 8121з-919 ОТ 2017 г. на МВР, който трябва да бъде гласуван от МС след 6 януари.Главният секретар на МВР ще получава 2719 лв. основно месечно възнаграждение. Досега гл. комисар Ивайло Иванов получаваше 2136 лв. основно възнаграждение. За директор на главна дирекция то се увеличва на 2410 от 1881 лв. Младши разследващ полицай ще взема 1242 лв. при 915 основно възнаграждение досега.Директорът на СДВР ще взема 2052 лв. при 1584 досега, а директорът на Столична дирекция \"Пожарна безопасност и защита на населението\" (СДПБЗН) - 1512 вместо 1964. Основното възнаграждение на директор на регионална дирекция \"Гранична полиция\" се увеличава от 1514 на 1967 лева. Командирът на Специализирания отряд за борба с тероризма ще получава 2052 при 1584 основно възнаграждение досега.", "date": "2020.01.01", "title": "От 01.01.: 50 лв. ръст на минималната заплата, най-ниската учителска надхвърля 1000 лв."}
{"url": "https://offnews.bg/tcarkoven-kalendar/sv-vasilij-veliki-slaga-nachaloto-na-organiziranata-blagotvoritelnost-718357.html", "text": "Днес православната църква отбелязва паметта на Свети Василий Велики.Св. Василий бил архиепископ на Кесария, вселенски отец и учител на Църквата, основоположник на кападокийското богословие. Роден около 330 г. в Кесария Кападокийска (Мала Азия) в знатно и благочестиво семейство.Св. Василий завършва с отличие кесарийското училище, където се запознал с бъдещия бележит църковен отец св. Григорий Богослов. Образованието му продължава в Константинопол, а по-късно - и в Атина, център на културата и просвещението.Младият Василий получава богати познания по философия, литература, риторика, математика, астрономия, медицина, изучавал задълбочено и богословските науки.През 356 г. той се завръща в родината си и приема св. кръщение. Светската кариера не го привлича. Стремейски се към подвижнически живот, той предприема пътешествие в Сирия, Палестина, Месопотамия и Египет. След двегодишно странстване св. Василий основава монашеско общежитие близо до Неокесария, на брега на р. Ирис. При него идва и св. Григорий и двамата се отдават на изучаване на Свещеното Писание и съчиненията на църковните отци и писатели, на физически труд и молитва.Този период е белязан от засиленото влияние на арианската ерес, отричаща божествения произход на Иисус Христос, осъдено на Първия вселенски събор (365 г.). Св. Василий взема дейно участие в борбата срещу арианството.През 364 г. той се завръща в Кесария, приема презвитерски сан и става близък помощник на Кесарийския епископ Евсевий. Иест години св. Василий е пастир за кесарийските християни. След смъртта на еп. Евсевий те го избират за свой епископ през 370 г.Той организира създаването на благотворителен институт, а около новопостроения храм е изграден голям комплекс с болница, страноприемница, работилници, училище, жилища за епископа, свещениците, лекарите и служителите, които приютяват болни и недъгави, крайно бедни бездомници и сираци.Св. Василий отделя най-голямо внимание на богословските спорове със савелиани, ариани и македониани и ревностно защитава православието. Св. Василий отдава целия си живот на теоретическото обосноваване на истината в православното богословие и успява богословски да подготви догматичното изповядване на вярата от Втория вселенски събор (381 г.), проведен само две години след смъртта му. Израз на своята православна вяра и богати духовни дарования св. отец дава в творенията си, като при това постига хармонично съчетаване на теорията с практиката. Така св. Василий се проявява като вселенски учител на Църквата, стремящ се да я запази от ересите и да я укрепи и въздигне като \"стълб и крепило на истината\" (ср. 1Тим. 3:15).Св. Василий умира на 1 януари 379 г., едва навършил 49 г. Паметта му се чества от Църквата на 1 януари (14 януари стар стил) и 30 януари (13 февруари).", "date": "2020.01.01", "title": "Св. Василий Велики слага началото на организираната благотворителност"}
{"url": "https://offnews.bg/kultura/mazh-povredi-kartina-na-pikaso-za-20-miliona-paunda-718565.html", "text": "Мъж повреди картина на Пикасо за 20 милиона паунда, изложена в Галерията за модерно изкуство Тейт в Лондон, съобщава Би Би Си.Картината на Пабло Пикасо от 1944 г., наречена \"Бюст на жена\", е била скъсана. Извършителят е 20-годишният Шакийл Маси. Той е от Северен Лондон. Задържан е и ще остане в ареста до изслушването на 30 януари преди делото.Според \"Тейт\" произведението на изкуството изобразява любимата на Пикасо Дора Маар. Картината е нарисувана в Париж по време на последните месеци от нацистката окупация.Галерията не дава подробности за състоянието на картината. Неин говорител заяви: \"Произведението на изкуството е при нашият екип за консервация за експертна оценка. Галерия \"Тейт\" остава отворена\".От полицията съобщават, че тече разследване н а случилото се.", "date": "2020.01.01", "title": "Мъж повреди картина на Пикасо за 20 милиона паунда"}
{"url": "https://offnews.bg/tenis/grigor-dimitrov-i-kompania-ni-chestitiha-nova-godina-718544.html", "text": "Отборът на България за турнира по тенис ATP Cup в Сидни използва социалните мрежи, за да ни честити Новата 2020 година.Първата ни ракета Григор Димитров, Александър Лазаров, Димитър Кузманов, Адриан Андреев, Александър Донски и Алгис Христов посрещнаха новата година на открито под зарята над австралийския град.\"Здравейте, здравейте, мили хора! Желаем ви Честита Нова година, бъдете здрави и щастливи\", обърна се Алгис Христов към всички фенове.И след като вчера имаха ден за почивка и се забавляваха с гмуркане, Григор Димитров и компания отново се завърнаха на корта, за да продължат с тренировките.Първият сблъсък на България за ATP Cup ще се проведе на 03.01, а противници ще бъдат Великобритания. Съперниците ни няма да могат да разчитат на най-голямото си име Анди Мъри, тъй като шотландецът все още се възстановява от травма и обяви, че ще пропусне австралийското турне.Димитър Кузманов излиза на корта в Сидни в 8,30 часа българско време. Кузманов, който е 423-и в световната ранглиста ще играе с родения в Йоханесбург Камерън Нори, който е на 53-о място.Не по-рано от 10 часа на корта ще излезе и Григор Димитров. 20-ия в света ще има за съперник Даниел Еванс, който в момента е 42-и.Накрая е мачът на двойки, който би трябвало да е решителен.", "date": "2020.01.01", "title": "Григор Димитров и компания ни честитиха Нова година"}
{"url": "https://offnews.bg/nashite-avtori/richard-glupavoto-sartce-718455.html", "text": "В момент на емоционална нестабилност, разливаща се в пъстри нюанси на есенна депресия, през безутешния ноемврийски прозорец на отчаянието, в главата ми нахлу самият Ричард Ашкрофт.Звездата влетя с гръм и трясък през терасата и замята наляво и надясно гневни деветдесетарски погледи. Имаше вид на угаснало преди векове небесно тяло, чиято бледа светлина ме застига, пропътувала милиони години разстояние.Ашкрофт беше превъзбуден. Залиташе, падаше и пак ставаше по един естествен за звездите начин. Без притеснение. На финала на своя бурен пролог, Ашкрофт се завъртя с театрална елегантност и се тръшна на канапето.Преди да имам време да се окопитя, прочутият бард грабна старата раздрънкана китара, ловко настрои инструмента и се прокашля. Обърна се към мен и заоглежда с интерес своята самотна публика - стоях в средата на стаята с чаша кафе в ръка, навлечен с меланхоличен пуловер, обут в биполярни пантофи и пижама с разбридана нервна система.- Hi, everybody! - провикна се обиграно Ашкрофт.- Hi! - пророних аз и се огледах. Бяхме само двамата в прашния хол. Тъкмо възвръщах прословутото си българско гостоприемство, когато за голяма моя изненада, Ланкаширецът започна да нарежда на перфектен софийски:- Ский са, брато, цялата тая гюрултия около остаряването жестоко ме потиска. Като котка в торба, чакам да ме удавят. Този път пропадам безвъзвратно.Все още невярващ на сетивата си, кимнах с разбиране и приседнах на близката табуретка. Ашкрофт спря за миг, извади цигара от сребърна табакера, запали я и пое гаргантюанска дръпка. Задържа дъха си няколко секунди, издиша през ноздрите екзистенциален откос дим и запя познати стихове:Бардът внезапно прекъсна лиричния напев и ме посочи с иронична усмивка.- This was for the broken-hearted.Осъзнах се, че зина неприлично пред госта. Забиваха наживо едно от най-любимите ми парчета, съвсем лично, съвсем за мен. Велико! Искаше ми се и ти да си тук.- Искате ли чай?- Ако нямаш бира, черен с лимон, благодаря! И нека минем на ти, брато. Няма време за формалности. Приятно ми е: Ричард, известен още като Ричард Глупавото сърце.- Приятно ми е Светоний. Местен клоун.Отидох в малката кухня и включих каната за подгряване на вода. Извадих две антикварни порцеланови чинийки с чашки, поставих ги на поднос и добавих два резена лимон. Докато чаках водата да кипне, убеждавах себе си, че всичко това е някакво недоразумение. Няколко пъти надниквах да видя дали Ричард все още е там. Там си беше. Върнах се в хола с подноса. Бардът продължаваше да изтръгва вглъбени акорди от изтерзаното тяло на старата китара. След секунди колебание се прокашлях дискретно:- Добре дошъл! - после, изчервен като девица, добавих - Бих искал да споделя, че съм голям ваш почитател, г-н Ашкрофт, тоест, Ричард.- Благодаря, братле! Радвам се, че намираш утеха в моите химни.- Любопитно ми е, кога ти хрумна този стих? Кога разбра, че наркотиците не действат вече?- Един ден просто разбраш, но това не означава, че ги спираш от следващия. Известно време се луташ. Отнема време да смениш навика.- С какво да го заменя, Ричард?- Нищо не побеждава вредния навик, както вярата в нещо невидимо и непобедимо. Виж, наркотиците отдавна вече не правят революция. Ако искаш да се противопоставиш на системата, приготви се за хладнокръвна, луксозна, дигитална война, която ще ръководиш от фитнес залата на някое топло местенце. Ще отглеждаш мед и домати, ще следиш внимателно стария календар и нямаш да имаш висок холестерол. - Но аз изпитвам яростното желание да не желая да бъда щастлив. Как да се измъкна, Ричард? Непоносимо е, брато!- Романтичното самоунищожение не е на мода. Що мрънкаш?! Глупави сърца е имало много преди теб. Положи малко усилие. Спри да се събуждаш с главобол в следствие на дехдратирация. Иди на църква или направо в някой манастир. Нали си имате Софийска Света гора?- Лесно е да се каже. Манастирите са пълни хора, които крият пистолет под расото.- Ти май само си търсиш оправдание. Казвам ти: Медикаментите приспиват болката, но болките са като мечките - пробуждат се от време на време и няма измъкване. Защо не си биеш шутовете?- Мисля, че това не е решение. Проява е на слабост е да напуснеш тези, които обичаш.- Проява на слабост е и да не напускаш пустошта, която обитаваш. Ей така, напук.Замислих се. От инат не си тръгвах, от инат не създавах нищо.- Иди на село. На чист въздух. Спокойствие.- Не е за мен. Не съм роден, за да бъда спокоен. - казах и започнах тихичко да се презирам. Мрънках, а самият аз не обичам мрънкала.Ашкрофт се прозя и аз се прозях. Доспа ни се. Помолих го да изпее още веднъж песента, а той се тросна:- Аааа, стига! Пусни си я в YouTube. Аз заспивам. Да имаш някакво одеалце? Мисля да поостана за през нощта.- Да, сър. Тоест, Ричард,… брато. – смотолевих объркано. Донесох одеяло и го оставих да спи на канапето в хола.На сутринта се събудих с песен:„О, Бейби… уууууу … ааа …, ако Небесата се продънят, идвам и аз…“ - бях в loop.Ричард си заживя в главата ми. Чувстваше като у дома си. Почти не спеше, дрънкаше, пееше, драскотеше нещо по листове, лепящи листчета и бели полета. Като малко дете изрязваше картинки от старите списания на майка ми - бестселъри от СОЦ-а като Жената днес, Burda, Гоблен и кройка и Винарска Промишленост. Ричард колажираше абсурдни образи, придавайки им нов извратен смисъл. После заедно се смеехме на резултата. Друг път го заварвах да медитира пред безлунния прозорец или пред „Кладенеца знанието“, както иронично наричах моята библиотека. Наоколо се установи една бадемова тъга - горчиво-сладка британска атмосфера, която рязко контрастираше с ориенталските шарки по ноктите на служителките в близкия клон на банката. Песента ехтеше в главата ми:„Никога повече, никога няма да пропадам, не, не никога повече…“Настъпи декември. Идваше време за равносметка и това ме изнервяше. Готвех се за по-леки форми на лудост, но сега срещах вътрешен образ, изплувал от миналото, за да ми каже нещо важно. Е, поне посланието беше от ясно по-ясно - наркотиците не действат вече.Песента проникна навсякъде. Пропи се в тъканта на мозъчната ми кора, влезе като вирус в сърцето на сървъра.Електрическите уреди запяха. Артефактите отново се превръщаха в спомени и меланхолията изпълваше стаите. Сля се с мебелите, запяха я ларите на огнището и гардероба. Дрехите се поклащаха в заразителен госпел, книги и спомени се въргаляха в отчаяние по пода, песента превзе дълбоките редути на съня ми. Беквокалите ескалираха в банята, тоалетната, колата и други интимни обиталища на моя ден. Носех я в офиса, мъкнех я по презентации и работни обеди. Колеги и приятели започнаха да ме гледат с тревога и съжаление, а аз припявах, виех, куфеех… не можех да сторя нищо освен да й се отдам. Като развалена плоча, от сутрин до вечер, една и съща омайна, демобилизираща песен.След няколко дни Ричард ме ободри като се разшета из тесния ми прашен ум. Започна да изхвърля.- Компютърът ти е задръстен, братле. Много багаж. През терасата излетяха вехти соц класики като „Мъжът и жената интимно“, „Чичо Томовата колиба“, „Фортуната и Хасинта“, „Богат Беден“ и други травматични заглавия от моето детство. Чест му прави, че запази всичко от библиотека „Фантастика“ Ричард ми намекна да препрочета Станислав Лем.- Да гледаме в бъдещето, брато! Идват роботи.- Какво да правя, Ричард? Кажи ми, мисля, че ще умра! - вайках се аз, безутешен.- Ми кво да ти кажа, братле, не се умира така лесно. Поне не по този глупашки начин. Ще се мъчиш. Пък и не ти отива да изпадаш в сантименталности, дърт си вече. На колко? 38? 40? 45?- На 44.- По статистика, трябваше да си умрял още в апогея на моята музикална кариера, но явно си голям страхливец. - с нескрита ирония отбеляза Ашкрофт.- Напротив, Ричард, мисля, че отчасти твоята музика ми помогна да оцелея. Животът ми е една горчиво-сладка симфония. - Ми ти май си балъче. Скромността не краси човека, напротив, вбесява другите. Свърши времето на смирените. Бъди безскрупулен. - това последното беше гадно и аз се свих в черупката си.На Ричард му стана леко жал за мен.- Виж, братле, има 7 милиарда жители на тази планета. Какво си се вторачил в себе си.- А, накъде?Ричард се засмя и отново запя:Безкрайната мантра продължи през целия декември. Едновременно ме успокояваше, и в същото време ме парализираше. Песента ме носеше през деня като мощно течение - Гълфстрийм от уютна меланхолия. Опитах се да я заменя с други мелодии. Не ставаше.„Разбрах, че съм в губеща серия, когато минах по старата позната улица...“До Коледа бях извъртял песента 360 пъти само в YouTube. Една студена сутрин, докато миех зъбите си, чух как Ричард плаче в хола. Изскочих и го заварих свит в ембрионална поза на пода. Ридаеше. Изтичах за чаша вода. Поднесох му да пие. Измих лицето му. Извлачих го на канапето и го завих с одеялото.- Ричард, какво става? Какво ти е?!- Краят идва, приятелю! Сигурен и надежден. Отърви се от слабостта си! Отърви се от мен докато е време. Моля те!- Но аз искам да се отърва, Ричард! Искам да спря да чувам проклетата песен. Искам да спра да пропадам. Искам да съм щастлив отново.- Чуй ме, глупаво сърце! Трябва да изпееш песента открай докрай. Това е единствения начин. Изпей я на висок глас, с пълно гърло, ако и да е фалшиво. Изпей я и забрави я!- Да, Ричард, разбира се.Станах и смело излязох от ума си, ей така, навлечен с меланхоличен пуловер, обут в биполярни пантофи и пижама с разбридана нервна система. Заключих вратата и още докато слизах по стълбите запях с всичка сила:„Никога повече, никога повече няма да пропадам. Никога!“Пред входа ме уцелиха със снежна топка. Децата на двора се смееха.-----------------", "date": "2020.01.01", "title": "Ричард Глупавото сърце"}
{"url": "https://offnews.bg/kultura/svetonij-ot-xxi-vek-718452.html", "text": "Има една книга, за която искам да разкажа, но е толкова странна, че най-напред прочетете откъс от нея.Книгата се казва WI-FI BG BAR (Сердикийски комикси). Според мен (разбира се, никой не е длъжен да мисли като мен) е най-хубавото нещо в българската литература от десетилетия насам. Имах късмета да я прочета през лятото още неотпечатана и още тогава ми идваше да крещя \"Роди се звезда, роди се звезда. Имаме шанса да бъдем съвременници на нещо изключително\".Давам си сметка, че този възторг може да бъде веднага попарен. Има книги, които са толкова дръзки, да не кажем нахални, че е нужно време да разбереш дали са явление в литературата или нагло словоблудство.В някакъв смисъл Wi-Fi BG bar (Сердикийски комикси) е най-претенциозната книга в българската литература. Един ерудиран дилетант на име Светоний броди в дебрите на стара Сердика и новите столични кръчми и разказва за римски легионери и софийски пройдохи с филигранния и изпъстрен с латински фрази стил на Нойзи, повдигнат на квадрат. На влизане в BG бара казва \"Евохе\", вместо \"Здравей\", вечерта завършва с \"трима души в тоалетната, без да се брои дилъра\", а на следващия ден се озовава в 43-та година след Христа, където кръчмарят Магаре вече е Дон Азино, а барманката \"Приятно ми е Деа\" е Ептепюрис.От това следват 2 извода. Първо, Нойзи може да коментира мачове на латински, но Светоний може да пие на латински. И второ - колкото и да пушиш трева, щом минаваш в друго измерение, по-вероятно е да си предрусал с Нийл Деграс Тайсън.Гай Светоний Транквил е римски автор от I-II век, най-известен с произведението си De vita Caesarum (Животът на дванадесетте цезари), което минава за най-обективния източник за времето на Рим, в което никой цезар ни най-малко не е е ценял обективността в историята. Светослав Т. Тодоров е светското име на Светоний от BG-бара, най-обективният източник за софийския живот от XXI век - време, в което цезари няма, но пак никой не цени обективността.За нас е чест, че Светослав Т. Тодоров вече е сред авторите на OFFNews.Книгата му Wi-Fi BG Bar , а първият му разказ в OFFNews можете .", "date": "2020.01.01", "title": "Светоний от XXI век"}
{"url": "https://offnews.bg/obshtestvo/slantce-i-temperaturi-do-8-gradusa-v-parvia-den-ot-2020-g-718546.html", "text": "Днес над страната ще има променлива облачност, над много райони тя често ще намалява до слънчево. Ще духа до умерен северозападен, в Източна България временно силен северен вятър, с който ще продължи да нахлува студен въздух. Максималните температури ще бъдат между 3° и 8°, показва прогнозата на Националния институт по метеорология и хидрология.Атмосферното налягане е по-високо от средното за месеца и през деня ще се повишава.Над Черноморието ще има променлива облачност, значителна в сутрешните часове. Ще духа умерен, временно силен северен вятър. Максималните температури ще бъдат между 6° и 8°, температурата на морската вода е между 9° и 11°. Вълнението на морето ще бъде 3 - 4 бала.Над планините по-значителна облачност ще има в сутрешните часове, когато на отделни места ще превали слаб сняг. През деня облачността ще намалее до слънчево време. Ще духа силен и бурен северен вятър. Максималната температура на височина 1200 метра ще бъде около 0°, на 2000 метра – около минус 7°.", "date": "2020.01.01", "title": "Слънце и температури до 8 градуса в първия ден от 2020 г."}
{"url": "https://offnews.bg/obshtestvo/dve-bebeta-proplakaha-v-parvata-minuta-na-2020-g-v-plovdiv-i-varna-o-718545.html", "text": "Пловдив и Варна спорят за първото бебе на 2020 година.И двете новородени се появяват на бял свят в първата минута на годината.Малкият Райчо проплаква в пловдивската Университетска болница \"Св. Георги\". Това е първа рожба на 20-годишната майка Анка.Също минута след полунощ във Варна проплаква Елиса - третото дете на 25-годишната Антоанета.Райчо ще получи като подарък една кметска заплата - 1500 лв., след като в навечерието на Нова година кметът Здравко Димитров обеща да дари една своя заплата за първото новородено дете в града.Първото бебе за УМБАЛ \"Св. Анна\" в София също е момче. То е родено 34 минути след полунощ на 1 януари, тежи 3850 гр. Второто новородено там също е момченце. Родено е чрез секцио и тежи 2600 гр.В столичната \"Шейново\" в последния ден на 2019 г. са се родили 10 бебета - 6 момченца и 4 момиченца. Последното бебе за 2019 г. за страната е родено в столичната \"Майчин дом\".", "date": "2020.01.01", "title": "Две бебета проплакаха в първата минута на 2020 г. в Пловдив и Варна (обновена)"}
{"url": "https://offnews.bg/obshtestvo/uvelichavat-se-vazrastta-i-stazhat-za-pensionirane-718547.html", "text": "От днес се увеличават възрастта и осигурителният стаж за пенсиониране.За жените от най-масовата трета категория труд възрастта се увеличава с 2 месеца и става 61 г. и 6 м., а изискуемият осигурителен стаж - 35 години и 10 месеца.За мъжете увеличението на възрастта е с 1 месец: 64 г. и 3 м., а необходимият стаж - 38 г. и 10 м., с два повече от 2019 г.Тези, които нямат право на пенсия поради липса на достатъчно стаж към съответната възраст, те могат да се пенсионират на 66 г. и 6 м. при поне 15 г. действителен стаж.През 2037 г. възрастта за пенсиониране на мъжете и жените ще се изравни и ще стане 65 г.Таванът на пенсиите остава 1200 лева.От 1 юли минималната пенсия се увеличава от 219,43 лв. на 250 лв. Оттогава отпуснатите до 31 декември 2019 г. пенсии се увеличават с 6,7%.Обезщетение за бременност и раждане ще се изплаща 410 дни, както досега. Обезщетението за отглеждане на дете до 2 г. е 380 лв.Обезщетенията за безработица остават от 9 до 74,29 лв./ден.Същият остава и режимът на изплащане на болничните - първите три дни от работодателя, а след това от НОИ. ", "date": "2020.01.01", "title": "Увеличават се възрастта и стажът за пенсиониране"}
{"url": "https://offnews.bg/medii/vnezapno-pochina-zhurnalistat-i-bivsh-direktor-na-nova-tv-silva-zurlev-718548.html", "text": "Внезапно почина известната журналистка Силва Зурлева, съобщи Нова телевизия.Сигналът е подаден тази сутрин около 9.50 часа.Зурлева е бивш член на Борда на директорите на Нова тв. Издъхнала е в къщата си в благоевградското село Ковачевица.Причината за смъртта й към момента не е ясна. Тя бе в управлението на телевизията близо 20 години.Силва Зурлева е във висшия мениджмънт на медията от 1999 г. С нейното име се свързва получаването на лиценза за национално ефирно разпространение на телевизията през 2003 г., както и създаването на множество иновативни формати и предавания. Тя бе и сред хората, осъществили най-голямата медийна сделка в историята на българската телевизия: през 2008 г. медията премина от гръцките собственици \"Антена\" към шведските MTG за рекордните 620 млн. евро. След сделката Зурлева за кратко си тръгна от Нова, но се върна и отново пое ръководството.Екипът на OFFNews изказва съболезнованията си на близките и приятелите ѝ!", "date": "2020.01.01", "title": "Внезапно почина журналистът и бивш директор на Нова тв Силва Зурлева"}
{"url": "https://offnews.bg/obshtestvo/vremeto-prez-ianuari-ot-minus-15-do-plius-15-poveche-sniag-pre-718550.html", "text": "Средномесечната температура през януари ще бъде около и над нормата, показва месечната прогноза на Националния институт по метеорология и хидрология. За Северна България и високите полета тя е между минус 3 и 0°. По Черноморието, в Горнотракийската низина и долината на р. Струма – от 0 до 3° а в планинските райони – между минус 8 и минус 3°.Месечната сума на валежите ще бъде около и под нормата. Тя е между 30 и 60 л/кв.м, в планините и най-южните райони – между 60 и 110 л/кв.м.Най-ниските температури през януари ще бъдат между минус 15° и минус 10°, по Черноморието - около минус 5°, а най-високите – между 10° и 15°.В началото на месеца от север ще нахлува студен въздух и ще застудее още. На места ще превали слаб сняг. Към 03.01. и 04.01. се очаква повишение на температурите. Ще има разкъсана облачност, на места и до слънчево. В средата на първото десетдневие от север ще нахлуе студен въздух и температурите ще се понижат. На места ще превали слабо, предимно сняг. В края на десетдневието се повишава вероятността за валежи и за понижение на температурите.През първите дни от второто десетдневие ще се създаде валежна обстановка. От север ще нахлува студен въздух и в по-голямата част от страната ще вали сняг и ще се образува снежна покривка. В средата на периода валежите ще спрат и до края на десетдневието валежи не се очакват. През третото десетдневие температурите ще бъдат близки до обичайните.Около 22-ри, 25-ти и в края на месеца ще има валежи предимно от сняг.", "date": "2020.01.01", "title": "Времето през януари: от минус 15° до плюс 15°, повече сняг - през второто десетдневие"}
{"url": "https://offnews.bg/112/bremenna-i-oshte-chetirima-dushi-raneni-v-katastrofa-mezhdu-3-koli-v-h-718549.html", "text": "Петима души пострадаха в катастрофа между три автомобила, сблъскали се на кръстовище в Хасково, съобщава Нова тв.Ранените са в болница. Сред тях има бременна жена.Ударът е станал малко след полунощ на кръстовището на бул. \"Раковски\" и ул. \"Дунав\". Катастрофата доведе до спиране на движението по булеварда, на мястото пристигнаха няколко полицейски автомобила и противопожарен автомобил, уточнява www.haskovo.info.По първоначална информация единият от шофьорите е бил с 2 промила алкохол в кръвта.", "date": "2020.01.01", "title": "Бременна и още четирима души ранени в катастрофа между 3 коли в Хасково"}
{"url": "https://offnews.bg/politika/borisov-obeshta-moral-v-otnosheniata-s-grazhdanite-karaiancheva-pozhe-718566.html", "text": "Премиерът Бойко Борисов обеща морал в отношенията с гражданите, а председателят на Народното събрание ни пожела \"силата да бъде с вас\". Двамата поздравиха българите с настъпването на новата 2020 година чрез Фейсбук.\"2019-а беше добра година за България. Работихме много и във важни посоки - за повишаване на доходите на българите, за ускоряване растежа на икономиката, за увеличаване на чуждестранните инвестиции, за разкриването на нови работни места. Страната ни придобива и най-модерните самолети на Балканите, с което за пореден път затвърдихме евроатлантическия път на България. Не липсваха и предизвикателства и проблеми. Правителството обаче положи всички усилия и предприе необходимите действия за решаването им. И през 2020 г. ще продължим да работим по изпълнението на основните ни приоритети. Инвестициите в образованието и здравеопазването едновременно с реформирането на двата сектора е водещата ни задача. Работата по изграждането на магистрали, газопроводи, жп линии, болници, читалища, училища, детски градини, храмове и спортни обекти също ще продължи. Решителността ни идва от доверието, което ни гласувахте и на двата избора през 2019 година. Още веднъж използвам възможността да Ви благодаря и да уверя, че отчитаме грешките си и се учим от тях. Моралните стандарти ще продължат да са водещи в отношенията ни с гражданите. И това, което мога да обещая е, че ще работим решително по всички проблеми пред страната и до края на мандата ще изпълним ангажиментите от управленската програма на правителството.Пожелавам на всички много здраве, щастие и сили, за да се справим заедно с изпитанията през новата 2020-а година!Честита Нова година!\", се казва в публикацията на премиера.Караянчева записа видеообращение, в което също изтъкна колко добре управляват ГЕРБ. Ето какво каза тя:Вицепремиерът Томислав Дончев пожела на българите да сбъднат някоя своя отдавна пазена детска мечта през 2020 г.", "date": "2020.01.01", "title": "Борисов обеща морал в отношенията с гражданите, Караянчева пожела 'силата да бъде с вас'"}
{"url": "https://offnews.bg/obshtestvo/chestita-2020-godina-718354.html", "text": "Честита 2020 година!Нека донесе на всички ни здраве, щастие, радост, спокойствие, уют и много успехи!Посрещаме високосна година, която ще бъде белязана от XXXII Летни олимпийски игри в Токио (24 юли - 9 август).Нови заплати, но и нови цени са в сила от днес. Минималната заплата се повишава с 50 лв. на 610 лв., средно със 17 на сто се увеличават възнагражденията на учителите, с 10% - на държавните служители.Част от новите заплати обаче ще бъдат \"изядени\" от нови цени на водата в 24 области на страната.Днес православната ни църква чества Васильовден, когато се почита Свети Василий Велики, един от тримата отци на Вселенската църква. Десетки хиляди българи празнуват днес имен ден.OFFNews им желае здраве и дълголетие!", "date": "2020.01.01", "title": "Честита 2020 година!"}
{"url": "https://offnews.bg/zimni/malko-izvesten-norvezhetc-specheli-na-shantcata-v-garmish-718567.html", "text": "Мариус Линдвик от Норвегия изненада фаворитите и се поздрави с първа победа за Световната купа по ски скокове, след като спечели второто състезание от „Четирите шанци” в германския курорт Гармиш-Партенкирхен.21-годишният състезател записа 289.8 точки, които му бяха достатъчни да триумфира. Той изпревари победителя от квалификацията Карл Гайгер, който се нареди втори с 285 точки. Трети е полякът Давид Кубацки с 284 точки.Лидер и след този кръг остава миналогодишният победител Рьою Кобаяши, който завърши четвърти в днешното състезание с 282.1 точки.Японецът спечели на шанцата в Оберсдорф, която по традиция откри 68-то издание на „Четирите шанци”. Сега турнирът ще се премести от Германия в Австрия, където ще се проведат другите два старта. Първата спирка за най-добрите скачачи е Инсбрук, а квалификацията ще се проведе на 3 януари.", "date": "2020.01.01", "title": "Малко известен норвежец спечели на шанцата в Гармиш"}
{"url": "https://offnews.bg/ikonomika/novi-tceni-na-vodata-v-24-oblasti-ot-dnes-718307.html", "text": "По-скъпа от днес е водата в в 24 от 28-те области на страната.Увеличението варира между 0,5 и близо 10%, а новите цени бяха одобрени от Комисията за енергийно и водно регулиране (КЕВР) през последната седмица от миналата година.В Кърджали скокът е най-сериозен - близо 10%. С около 7% се повишава цената за кубик в София, Видин и Русе. Около 0,5% е поскъпването в Пловдив.Цените от 01.01.2020 г. (за един кубичен метър (m), с ДДС):1. София-град - 2,76 лв.2. Смолян - 2,63 лв.3. Варна - 3,21 лв.4. Пловдив - 2,23 лв.5. Силистра - 3,47 лв.6. Кърджали - 2,62 лв.7. Русе - 3,16 лв.8. Перник - 2,42 лв.9. Монтана - 3,11 лв.10. Шумен - 3,54 лв.11. Сливен - 2,77 лв.12. Бургас - 3,08 лв.13. Ямбол - 3,03 лв.14. Враца - 3,27 лв.15. Добрич - 3,46 лв.16. Видин - 3,06 лв.17. Велико Търново - 2,55 лв.18. Габрово - 2,71 лв.19. Плевен - 2,88 лв.20. Благоевград - 2,35 лв.21. Стара Загора - 3,01 лв.22. Ловеч - 3,17 лв.23. Разград - 3,68 лв.24. София област - 2,64 лв.", "date": "2020.01.01", "title": "Нови цени на водата в 24 области от днес"}
{"url": "https://offnews.bg/volejbol/volejbolistite-ni-zapochnaha-godinata-s-pobeda-718568.html", "text": "Мъжкият национален отбор на България започна Новата 2020 година с победа. Волейболистите ни, водени от селекционера Силвано Пранди, надиграха Египет с 3:0 (25:15, 25:23, 25:22), във втория приятелски мач между двата тима, който се игра днес в столичната зала „Христо Ботев“, но бе затворен за публика. След това се изигра още един допълнителен гейм, който бе спечелен от гостите с 25:21.Така националите ни записаха втори успех в двубоите с Египет, които са проверки за тима ни преди олимпийската квалификация в Берлин (5-10 януари).С най-голям актив за победата на България бе Мартин Атанасов със 17 точки (4 аса). Виктор Йосифов добави 15 точки за успеха (3 аса, 4 блока).За Египет Ахмед Салах бе най-резултатен с 13 точки.\"Според мен отборът е готов. Истината обаче е, че имаме общо взето само 2 тренировки оттук нататък и не очаквам нещо да се промени коренно. Това, което знаем е, че отборът ни е готов да се бори срещу всеки.Тези две контроли, които играем, ще ни послужат за това да видя всички състезатели в какво състояние се намират и вече с тях да настроем някои по-дребни неща. Като цяло съм доволен\", коментира Пранди след първата проверка с Египет.", "date": "2020.01.01", "title": "Волейболистите ни започнаха годината с победа"}
{"url": "https://offnews.bg/futbol/fifa-obmislia-promiana-v-praviloto-za-zasada-718570.html", "text": "ФИФА възнамерява да промени правилото за засадата през лятото. Предложението е за засада да се счита, когато има разстояние между тялото на нападателя и последния защитник. Или с други думи, атакуващият трябва да е изцяло в положение на засада.В момента правилото е, че си в засада, ако част от тялото, с която може да се отбележи гол, е зад защитата. Това доведе до много \"тънки\" решения, особено с използването на системата VAR, като много често става въпрос за сантиметри.Така в засада попада например рамо или пък върхът на обувката, като става въпрос за сантиментри.Първи за ситуацията се сети шефът на УЕФА Александър Чеферин, който образно обясни, че по сегашния правилник, ако имаш например по-дълъг нос, значи постоянно ще си в засада, напомня \"24 часа\". Ако поне една част от тялото на нападателя е на една линия със защитника, то тогава няма да има засада.Промяната може да бъде направена чак след края на сезона, когато по традиция се събира международният борд по правилата. Той е единствената институция, която има право да променя или да коментира правилника. Решенията му влизат в сила веднага.Предложението на ФИФА ще бъде дискутирано на заседанието на борда на 29 февруари в Северна Ирландия. Ако бъде прието, ще влезе в сила от 1 юни.", "date": "2020.01.01", "title": "ФИФА обмисля промяна в правилото за засада"}
{"url": "https://offnews.bg/ikonomika/kevr-namali-tcenata-na-prirodnia-gaz-s-1-81-tokat-i-parnoto-niama-da-718561.html", "text": "С 1,81% се намалява цената на природния газ, реши Комисията за енергийно и водно регулиране, която проведе заседание днес.Новата цена е валидна за първото тримесечие на 2020 г., а намалението е спрямо последното на 2019-а.КЕВР е приела предложената от \"Булгаргаз\" в заявление за утвърждаване на новите цени, по които общественият доставчик продава природен газ на крайните снабдители и лицата с издадена лицензия за производство и пренос на топлинна енергия.От днес България ще получава руски природен газ през Турция, а не през Украйна. От смяната на трасето се очаква да пестим средно по 70 млн. лв. годишно от транзитни такси, а газът може да поевтинее с 5%.Новата, утвърдена днес цена е в размер на 44,04 лв./MWh (без цени за достъп, пренос, акциз и ДДС), което в сравнение с действащата цена е намаление с 0,81 лв./MWh или с 1,81%. Невключените цени за достъп и пренос през газопреносната мрежа следва да се заплащат от клиентите на крайните снабдители.Новата цена няма да доведе до промяна в цената на парното и тока, става ясно от решението.\"С утвърдената цена на природния газ за първото тримесечие на 2020 г. цените на топлинната енергия остават непроменени до края на отоплителния сезон. Без промяна остават и цените на електрическата енергия за битовите и небитовите потребители на регулиран пазар\", пишат от КЕВР.", "date": "2020.01.01", "title": "КЕВР намали цената на природния газ с 1,81%. Токът и парното няма да са по-евтини"}
{"url": "https://offnews.bg/izvan-terena/zashtitnik-na-tcska-posreshtna-atraktivno-2020-godina-718569.html", "text": "Централният бранител на ЦСКА Нуно Томаш посрещна по атрактивен начин новото десетилетие, пише сайтът dsport.bg.Португалецът празнува в мъжка компания в своята страна. От фотосите, които защитникът публикува в социалните мрежи, се вижда, че на партито са паднали всякакви задръжки и Томаш се е щракнал само по воден пистолет, който е прикрил мъжкото му достойнство.От началото на лятото на вече изминалата година сънародника на Кристиано Роналдо загуби своето титулярно място в тима на ЦСКА и дори не попадаше в групата, но това не му попречи да посрещне с настроение 2020 година.", "date": "2020.01.01", "title": "Защитник на ЦСКА посрещна атрактивно 2020 година"}
