{"url": "https://offnews.bg/tenis/grigor-dimitrov-prikliuchi-uchastieto-si-v-madrid-680199.html", "text": "Първата ни ракета Григор Димитров отпадна във втори кръг на турнира на клей от сериите \"Мастърс 1000\" в Мадрид.Най-добрият ни тенисист, който беше поставен под номер 3 в схемата, отстъпи пред канадеца Милош Раонич с 5:7, 6:3, 3:6 в мач от втория кръг. Това бе първият им сблъсък на клей, като Димитров вече има две поражения от пет мача срещу този съперник.Мачът продължи точно 2 часа и се игра на втория по големина корт в комплекса \"Каха Магика\" в испанската столица - \"Аранча Санчес\".Поставеният под №3 Димитров се радваше на солидна подкрепа от страна на български фенове по трибуните, но в крайна сметка, след голяма битка, преклони глава пред бившия №3 в света Раонич, който в момента е под №24 в ранглистата на ATP.", "date": "2018.05.08", "title": "Григор Димитров приключи участието си в Мадрид"}
{"url": "https://offnews.bg/lajfstajl/koj-e-naj-golemiat-proval-na-evrovizia-spored-evroniuz-choveka-glas-680165.html", "text": "Линията между успеха и провала на Евровизия е наистина тънка. Докато чакаме предложенията на 2018 година, \"Евронюз\" публикува класация на 10-те песни от минали конкурси, които помним като издънки. На първо място е Човека Глас от България Красимир Аврамов.Ето и топ 10:10. Да загубиш работата си за единия конкурсПреди \"Евровизия\" танцуващата степ Жунвор разделяше времето си между две работни места: Във военното министерство и в коктейл бар. След като беше избрана да представи родната си Швейцария, тя напусна първата си работа само за да отбележи страховитите \"нула точки\".9. Това  ми звучи добреДжош Дъбови (представител на Великобритания) беше изгряваща звезда и участието му в Евровизия изглеждаше като сигурен път към успеха, но за жалост избора на песента \"Това ми звучи добре\" от Пийт Уотърман звучеше обратно на \"добре\", коментира \"Евронюз\". Изпълнението не впечатли никого и получи само 10 точки, което е почти по-лошо от това да не получи нищо.8. Да се подиграеш с английския езикМакар да стигна до 11-то място в Евровизия през 2010 година, Петър Налич (Русия) определено не стана любимец на публиката. Той изпя песента на развален английски с грозно произношение, с което разсмя руснаците и вбеси Европа.7. Истинските \"нула точки\"\"Mil etter mil\" е легендарна песен в историята на Евровизия, тъй като е първата, която получи \"нула точки\" от системата за точкуване, въведена през 1975 г. Това беше песента, представяща Норвегия, страната, която има повече нулеви оценявания от всеки друг. Въпреки всичко нейният изпълнител, Джах Тийген, изглежда непобедим. Участието в конкурса не навреди на кариерата му и той дори представи страната си още два пъти в Евровизия, стигайки 12-то през 1982 година и 9-то през 1983 година.6. Твърде етническоЕвровизия е известна с представянето на етническата и културна идентичност на всяка държава. Въпреки това, певицата Ремедиос Амая (Испания) успя да принуди един от най-безпристрастните коментатори на конкурса да заяви, че песента е \"твърде етническа\". Смесица между фламенко и рок, с текст \"плитките на майка ти, кажи ми кой ги сплете\", а Амая облечена в нещо, подобно на завеса и боса, остави публиката напълно шокирана.", "date": "2018.05.08", "title": "Кой е най-големият провал на Евровизия според Евронюз? Човека Глас (видео)"}
{"url": "https://offnews.bg/kultura/vizhte-kak-mozhe-da-podkrepite-balgarskia-uchastnik-v-evrovizia-680183.html", "text": "Тази вечер е първият полуфинал на музикалния конкурс Евровизия, в който България ще се представи с песента \"Bones\" на Equinox.Шоуто ще започне в 22 часа българско време, 21:00 централноевропейско, 20:00 Португалия и Великобритания, 19:00 в Исландия.Гласуването за България може да става само извън граница, тоест у нас не може да се гласува за Equinox. Гласуването ще започне веднага след края на последната изпълнена песен - тази на Кипър.Гласуването се извършва чрез изписаните номера на екраните от страна на местната телевизия, излъчваща конкурса.Номерата са различни за всяка държава. Например, номерата за гласуване, изписани от БНТ за България, важат само за територията на нашата страна.Можете да гласувате и чрез приложението на Евровизия в Google Play и App Store.Гласуването е отворено за период от 15 минути. Ако гласувате преди или след него, Вашият глас няма да бъде зачетен, но може да бъдете ще бъдете таксувани.Можете да гласувате до 20 пъти, освен ако в съответната държава няма обявено друго ограничение.В първия полуфинал могат да гласуват само 19-те участващи държави в полуфинала плюс Испания, Португалия и Великобритания.Гласуването е възможно само от мобилен номер на местен оператор.", "date": "2018.05.08", "title": "Вижте как може да подкрепите българския участник в Евровизия"}
{"url": "https://offnews.bg/ikonomika/bakb-izprevarva-pazara-s-rast-na-aktivite-netnata-pechalba-se-uvelich-680181.html", "text": "На фона на нисколихвена среда по кредити и отрицателни лихви на междубанковия пазар и по свръх резервите в БНБ, през изминалото тримесечие БАКБ АД продължи да отчита устойчив ръст на проходите от лихви вследствие на увеличение на кредитния портфейл.Нетният лихвен приход расте с 16% спрямо първото тримесечие на 2017 г. Допълнителен принос за добрите резултати има постигнатият спад на цената на финансиране при увеличение на депозитната база.Ръстът на броя на клиентите и техните транзакции водят и до увеличаване на нетните приходи от такси и комисионни на банката със 17 %.Кредитният портфейл на БАКБ продължава тенденцията си на разширяване с основен двигател диверсифицирано кредитиране на корпоративни /МСП клиенти. Увеличението от 15% за едногодишен период значително превишава средния ръст на банковия пазар в страната - 7.4 %.Привлечените средства растат основно в частта на депозити на граждани с 14% на нетната печалба на БАКБ е с 21% повече, спрямо същото тримесечие на 2017г. За ръста на печалбата на банката влияние оказва и поддържане на оперативните разходи въпреки значителното разрастване на броя на клиентите и техните транзакциите.Положителната динамика се запазва и при капиталовата позиция на банката – с ръст от 6% спрямо същото тримесечие на 2017 г. Това е сериозна предпоставка за запазване на тенденцията за растеж на БАКБ и разширяване на кредитния и портфейл, при запазване на показателите й за стабилност и устойчивост.Пълните отчети на БАКБ АД за първото тримесечие както и доклад на ръководството са налични на сайта ни www.bacb.bg в секция „Връзка с инвеститорите“.", "date": "2018.05.08", "title": "БАКБ изпреварва пазара с ръст на активите, нетната печалба се увеличава с 21% за година"}
{"url": "https://offnews.bg/sviat/rusia-otbeliazva-denia-na-pobedata-s-13-hil-voenni-i-naj-novoto-si-va-680174.html", "text": "13 хиляди души, 159 единици техника и 75 самолети и вертолети ще вземат участие на парад в Москва по повод 9 май - деня на победата. 73-та годишнина от Великата отечествена война ще бъде отбелязана в 27 града в Русия, но гвоздеят в празненствата ще бъде парадът на Червения площад, съобщава sputnik.ru.Според руски медии очакването е това да бъде най-мащабният парад, правен в Москва. Традиционно над Червения площад времето ще бъде слънчево. От руското министерство на отбраната съобщават, че са се погрижили да разчистят небето от облаци, така че метеорологичните условия да не пречат за провеждането на парада. Очаква се той да започне в 10.00 часа московско време с внасянето руския трибагреник и знамето на победата. Парадът ще бъде открит от пеши марш на офицери, сержанти, войници и курсанти. Очаква се на площада да преминат и представители на детското военнопатриотично движение - \"Юнармия\" (съкращение от руските думи за младеж и армия, бел. ред.), жени военнослужещи и представители на други силови ведомства като ФСБ - Федералната служба за сигурност,  която е правоприемник на бившата КГБ. Кулминацията на парада ще бъде преминаването на военна техника - 159 единици съвременно въоръжение.Сред най-новите оръжия ще бъдат показани бойните машини за поддръжка на танкове, по-известни като \"Терминатор\". Това е бронирана машина, предназначена за боеве предимно в градски условия. Основната ѝ задача е унищожаване на силите на пехотата. Машината има два вида броня - активна и пасивна, като втората представлява малки заряди, поставени между листовете на металната броня. Отвътре машината е снабдена със специална облицовка, която защитава от разпръскване на парчета при напукване на бронята. \"Терминатор\"-ът е въоръжен с две 30-милиметрови оръдия, два гранатомета АГС-17Д или АГС-30 с дистанционно управление, четири противотанкови ракетни комплекса „Атака-Т“ и 7.62-милиметрова картечница.Сред новите въоръжения, които ще бъдат показани в сряда, са и роботизираните комплекси \"Уран - 6\" - леки бронирани машини с дистанционно управление, предназначение за унищожаване на мини и разчистване на минни полета.Сред механизираната техника ще бъдат показани автомобилите \"Тигър\", танкове Т-72БЗ, бойни машини на пехотата БМП-3, бронетранспортьори БТР-82А, самоходните гаубици \"Мста-С\", зенитно-ракетните комплекси \"БУК - М2\", ракетните комплекси \"Ярс\", а също и танковете \"Армата\", пехотните машини \"Курганец\", БТР \"Бумеранг\" и и самоходната гаубица \"Коалиция-СВ\".Парадът ще приключи с авиационно шоу с участието на 75 самолета, в това число и дроновете \"Корсар\" и \"Катран\". Най-новите многофункционални изтребители от пето поколение изтребители Су-57 за първи път ще полетят в небето над Москва. На парада ще прелетят и авиационни групи за висш пилотаж, а краят ще бъде сложен с представление на СУ-25, които ще изрисуват руския флаг в небето над Червения площад. ", "date": "2018.05.08", "title": "Русия отбелязва деня на победата с 13 хил. военни и най-новото си въоръжение"}
{"url": "https://offnews.bg/litca/nikol-pashinian-liderat-na-protestite-v-armenia-kojto-stana-premier-680185.html", "text": "Лидерът на протестите в Армения Никол Пашинян беше избран днес за премиер на страната. Поддръжниците му казват, че за няколко седмици той е успял да обедини арменците и да ги накара да почувстват, че властта е в техни ръце.  Пашинян е роден през 1975 г. Учи журналистика в Ереван, но е изключен през 1995 г. след четири години в университета заради политическата си дейност. По това време той вече работи като журналист. През 2000 г. става главен редактор на най-големия либерален вестник в Армения Haykakan Zhamanak, който е силно критичен към правителствата на Роберт Кочарян и на Серж Саргасян.През 2004 г. колата му е взривена. Автомобилът му бил паркиран пред редакцията на Haykakan Zhamanak. Взривът станал около 20.40 часа. Пашинян обикновено си тръгвал от редакцията между 20.30 и 21 часа, но тази вечер се наложило да остане до по-късно, което му спасило живота. Арменските власти не признават случилото се за опит за покушение. Според приключило необичайно бързо разследване причината за взрива е повреда в колата. През 2008 г. той участва в протестите срещу победата на Серж Саркисян на президентските избори. Протестът прерасна в бунт и тежки сблъсъци с полицията, при което загинаха 10 души. Във връзка с това Пашинян е издирван от полицията и се укрива за няколко месеца, преди да се предаде на властите през януари 2009 г. През януари 2010 г. той е осъден на 7 години затвор, но през следващата година е освободен по силата на амнистия. През 2013 г. създава партията \"Граждански договор\", която през 2017 г. влиза в парламента. Една от основните цели на партията е да свали Серж Саркисян от власт. След като Саркисян беше предложен и след това избран за премиер, хиляди излязоха на протест с искане за оставката му, а Пашинян се превърна в техен лидер. Така след оставката на Саркисян протестът продължи с искане Пашинян да стане премиер, а след като при първото гласуване кандидатурата му беше отхвърлена, демонстрантите парализираха движението в столицата Ереван и по основните магистрали. При повторното гласуване днес Пашинян беше избран за премиер. Той обеща да публикува политическата си програма до 20 дни. Пашинян обяви, че е \"проарменски настроен\", но побърза и да успокои традиционния съюзник на Армения Русия, че по време на управлението му съюзът с Москва няма да се промени. Руският президент Владимир Путин беше и един от първите, които го поздравиха за избирането му за премиер. ", "date": "2018.05.08", "title": "Никол Пашинян - лидерът на протестите в Армения, който стана премиер"}
{"url": "https://offnews.bg/interviu/tajnite-na-elektronnata-targovia-680186.html", "text": "Защо потребителите търсят удовлетворение, което да получат в мига при покупката?Незабавното удовлетворение на желанията е естествен човешки стремеж. Това, което електронната търговия и дигиталните стоки правят е да реализират този стремеж незабавно. Сега няма нужда да чакате или с други думи - отлагате удоволствието, за да си купите последната книга на Никълъс Талеб или за да слушате най-новия албум на Sting. Разликата с традиционните книжарници и музикални магазини и технологията, която свързва потребителите с физическите и дигитални стоки.Защо е важно да можем да пазаруваме от всякъде? От всякакви устройства, от всякакво съдържание – снимка, дума, предмет, който намираме като описание в нашето търсене в Гугъл?Пазаруването през различни канали не е важно толкова за нас като потребители, колкото за брандовете и търговците. Те са тези, които се стремят да бъдат винаги една крачка преди нас на мястото, където е най-вероятно да направим покупката - онлайн, в социалните мрежи, на различни събития, мобилни устройства, очила за виртуална реалност. Иновациите през последните години дават все повече възможности за индивидуализиране на предложенията на търговците към всеки един от нас, което създава и усещането за повсеместност.Какви са свързаните купувачи?Свързаните купувачи сме всички ние с нашата индивидуална комбинация от устройства и услуги, които ползваме както онлайн, така и във физическия свят, което позволява и все по- директното таргетиране на търговски послания към нас.Представете ни новото поколение електронни клиенти и колко са важни те за посоката и скоростта на развитие на електронната търговия.Новото поколение клиенти са тези, родени с мобилни дигитални устройства, които намират решения на нуждите и проблемите си първо онлайн. Те прилагат този подход и към пазаруването на стоки, услуги и забавления. В същото време всички ние в зависимост от професия, интереси и среда сме в различна степен това “ново” поколение, което се променя според технологиите, тяхната наличност и полезност.Какви съвети бихте дали на собствениците на електронните магазини, за да могат да привличат постоянни клиенти?Собствениците на електронни магазини в стремежа си да бъдат успешни не трябва да са много по-различни от традиционните търговци - трябва да предоставят една степен по-удобна, качествена, бърза и достъпна услуга от конкурентите си. И тук идва сложността това да бъде направено в онлайн среда, която позволява на всеки един от нас да отвори магазин в рамките на няколко часа. Добрите практики показват, че всеки един елемент от търговията трябва да бъде измерван и подобряван ежедневно, за да имаме успех като продаваме онлайн.Какви са предизвикателствата пред онлайн търговците с приемането на европейската регулация GDPR?GDPR представя доста предизвикателства пред онлайн търговците с всички нови механизми за управление на данни. В същото време има потенциал да допринесе за създаването на среда с повече доверие между търговци и потребители и така да увеличи дела на електронната търговия. Вярвам, че компаниите, които се справят добре с управлението на бизнеса си като цяло ще успеят да се справят и с тези нови регулации.Как прогресив уеб апс улесняват електронната търговия?Технологията на Google - Progressive Web Apps дава възможност на интернет страниците за мобилни устройства да работят като приложения. Така те могат да запазват информация, когато са офлайн, да изпращат нотификации към потребителите и да изглеждат по-добре. Progressive Web Apps са сравнително по-бърз и евтин начин да достигнем до аудиторията си по по-ангажиращ начин.Каква е успешната стратегия за ecommerce успех?Казано е доста по темата по-горе.Разкажете ни за партньорството си с Adidas Hackaton 2018, което ще се състои на 12-13 май.Един ден след eCommerce Congress на 11 май ще имаме удоволствието да сътрудничим с adidas в организацията на първия им отворен хакатон в България и един от трите общо в Европа през тази година. Събитието ще се проведе на 12 и 13 май и има за цел да развие иновативни идеи за подобряване на преживяването на феновете. Печелившия отбор в София ще има честта да участва в глобалния финал в централния офис на adidas в Германия.", "date": "2018.05.08", "title": "Тайните на електронната търговия"}
{"url": "https://offnews.bg/112/mlad-mazh-se-samoubi-hvarliajki-se-ot-blok-v-pazardzhik-680172.html", "text": "34-годишен мъж се е самоубил, след като е скочил от блок в Пазарджик.Той е от града и е скочил от нивото на междуетажната площадка между 7 и 8 етаж, предава \"Фокус\".От полицията потвърждават за случая, но отказват коментар, тъй като става въпрос за самоубийство. Причините мъжът да сложи край на живота си са неизвестни.", "date": "2018.05.08", "title": "Млад мъж се самоуби, хвърляйки се от блок в Пазарджик"}
{"url": "https://offnews.bg/stil/naj-nestandartnite-toaleti-ot-met-gala-2018-galeria-680182.html", "text": "Met Gala - благотворителното събитие на Costume Institute към Metropolitan Museum of Art , се счита за най-важното в социалния календар на Ню Йорк, привличайки модни дизайнери и звезди от цял свят.Известно е със скъпите си билети, с изключителния списък с гости и екстравагантни организатори, които избират различни теми всяка година.Тази година темата беше \"Божествени тела: мода и католическо въображение\", чрез която да се покаже как католицизмът е повлиял на модата в исторически план.Известните личности заложиха на пера, големи шапки, красиви ореоли, безкрайно дълги рокли и т.н., а певицата Кейти Пери реши да изпъкне и дойде с големи ангелски крила и засенчи всички останали звезди на събитието.Вижте и останалите звезди в галерията.", "date": "2018.05.08", "title": "Най-нестандартните тоалети от Met Gala 2018 (галерия)"}
{"url": "https://offnews.bg/112/mazh-prostrelia-zhena-si-s-pushka-v-sv-vlas-i-se-gramna-v-glavata-680184.html", "text": "Мъж простреля с пушка жена в супермаркет в Св. Влас, съобщават от МВР. Инцидентът е станал днес следобед малко след 15 часа в магазина, където е работила жената. Двамата са живели на семейни начала.Пристигналите на място полицейски патрули открили и тялото на 54-годишния К.А., който след като прострелял жена си, гръмнал и себе си в главата.Двамата са откарани в УМБАЛ – Бургас, като жената е контактна и в момента предстои извършване на хирургична интервенция.К.А. е в тежко състояние, като е приведен в отделение „Реанимация”, с опасност за живота.Извършен е оглед на местопроизшествието. Иззети са записи от охранителните видеокамери, разположени в супермаркета. Разпитани са и свидетели на инцидента. По случая са назначени множество експертизи. Образувано е досъдебно производство.", "date": "2018.05.08", "title": "Мъж простреля жена си с пушка в Св. Влас и се гръмна в главата"}
{"url": "https://offnews.bg/112/otnovo-intcident-vav-vlak-na-bdzh-680190.html", "text": "Отново инцидент във влак на БДЖ. Този път машинисти сигнализираха за дим в бързия влак от София до Варна.Служителите на железниците забелязали дим, идващ от машинното отделение на локомотива. Те веднага са предприели действия, за да предотвратят пожар, съобщи БДЖ на сайта си.Във влака са пътували около 115 пътника, които са изведени от влака със съдействието на превозния персонал. От гара Мездра е осигурен друг електрически локомотив, който ще обслужи влака до Варна.Извънредното спиране на бързия влак от София за Варна в гара Червен бряг по никакъв начин не е застрашило живота и здравето на пътниците и превозния персонал, категорични са от железниците.Преди дни локомотивът на бързия влак от София за Бургас се запали на гара Долно Езерово. ", "date": "2018.05.08", "title": "Отново инцидент във влак на БДЖ"}
{"url": "https://offnews.bg/temida/okonchatelno-sled-12-godishen-protces-osadiha-brendo-na-6-g-zatvor-680194.html", "text": "Евелин Банев, по-известен с псевдонима си Брендо, е осъден на 6 години затвор по обвинение за пране на пари, съобщава.Единственото дело у нас срещу него продължи 12 години. Той е осъден от Върховния касационен съд.Преди България, Италия и Румъния също осъдиха Банев. В \"Ботуша\" е осъден на 20 години по акцията \"Кокаинови крале\", а в съседката ни - на 10 години за трафик на 50 кг кокаин.Присъдата е окончателна, но все още не е обявена публично, тъй като има забрана за публично оповестяване на решенията на съда, преди осъденият да бъде намерен и вкаран в затвора. Това означава, че властите все още издирват Брендо.В България е признат за виновен за това, че заедно с брат си е участвал в група за пране на пари от 2002 до 2005 година. Дейността си развивали в няколко държави - България, САЩ и Швейцария.", "date": "2018.05.08", "title": "Окончателно: След 12-годишен процес осъдиха Брендо на 6 г. затвор"}
{"url": "https://offnews.bg/medii/aezh-tcinichno-e-otgovornostta-za-problemite-sas-svobodata-na-slovoto-680175.html", "text": "Асоциацията на европейските журналисти - България публикува позиция, в която се обръща задочно към премиера Бойко Борисов по повод коментара му за 11-тото място на страната ни в годишната класация на \"Репортери без граници\" за свободата на словото.АЕЖ посочва, че намира за циничен опита на премиера да прехвърли отговорността за проблемите със свободата на словото единствено върху журналистите.\"Това е ваш проблем – на журналистите. Решавайте си го тоя въпрос”, заяви Борисов в интервю за Нова телевизия, помолен да коментира класацията на \"Репортери без граници\".\"Подобен коментар от лидера на изпълнителната власт когато страната потъва все повече в тази класация, изключително напомня на великия комбинатор Остап Бендер: “Делото за помощ на давещите се е дело на самите давещи се”, посочват от асоциацията и се обръщат към Борисов:\"Господин премиер, журналистите са едни от основните потърпевши от лошата медийна среда, изследването на АЕЖ-България за статута на журанлистическата професия показва, че на повечето колеги им се налага да работят и живеят в доста тежки условия.Недопустимо е те да се оказват единствените отговорни за ситуацията, още повече, че в Доклада на Репортери без граници не пише нищо такова. Напротив, сред причините са посочени корупцията и срастването между политици, олигарси и медии. Журналистите, които участваха в проучването на АЕЖ-България за 2017 г., откроиха като тенденция завръщането на политическия натиск върху тях.Другият голям потърпевш от лошата медийна среда обаче сме всички ние, българското общество. Защото проблемите на медиите не са нещо изолирано, напротив те са свързани с други проблеми на държавата - като липсата на съдебна реформа, липсата на ефективна борба с корупцията, липсата на върховенство на закона. И всички тези фактори, взети заедно, водят до най-ниския жизнен стандарт в ЕС и цялостното усещане у населението, че не живее добре.Купуването на медиен комфорт с публични средства, взаимозависимостите между олигарси, политици и медии, разправата с критичните гласове са широко разпространени и не, не са проблем само на журналистите, въпреки че журналистите са призвани да осветляват, разследват и разобличават подобни практики. Няма как да очакваме, че България ще подобри ситуацията със свободата на словото, без да реши проблема с цялостната липса на справедливост и не започне ефективна борба с корупцията и организираната престъпност, с онези политическо-икономически кръгове, известни сред обществото като “мафия”, които в крайна сметка имат интерес медийната среда да остане такава, каквато е.Точно ден преди вашето изказване бе Денят на свободните медии и по този повод, АЕЖ-България излезе с позиция, озаглавена “Журналистите не бива да бъдат оставяни сами да плащат високата цена за свободното слово”. Продължаваме да стоим на това мнение и в същото време сме готови да понесем нашата част от отговорността и да съдействаме за промяна. За да се случи такава обаче първо е нужно да се осъзнае, че проблемите не са изолирани и няма как да бъдат само наши или ваши, съответно, и решенията трябва да бъдат общи. Не на последно място свободата на изразяване е право, гарантирано от Конституцията и международните договори, по които България е страна.\"", "date": "2018.05.08", "title": "АЕЖ: Цинично е отговорността за проблемите със свободата на словото да се прехвърля на журналистите"}
{"url": "https://offnews.bg/112/tir-pomete-dve-kashti-v-zlatna-panega-shofiorat-zagina-680173.html", "text": "Шофьор на ТИР загина на място, след като се вряза в две къщи в село Златна Панега, област Ловеч, съобщиха от пресцентъра на МВР.Инцидентът е станал към 13 ч. Катастрофиралият камион е с пловдивска регистрация и е превозвал яйца. По първоначални данни шофьорът на камиона е изпуснал управлението и се е вразал в къща, а след това в друга постройка, използвана за цех за производство на матраци. След сблъсъка двете сгради са полуразрушени. Пострадали в къщата и в цеха няма, тъй като работниците са били в обедна почивка. Шофьорът обаче е загинал на място.Предприети са действия за изваждането на водача от кабината на тежкотоварния камион. Тъй като има опасност къщата да рухне, изваждането на авариралата машина е много сложно, обясниха от полицията.Организиран е обход през Златна Панега и Брестница, съобщиха от МВР ", "date": "2018.05.08", "title": "ТИР помете две къщи в Златна Панега, шофьорът загина"}
{"url": "https://offnews.bg/obshtestvo/lekari-se-obidiha-ot-dumite-na-andrej-rajchev-che-kradat-poveche-ot-680188.html", "text": "Лекари се обидиха от изказване на социолога Андрей Райчев, който каза, че . Във връзка с изказването му Българският лекарски съюз разпространи позиция, в която изрази недоволството си от думите на Райчев и посочи, че българските лекари крадат, но от собственото си време и от съня си. \"Българските лекари наистина крадат, но от собственото си време, което подаряват на пациентите си, крадат от съня си, „отвлачват“ присъствието си от празниците и от възможността да бъдат с близките си, за да се грижат за здравето и благосъстоянието на пациентите. Много са достойнствата на лекарите, които всички подминават, за да изведат на преден план негатива в съсловието, така че да се създаде усещане за вина, без реално да има доказателства за нея\", посочват от БЛС.Според тях такива обвинения уронват авторитета на лекарите и нагнетяват напрежението между медици и пациенти, което допринася за увеличаването на агресията към съсловието.От БЛС настояват Райчев да се обоснове за обвиненията и да представи доказателствата си на прокуратурата. Ето и цялата позиция на БЛС:", "date": "2018.05.08", "title": "Лекари се обидиха от думите на Андрей Райчев, че 'крадат повече от циганите в тая държава'"}
{"url": "https://offnews.bg/futbol/levski-bez-rivaldinio-sreshtu-slavia-680198.html", "text": "Треньорът на Левски Делио Роси определи група от 18 футболисти за финала за Купата на България срещу Славия. В нея не попадна нападателят Ривалдиньо, чийто баща Ривалдо дойде специално за този двубой, за да гледа своя наследник.Сред избраниците на Роси е попаднал и десният бек Иван Цветкович, който пропусна последните срещи на тима заради контузия.Десният бранител, който се контузи срещу Верея, демонстрира отлично настроение, като попадна в групата за мача на годината на 26-кратните шампиони.Бившият играч на Цървена звезда пропусна последните три срещи на клуба срещу ЦСКА-София (2:2), Берое (4:0) и Ботев (Пловдив) - 3:2.Срещата със Славия е утре от 19.30 часа на националния стадион \"Васил Левски\".", "date": "2018.05.08", "title": "Левски без Ривалдиньо срещу Славия"}
{"url": "https://offnews.bg/sviat/sasht-se-ottegliat-ot-sporazumenieto-za-iranskata-iadrena-programa-ob-680196.html", "text": "САЩ се оттеглят от споразумението за иранската ядрена програма. Това съобщи днес президентът на страната Доналд Тръмп.Тръмп направи изказването си от Белия дом. Президентът нарече споразумението \"най-лошата сделка\" и \"ужасно споразумение за Съединените щати\". Той подкрепи министър-председателят на Израел Бенямин Нетаняху, който обвини Иран, че тайно продължава развитието на ядрената си програма.По думите му е \"станало ясно, че не може да се предотврати създаването на иранска ядрена бомба чрез разлагащата се структура на споразумението\".По-рано Тръмп използва социалната мрежа \"Туитър\", за да обвини бившия държавен секретар Джон Кери за \"много лошо\" договореното с Иран споразумение. То бе сключено по времето на президента Барак Обама, а с него бяха отменени икономическите санкции срещу Иран. В замяна страната обеща да ограничи ядрените си амбиции, но Тръмп бе категоричен - те, вместо да отслабнат, са станали \"още по-безсрамни\".През последните седмици във Вашингтон се образува парад на европейските лидери, които призоваха президентът да не оттегля страната от споразумението.Френският президент Еманюел Макрон в края на миналия месец предупреди, че това ще \"отвори кутията на Пандора\".\"Това значи, че бихме отворили кутията на Пандора, това би могло да означава война. Не мисля, че президентът Доналд Тръмп иска война\", каза Макрон.Германският канцлер Ангела Меркел отправи същото послание няколко дни по-късно при посещението си в Белия дом, описвайки споразумението като \"градивен елемент\".", "date": "2018.05.08", "title": "САЩ се оттеглят от споразумението за иранската ядрена програма, обяви Тръмп"}
{"url": "https://offnews.bg/sviat/izbraha-lidera-na-protestite-v-armenia-za-premier-680152.html", "text": "Лидерът на протестите в Армения Никол Пашинян беше избран за премиер. Кандидатурата му, която беше единствената за поста, беше подкрепена от повечето депутати в парламента, съобщи Би Би Си. Пашинян беше избран от втория опит. При първото гласуване той не получи необходимите му гласове. Тогава той не получи гласовете на управляващата Републиканска партия на Армения. Сега обаче той получи гласовете на 59 депутати при необходими 53. Ако кандидатурата му не беше подкрепена отново, щеше да се стигне до разпускане на парламента.Пашинян поведе протестите в Армения с искане за оставка на предишния премиер Серж Саркисян, който е бивш президент на страната. След многохилядни протести дни наред Саркисян подаде оставка. Протестите обаче продължиха, вече с настояване Никол Пашинян да бъде избран за премиер. След като на 1 май кандидатурата на Пашинян не беше одобрена, протестиращите парализираха движението в цялата страна, като блокираха основните магистрали. ", "date": "2018.05.08", "title": "Избраха лидера на протестите в Армения за премиер"}
{"url": "https://offnews.bg/kultura/tri-veliki-pesni-koito-ne-sa-spechelili-evrovizia-videa-680154.html", "text": "Конкурсът Евровизия определено предизвиква силно поляризирани оценки. Не един и двама са победителите, които според публиката на континента напълно незаслужено са стигали до първото място. Дори хитът от 1974 г. на АББА Waterloo, смятан за най-добрата песен в историята на конкурса, за малко да не спечели надпреварата.И все пак кои са най-големите губещи в историята на Евровизия?Един от световните евъргрийни с безброй кавъри - италианската Nel blu dipinto di blu, по-известна с началото на припева Volare („летя“) е кандидатствала безуспешно на Евровизия през 1958 г. Остава трета.Volare е песен на композитора и певец Доменико Модуньо. Утехата е, че въпреки че не печели Евровизия, получава наградата от конкурса Сан Ремо, а от плочата с нея са продадени над 800 000 броя.През 1967 г. едно съвсем младо момиче от Германия с гръцки корени представя Люксембург на конкурса с песен на френски. Вики Лендрос губи, но песента ѝ определено става хит. Заваляват кавъри и преводи на всевъзможни езици, а мелодията става много популярна.Определено и Балканите имат своя следа сред песните, недооценени на Евровизия. Всъщност примерите не са един и два, но може би най-шокиращото ограбване е, че Желко Йоксимович с песента Lane Moje не спечели конкурса през 2004 г.", "date": "2018.05.08", "title": "Три велики песни, които не са спечелили Евровизия (видеа)"}
{"url": "https://offnews.bg/futbol/vili-vutcov-atakuva-parva-liga-s-tcarsko-selo-680159.html", "text": "Бившият треньор на Марек Дупница, Славия и Левски Велислав Вуцов е новият старши треньор на Царско село, научи Sportal.bg. Синът на Иван Вуцов заменя на поста Веселин Великов, който ще остане в клуба като селекционер.Ръководството на тима от София е взело решение за промяна в треньорския щаб на клуба след драматичната загуба от Локомотив София в дербито на Втора лига вчера.Царско село имаше десет победи и едно равенство в първите си 11 мача на свой терен през този сезон, след което тимът взе само една точка от преките си конкуренти в последните три домакинства.Вуцов ще има за задача да изведе новия си тим до промоция в Първа лига в оставащите два кръга до края на шампионата във Втора лига и евентуални баражи, ако отборът не успее да финишира на първо място в крайното класиране на втория ни ешелон.", "date": "2018.05.08", "title": "Вили Вуцов атакува Първа лига с Царско село"}
{"url": "https://offnews.bg/obshtestvo/zashto-otnehte-pravoto-mi-da-kandidatstvam-v-universiteta-680192.html", "text": "От две години тя спи по четири, пет часа почти всяко денонощие. Не заради купони до зори, а защото учи. Мария Василева е отлична ученичка в столичната 133-та гимназия. Може да следва където и каквото поиска, но е избрала да обвърже живота си с лекарската професия. Иска да следва не къде да е, а в Софийския университет. След десетките месеци упорит труд и много пари за уроци разбира едно: дори не може да кандидатства. Няма право на това.Причината не е, че Университетът се закрива. Нито Медицинският му факултет затваря врати. Просто деканът не е съгласен да обучава студенти, ако не може да контролира входа. Иначе казано, проф. Любомир Спасов е против изпитите по биология и химия да се организират и провеждат от Биологическия факултет и Факултета по химия и фармация, които имат десетилетия опит и солиден авторитет. Иска да ги прави той, понеже \"и Хипократ е избирал своите ученици\", а провеждането на традиционните изпити било \"налагане на диктатура\". След като му отказаха собствени изпити, той първо обяви нулев прием, после се разбраха за друго - прием да има, но да се признават изпитите на Медицинския университет в София. Те обаче са в различен формат от тези на Софийския.Решението отприщи вълна на възмущение в двата факултета, сред студентите и кандидат-студентите. Всеки знае, че който иска да учи в СУ, се готви само по неговия формат - тест плюс две логически задачи, съставени за съответния изпит. Който иска да е студент в МУ, зубри 400 въпроса, непроменяни от години, и ако се паднат назубрените, влиза.Възмутени от подмяната, тази вечер преподаватели и студенти се изправиха лице в лице с ректора на Алма матер проф. Анастас Герджиков, за да попитат защо и да кажат публично своите предположения: защото проф. Спасов е искал да знае предварително трите изпитни варианта, а от ФХФ са отказали да му ги кажат; защото от тях информация не излиза, а за МУ изтича.Съмненията им подхранва фактът, че Медицинският факултет на СУ не е дал аргумент по същество защо не харесва досегашните изпитите - той не е казал какво не харесва в изпита сега, не е направил предложения за промени, нищо по същество. В същото време, поискал достъп до изпитните варианти по химия, без да е химик. Получил отказ.Сред участниците в срещата в зала 1 на Ректората бе деканът акад. проф. Петър Кралчевски, заместникът му - проф. д-р Милен Богданов, доц. Елена Бояджиева от Лабораторията по химическо образование, история и философия на химията. Там бе и Мария, седнала в противоположния край на масата, точно срещу ректора.\"Винаги се разбира кои са задачите за МУ. Аз няма да кандидатствам там и ги разбрах. Даже не ми струваше пари. За СУ никога не излизат. Затова избрах Софийския\", изправи се Мария срещу ректора. Той не отговори. Вметна, че не го интересували слухове за други университети, а Софийският университет.Изпит, който изисква зубрене, \"убива средното образование, заличава кандидат-студентите като мислещи хора\", бе аргументът на доц. Бояджиева срещу решението. Тя попита \"Какво искаме - мислещи или зубрещи хора?\" и подчерта, че \"така ние губим добрите студенти, те се отдръпват от нас\".\"Общуваме постоянно с учителите - продължи тя. - На ден получаваме по 15 обаждания с въпроси: \"Какво става?\"Ясен отговор още няма, а кампанията по приема за учебната 2018/2019 тече. Единствената по-конкретна информация, дадена от ректора тази вечер, бе, че първото класиране за медицина в СУ ще излезе заедно с второто за останалите специалности, третото - заедно с третото за останалите, а за второто ще се избере дата между първата и третата.Отговорът на проф. Герджиков на въпроса защо е взето толкова странно решение за изпитите бе, че така е решил Академичният съвет, че от него, като ректор, нищо не зависи в случая, че при разговорите досега трите засегнати факултета не намерили пресечна точка.И, като в приказката за Пепеляшка, за да не се разсърди един факултет, бяха разсърдени други два, заключи проф. Богданов.От ФХФ недоумяват как така ощетяват проф. Спасов, след като за място се борят шестима кандидати и задачите отсяват най-добрия.\"Това, което направихте, беше изключително обидно за мен. Не беше справедливо да ми се отнеме правото да кандидатствам\", намеси се в този момент Мария и залата потъна в мълчание. Ректорът не каза и дума. В тази кампания се сблъскала дори с парадокса да ѝ кажат, че не може да кандидатства по досегашния изпитен формат на СУ, защото е... българка. Ако беше чужденка, можеше - защото чужденците учат платено и плащат много, Медицинският факултет ги приема, но не и българите, които плащат \"скромни\" държавни такси.Мария вече се е отказала. Няма да кандидатства медицина, отблъсната от отношението към нея. Може би ще избере друга престижна, близка до тази специалност и ще стане добър специалист. Може би и обидата ще остане.", "date": "2018.05.08", "title": "Защо отнехте правото ми да кандидатствам в Университета?"}
{"url": "https://offnews.bg/izvan-terena/pak-idva-liato-a-lindzi-von-otnovo-zapochna-da-radva-fenovete-si-680163.html", "text": "Американската суперзвезда в алпийските ски Линдзи Вон, която е считана за една от най-сексапилните спортистки в света, зарадва своите фенове в социалните мрежи.Олимпийската шампионка от Ванкувър 2010 пусна своя снимка по бански. Фотографията събра над 130 000 харесвания и множество положителни коментари.Припомняме, че в края на месец февруари американската красавица заяви, че почти сигурно Олимпиадата в ПьонгЧанг ще бъде последна в кариерата й.", "date": "2018.05.08", "title": "Пак идва лято, а Линдзи Вон отново започна да радва феновете си"}
{"url": "https://offnews.bg/obshtestvo/politcai-smazaha-domashno-kuche-na-zelen-svetofar-nakazani-niama-680157.html", "text": "В столичната дирекция на МВР тече проверка за прегазено от униформени мотористи куче. Случаят е от 30 април и за него съобщи в социалните мрежи собственикът на кучето Макс Данчо Колев. По думите му, пресичайки с него на зелен пешеходен светофар на кръстовището на булевардите \"Христо Ботев\" и \"Сливница\" в София, животинката е премазана от преминал полицейски мотор. Според Колев машината е прелетяла, като гумите ѝ са минали буквално през гръбнака на дребното животинче от породата чихуахуа. В същото време по пешеходната пътека пресичала и майка с дете.След инцидента Колев подал сигнал на тел. 112  и на място веднага бил изпратен патрулен автомобил, а малко след това дошли и двама полицаи с мотори. Потърпевшият написал сведение, в което описал случката.Полицаите попитали дали Колев може да разпознае извършителите, на което той отговорил, че няма как да го направи, тъй като мотористите били с каски, а нямало как да запише регистрационните номера на моторите.За всеки случай униформените предупредили мъжа, че ако им дава грешна информация, може да бъде подведен под отговорност за набеждаване на колеги. Няколко дни по-късно, той бил извикан на среща с началника на КАТ София Тенчо Тенев. От него разбрал, че извършителят е установен. До момента от СДВР съобщават единствено, че по случая е образувана проверка със заповед на директора на СДВР. За момента резултатите от нея не са ясни.За 12 май е организирано провеждането на  с начален час 17.00 часа пред сградата на МВР. Шествието ще премине през централните улици на София, като ще приключи пред сградата на Софийска градска прокуратура. Участниците в шествието ще настояват за справедливо наказание за извършителя на деянието.  ", "date": "2018.05.08", "title": "Полицаи смазаха домашно куче на зелен светофар, наказани няма"}
{"url": "https://offnews.bg/interviu/bogomil-manchev-niama-drug-pat-osven-aetc-ako-iskame-badeshte-bez-ne-680161.html", "text": "- Г-н Манчев, през изминалите месеци наблюдавахме как цената на електроенергията на борсата полудя – за 10 дни от 61 лв. падна на рекордните 14,80 и се качи до 78 лв. А само преди няколко месеца на борсата имаше изключително високи цени - на 9 ноември например средната цена достигна 137 лв. По дългосрочните договори имаше и 120 лв. за мегаватчас. Това накара тогава бизнеса да твърди, че има спекулативно надуване на цени и дори се стигна до заплахи от стачки. Как може да си обясним случващото се на пазара?- Най-простото, но и най-точното обяснение за рязкото падане на цените е меката зима. Среднодневните температури са доста по-високи от обичайните, а със снеготопенето на пазара се включи и електроенергията от ВЕЦ-овете, което допринесе още повече за падането на цените на борсата. Тези, които сключиха дългосрочни договори за доставка на електроенергия при 80 лева на МВтч бяха в неизгодна позиция, защото цената падна под 60 лв. на МВтч, но това е краткосрочен ефект. Ако беше студена зимата, щеше да е точно обратното. Едно време социалистическата държава с нейната безумна икономика беше успяла така да изравни потреблението, благодарение на планиране на работата на индустрията на смени, каквито са необходими, че флуктуациите между дневното и нощното потребление бяха много малки. Сега разликите могат да стигнат 1 към 7 и това поражда много големи пикове в потреблението. Колкото по-студено или по-горещо става, толкова по-голямо ще е търсенето на пикова енергия, която е най-скъпата енергия. В крайна сметка падането на цените не е дългосрочна тенденция, цената на електроенергията следва един постоянен тренд и той е нагоре и само нагоре.- Тези големи флуктуации и по-скоро ниски цени на енергийната борса не обезсмислят ли изграждането на нова ядрена мощност, заради по-високата цена на произвежданата от нея електроенергия?- В тази връзка е важно да се наблюдава какво ще се случи с електроенергията с включването на ТЕЦ „Варна“ в нашата електросистема. Тя произвежда ток от газ. Сама по себе си тя е три пъти по-чисто производство на електроенергия в сравнение с въглищните централи в комплекса Марица Изток, още повече, че руският газ е с много добри характеристики. Но природният газ също е голям замърсител, особено в сравнение с АЕЦ, и ТЕЦ „Варна“ също ще трябва да купува зелени сертификати. А цената на сертификатите се качва бързо. Догодина се очаква чисто административно цената им да бъде закована на ниво 25 евро на тон емисии. Такива сертификати ще трябва да се плащат и от въглищните централи, които имат още по-големи емисии. И проблемът тук вече е, че се увеличава цената на електроенергията още на изхода на централите – било то въглищни или газови. А това води до недотам конкурентна икономика. В зависимост от това кой каква енергия влага в индустриалното производство – газ, други течни горива и електроенергия, които могат да са в различно съотношение, и в зависимост от количеството електроенергия, което влагат – стойността на продукцията ще расте нагоре. Нивата от 100 лв. за мегаватчас електроенергия, която в предишните месеци изглеждаше много висока на бизнеса, ще им изглежда като мечта. Но няма да има ток на такава цена. Турция, например, пуснаха през март тази година 2500 Мв на газ. Непрекъснато обясняваха колко е перспективна инвестицията – 850 000 долара на мегават. Дотук добре. Но цената на високото напрежение в Турция от 48 долара стана 68 долара на мегаватчас, заради тези 2500 МВт.- Да разбирам ли, че базовите мощности от въглища не можем да ги заместим с газови централи?- Произвежданата електроенергия от газ не е толкова евтина. Новите централи – във Варна има идея да се прави някаква нова газова централа – могат да достигнат 60 – 61% КПД. За да можеш да платиш горивната компонента, да обслужваш инвестицията, да покриеш оперативните разходи и да сложиш някаква печалба цената отива към 160-170 лева. Т.е. 80 Евро на МВтч. И отиваме при „Белене“. Ако продава за 80 евро, „Белене“ ще се изплати за 6 години, колкото и невероятно да звучи. Защото разходите на централата за оперативност и поддръжка и отчисленията към фондовете за извеждане от експлоатация, възлизат на около 25 евро на МВтч. До 80 евро на МВтч остават 55 евро за погасяване на привлечените средства, застраховки и всичко, което влиза в т.нар. финансов ресурс и за печалба. При годишно производство 16 милиона мегаватчаса кой ще я конкурира?! И атомната централа няма да продава на 80 евро, ако иска може да продава на 70. Защото може да си позволи. Това просто ще означава, че ще изплаща кредита една година повече. Но ядрената централа живее 60 години, докато една газова централа живее 30 години. Газовата централа не може да си позволи да си намали цената, защото няма да може да си обслужва кредита. Газовите централи работят при много жестоки параметри и по-често се налага да се прави капитален ремонт. При добро планиране парните турбини на ядрената централа се ремонтират веднъж на 4-години. Горивото на ядрената централа го презареждаш всяка година, макар че вече се предлага с 18-месечен горивен цикъл, но можеш да го направиш за 20 дни. Няма друга централа, която да спираш за ремонт само веднъж за 20 дни на година. Още много може да се говори за разликата между газовите и ядрените централи. И не казвам, че всичко е без проблеми. Ядрената централа произвежда ядрени отпадъци, които нещо трябва да се правят. Но не плаща по 25 евро на тон емисии. Централата отделя по 1,5 евро на мегаватчас за ядрените отпадъци. Много по-ефективна е една ядрена централа. И още много може да се говори „за“ и „против“, но в крайна сметка, ако човечеството иска да спре използването на фосилните горива, които са най-големият замърсител, друг път освен АЕЦ няма.- Според прогноза на Индустриален клъстър \"Електромобили\" (ИКЕМ) до 2040 г. 20% от леките и лекотоварните автомобили в България ще бъдат електрически. А ако 10% от сегашния автопарк в България бъде подменен с електрически, ще са необходими 2000 МВт, за да се покрие енергийното потребление. За този аспект на необходимостта от нови ядрени мощности се заговори сравнително отскоро. Смятате ли, че това е сериозен аргумент, или е пореден опит да се убеди обществото, че е добре да се построи АЕЦ „Белене“?- Въвеждането на електромобилите в ежедневието ни е неизбежна тенденция и действително това ще покачи електропотреблението. Но ми се струва, че прогнозата за само 20 % електромобили в България към 2040 г. на Индустриалния клъстър е много занижена. Имайте предвид, че към 2040 година две от европейските държави – Франция и Великобритания са планирали да изведат изцяло от техния транспорт автомобилите на въгловодороди. При тях това решение вече е облечено в закон. А това неминуемо ще се отрази на политиката и на останалите държави от ЕС. Смятам, че и другите европейски държави ще тръгнат ускорено към тази цел. В България има около 4 милиона автомобили, ако трябва да ги заменим всички, при средна мощност 25 киловата на по-нисък клас електромобили това прави един нов блок от 1000 МВт. А гледам, че в София вече има доста Тесли, които са по 80 Квт. Т.е. със сигурност ще ни трябват повече мощности, дори при условие, че нищо друго не се променя: не затваряме въглищни централи, не увеличаваме индустриалното производство и не въвеждаме нови технологии, които също изискват електроенергия. При сега съществуващите мощности бихме могли да се справим и без да строим нищо, ако се въведе много строга регулация и електромобилите се зареждат само нощем. Тогава ще балансираме системата и няма да строим нищо ново. Но нещата не стоят така и електромобилите също ще дадат своя дан в повишеното търсене на електроенергия.- А възможно ли е вместо ядрена енергия за задоволяване на повишените нужди от електроенергия да се използва електроенергия от ВЕИ? Например, вятърните паркове и ВЕЦ-овете биха могли да произвеждат електроенергия и през нощта?- ВЕИ-тата са зависими от природните условия и на тях не можеш да разчиташ за постоянен товар. Ето защо ще трябва да се изградят сторидж паркове. Но и те са много скъпи и някой ще трябва да плати тази цена. По сега познатите технологии, по които се правят акумулиращите батерии, не можеш да съхраняваш много ток в тях. И те имат ограничен капацитет. В крайна сметка, 1 МВтч батерия не може да акумулира в себе с и повече от 3-4 МВтч електроенергия. А 1 МВтч батерия струва един милион щ.д. И батерията има 10 000 цикъла, т.е. тя за целия си живот ще направи 40 000 МВтч. Тези 40 000 МВтч трябва да го върнат този един милион инвестиции. Колко трябва да бъде цената на тока от тази батерия? И проблемът е, че при тази схема с тока от ВЕИ-тата, батерията трябва да приема скъпа енергия и да я накараш да продава нощно време, когато цената на електроенергията е по-ниска. Тя не може да бъде рентабилна. А идеята на батериите е да ги има, те да товарят само нощно време системата и да продават само в часовете с пиково потребление – сутрин между 6 и 8 часа, вечер между 18 и 20 часа. През нощта батерията може да купува ток на 60 лв., дори на 40 лв. от Марица Изток , а през деня да продава на 150 лв. Тогава ще печели по 100 лв. на мегаватчас и ще се изплати за 8 години. Но обратното – да купува ток от фотоволтаиците на 150 лева през деня (ако е възможно да се постигне такава цена въобще) и да продава на 60 лв. през нощта - няма как да стане. А това е идеята на всички, които обясняват как ще балансираме ФЕЦ-овете със сторидж паркове.Ще балансираме ВЕИ-тата, ама ще плащаме скъпичко. Няма ли да го обяснят това на хората? На една енергийна конференция през март президентът на Европейската потребителска организация каза, че в Швеция 30 години са правили енергийна ефективност и накрая са разбрали, че са сгрешили. Много път ще се извърви докато стигнем и ние до истината. Не напразно в САЩ преосмислят сериозно енергийната си политика. След ураганите, които минаха през страната, останаха само атомните централи да работят и то денонощно.- От самото начало на проекта „Белене“ Вие заставате твърдо зад него като най-подходящ за реализация на нова ядрена мощност на територията на страната. Ако правителството предложи в екшън плана, който МЕ трябва да представи до края на юни, да се реализира проектът, Вие какъв вариант за финансиране бихте препоръчал да бъде избран?- Това, което разбирам от изявления на представители на Енергийната комисия в Парламента е, че правителството трябва да представи концепция не само какви стъпки трябва да се предприемат, но и конкретен план как да се реализира проектът, ако се тръгне по този път. Досега се чуха различни предложения – от напълно частна централа с чужди инвестиции до 100 % държавна. Нека да е ясно – досега няма световен прецедент АЕЦ да е реализирана като 100% частна инвестиция, без държавна гаранция, защото би била нежизнеспособна. Участието на правителството намалява риска за частния инвеститор. Аз лично се съмнявам, че частна компания ще се съгласи да поеме всички рискове без държавно участие или без някакви гаранции, освен ако интересите от реализацията на такъв проект не отиват извън простото построяване на една атомна централа. А това включва много широк кръг интереси. Затова правителството трябва да внимава, ако някой му предлага безплатен обяд. Пълното отсъствие на държавата от реализацията на АЕЦ „Белене“ означава и промяна в Закона за безопасно използване на ядрената енергия и редица други закони и международни ядрени споразумения.- А можем ли да вземем пример от проекта за АЕЦ „Пакш“ 2 в Унгария?- Защо не? Имаме добрия пример на Унгария, където се реализира АЕЦ „Пакш“ 2 с привличане на междудържавен заем с изгодни условия от Русия. Само че при тази схема веднага скачат всички антируски сили и развяват знамето на поробващата зависимост от Русия. А за каква зависимост говорим? Будапеща получава 80% от стойността на централата или около 10 млрд. евро под формата на междудържавен заем. Останалите 20% се осигуряват от унгарския бюджет. Заемът е за период от 31 г. при средна годишна лихва около 4-4,5%. Връщането на парите започва чак когато централата започне работа. Така разходите ще се покриват от реалното производство и продажба на ток от двата нови блока. В Доклада на БАН този модел на финансиране се разглежда като опция. И се установява, че при него АЕЦ „Белене“ би бил жизнеспособен проект. България може да се възползва от този опит и по отношение на нотификацията на ЕК и на цялата процедура, която унгарците си извоюваха с много постоянство, упоритост и желание проектът им да се случи точно по този начин. Някъде между тези две опции (едната нереализирана никъде досега и другата – вече реализираща се в Унгария) се намират и останалите модели на реализация, т.е. с различен процент на участие на стратегически инвеститор. Въпрос на сметки. Но тези, които се плашат от уж невъзможната тежест за фискалния бюджет при строителството на една нова централа, не бива да забравят, че всички разходи по изграждането са разхвърляни във времето от 8 до 10 г. Така че цената за АЕЦ „Белене“ няма да се поеме от един годишен бюджет на страната. Ето защо, решението на Парламента да възложи задача на правителството и да се вземе решение за проекта е даже закъсняло. Закъсняваме с всеки изминал ден и то не защото оборудването не може да постои още на площадката, а защото докато централата стане готова, България от страна с най-ниска цена на електроенергията в ЕС може да мине в редиците на страните с най-скъп ток. И тогава проблемите ни ще са много повече и по-сложни от тези, които сега разискваме.", "date": "2018.05.08", "title": "Богомил Манчев: Няма друг път освен АЕЦ, ако искаме бъдеще без нефт, газ и въглища"}
{"url": "https://offnews.bg/tenis/debiutniat-mach-na-grigor-dimitrov-v-madrid-sreshtu-milosh-raonich-pri-680158.html", "text": "Григор Димитров започва участието си на ATP Masters 1000 турнира в Мадрид с мач от втория кръг срещу канадеца Милош Раонич.Двубоят е четвърти в програмата на втория по големина корт в испанската столица – „Аранча Санчес” и се очаква да започне около 19:00 часа. Мачът ще се излъчи пряко по Mtel Sport 1, както и на ppv.mtel.bg.Канадецът достигна до двубоя срещу Димитров, след като в първия кръг се наложи убедително със 6:3, 6:2 над квалификанта от Аржентина Николас Кикер. Първата ни ракета има положителен баланс срещу Раонич и води с 3:1 победи.Двамата за последно се срещнаха в Бризбън през 2017 г., когато българинът записа чиста победа. И четирите двубоя между двамата са се провели на твърда настилка, като днешният сблъсък ще е първи на клей.Ако успее да се справи с Раонич, в третия кръг Димитров ще има за съперник победителя от мача между Беноа Пер и Денис Шаповалов, а най-високопоставените играчи за евентуалния четвъртфинал са Давид Гофен и Новак Джокович.С последния от двамата са свързани и най-приятните спомени на първата ни ракета от надпреварата – през 2013 г. Димитров записа престижна победа срещу сърбина, който тогава беше №1 в ранглистата на ATP.Турнирът в испанската столица ще продължи до неделя, 13 май, като всички най-интересни двубои ще се предават пряко по Mtel Sport 1. Мачовете на Григор Димитров, както и финалният сблъсък за титлата ще могат да се гледат и на платформата ppv.mtel.bg.", "date": "2018.05.08", "title": "Дебютният мач на Григор Димитров в Мадрид срещу Милош Раонич пряко по Mtel Sport 1"}
{"url": "https://offnews.bg/turizam/dobre-doshli-v-neapol-ispania-680160.html", "text": "Не знам за вас, но аз мисля, че откакто изчезнаха телефонните указатели, пътеписите убедително заеха първото място на най-скучните неща за четене. Обикновено в тях разни хора разказват с твърде много думи къде са били, какво са правили и колко страхотно са си изкарали, докато вие вероятно сте били в кухнята или в офиса. Единствената интересна част за читателите е коментарната секция, където могат да обяснят, че и те вече са били там, видели са всичко това и дори малко повече.Редовете по-долу няма как да са много по-различни. Единственото особено в тях е, че няма да пеят канцонети за красиви туристически забележителности. Още по-малко ще призовават любезния читател да види Неапол и да умре. Напротив, той ще бъде хванат за ръка и поведен към най-бедния и отруден квартал на града – Испанския. И ако не се дърпа много и не се стряска лесно - може би, ще му хареса.Quartieri Spagnoli, както го наричат местните, се появява официално на картата през 1536 г. По нареждане на Дон Педро де Толедо там са построени казарми, в които са настанени испански войници. Тяхна задача е да потушават евентуални бунтове от страна на не толкова миролюбивите неаполитанци, които в продължение на два века ще останат под управлението на испанските вицекрале. По-късно кварталът се превръща в дом за работници от пристанището, проститутки, бездомници, бежанци, емигранти и за най-ниско платените служители на Камората. Независимо от това, той и до днес е разчертан като военен гарнизон със стройна решетка от пресичащи се перпендикулярно улици. С това, обаче, започва и приключва почти всичко, свързано с реда и дисциплината тук.Няма политическа коректност на света, която би могла да прикрие факта, че в испанския квартал е не просто мръсно – тук е чудовищно мръсно. Ако купчините с боклук имаха имена, то неаполските щяха да се наричат Гаргантюа. Стара покъщнина, кухненски отпадъци, счупени мебели, дюшеци, вар, гнили зеленчуци, парцали, захвърлени, непотребни вече вещи – всичко се изсипва на улицата. Ако си мислите, че площадката на етажа ви е в окаяно състояние, достатъчни са ви няколко бързи тегела из Quartieri Spagnoli, за да отидете и разцелувате съседите си горещо и с благодарност. Боклукът, така или иначе, е част от емблемата на Неапол, а в Испанския квартал той достига съвсем буквално неподозирани висоти. Но както често се случва в живота - всичко най-мръсно съжителства с всичко най-чисто. Затова и тук, над целия този депресиращ боклучарник, весело се ветрее най-шареното пране на света. Не мога да си представя, че някой, дори и при добро желание, би имал херкулесовите възможности да изглади тези километри пране. Струва ми се, че просторите съвсем практично се използват вместо гардероби – пере се, суши се, носи се и пак се пере... никога нищо не се прибира. Нищо не остава скрито-покрито. Всичкото бельо е на показ. И ако в Брюксел призовават за пълна прозрачност, то в Неапол отдавна са ги изпреварили с едни гърди и поне едни гащи напред. Хората тук не просто не се притесняват да изложат на показ това, което ние треперим да не видят комшиите. Те живеят постоянно като на сцена. От публиката ги дели само някой преметнат на въжето чаршаф, който се спуска като театрална завеса. Всеки, който минава по улицата може да погледне в дома им. А той в повечето случаи се състои от една единствена стая, която е и кухня, и трапезария, и спалня, и детска. Вратата е малка и почти винаги отворена, за да влиза въздух, но и погледът на всеки случаен минувач. Масата, леглото, печката и телевизорът са неизменните атрибути в нея. Понякога гастролират детски креватчета, стари салонни бюфети, силно ретуширани снимки на Вишну, Исус или Диего Марадона – кой на какъвто бог се кланя. Няма място за домашни любимци освен папагалчета и канарчета. Техните клетки са може би единственото непрактично нещо, което интериорът позволява. На по високите етажи, по фасадите отвън, са закачени разноцветни пластмасови кофи. При липсата на асансьор, с тях се качват покупките и всичко по-тежко.Пред всяка врата е спряна семейната Веспа. През деня тя се използва като семеен автомобил, на който често се вози малко четиричленно домакинство. Вечер се паркира и превръща в пейка, на която се събират и играят децата. Пак там се случват и всякакви ухажвания или малки битови скандали, при които някой може и да подпали моторетката (както искате го разбирайте). Момченцата в квартала подкарват мотопед на възрастта, на която в София бабите им ги държат за ръка, за да пресекат улицата. Момиченцата започват да избират мотоциклетни каски още преди да са се научили да четат. Колелото тук не е открито. При тези стръмни улици, това едва ли ще се случи скоро.Има нещо в Испанския квартал, което носи още духа на средновековния град – и това не се дължи само миризмата на полужива риба в кофите пред рибарниците. Тук улиците са пълни с шум, с деца, с малки магазинчета, дюкяни и работилници. Тук младежите все още ходят на бръснар, а той, от своя страна, все още ги бръсне с бръснач. Шивачите изнасят шевните си машини почти на тротоара, а жените им вътре кърпят на ръка. Зеленчукопродавачите подвикват на минувачите, докато децата им чистят дръжките на докарания пресен лапад. По тези места все още не обичат наемния труд и мислят, че няма по-добър бизнес от семейния. Кръвта е не само по-силна, но и по-евтина. Точно толкова евтино и силно е и прочутото неаполитанско кафе. Местните жители са убедени, че няма друго като него и това се дължи на специфичните качества на водата. В Quartieri Spagnoli чашка еспресо в компанията на корнето (италианския братовчед на френския кроасан) струва едно евро. За същото нещо в елегантните хотели на остров Капри се плаща близо десет пъти повече.Все пак най-омайното нещо за хапване в Неапол си остава пицата. Тя е класически пример за привидна простота - нещо като прическата „парижки вятър“ или като английския тип градина. И тук ефектът на семплост и непретенциозност е плод всъщност на много труд, вдъхновение и професионализъм. Тестото за Пица Неаполитана се подготвя два дни, тъй като изисква много повече от обичайното време за втасване. Изпичането става за около минута две - задължително в пещ на дървени въглища при температура от 485 С градуса - абсолютно непосилна за домашна фурна. Именно така се получава характерната обгоряла коричка и течна среда. Съществуват разписани строги стандарти от Associazione Verace Pizza Napoletana, които определят вида брашно и мая, които могат да се използват, както и технологията за замесване. Допускат се само две разновидности на плънката – Маринара (с домати, зехтин, риган и чесън) и Маргарита (с домати, зехтин, моцарела и босилек). На няколко крачки от Испанския квартал, в бохемския район Chiaia, се намира пицарията Brandi, която се слави като родилен дом на пица Маргарита. Там през 1889 г. работил Рафаело Еспозито, който трябвало да подготви пица за посещението на крал Умберто Първи и кралица Маргарита Савойска. Кралицата обичала пица с цветовете на италианското (или българското) знаме – зелено, бяло и червено. Еспозито изпекъл най-известната в света днес пица и я нарекъл Маргарита в нейна чест.От пицата в Неапол се очаква не само да е вкусна, семпла и току що изпечена, но задължително и да е евтина. Пицария „ Да Микеле“, която е номер едно в Неапол в почти всички класации, е превърнала ниската цена и интериорът в стил „заводска столова“ в печеливша маркетингова стратегия. Там няма меню, защото не се предлага нищо друго освен Маринара и Маргарита. Сервира се направо върху голите плотове на масата. Стените са облицовани с плочки като в обществена баня. Прозорците се малки и приличат по-скоро на отдушници. Но въпреки това, отвън се чака с часове и се раздават номера, за да се влезе на обяд, а стените са обсипани със снимки на знаменитости, които са посетили мястото. В придобилата световна популярност книга „Яж, моли се, обичай“, авторката Елизабет Гилберт разказва подробно за срещата си с пицата на Микеле. „Казаха ми непременно да я опитам, защото това е най-добрата пица в Неапол. А в Неапол правят най-добрата пица в Италия. А в Италия правят най-добрата пица на света. Почти ми прималя като си помислих, че може би ще опитам най-добрата пица на земята... И наистина, тази, която ми донесоха, толкова ми хареса, че направо се влюбих в нея... И в моя делириум почти ми се стори, че и тя също ме заобича и изведнъж се озовах в романтична връзка с пица.“В туристическите справочници често отбелязват, че Испанският квартал трябва да се избягва от съображения за сигурност. Това, разбира се, е една прекрасна илюстрация на правилото, че няма лоша реклама. Нима някой би пропуснал приятния гъдел да се почувства поне за малко герой във филм на Фелини - може би второстепенен герой, но все пак в кадър? Нима има жена, която би устояла на изкушението да се поразтъпче и разкърши из пазарите с надеждата, че поне малко напомня великата неаполитанка София Вилани Шиколоне?Разходката в квартала предлага на дамите екстри, които те трудно биха намерили другаде. Например, дори при моя твърде безличен среден ръст се оказва, че винаги леко стърча над повечето минувачи. Като се замисля – на пръсти се броят моментите, в които съм се усещала така източена, височка и дългокрака. Естествено почти на всяка пресечка се разминавам с някаква версия на приятно застаряващия Ерос Рамацоти – винаги с тъмни очила, лек загар и неизменно обърната нагоре яка на ризата. Но най-хубавото нещо е паркирането. Уличките са толкова тесни и така препълнени с боклук, че е абсолютно наложително завоите да се взимат с по няколко маневри и да се спира на почти минусово разстояние от стените на къщите. Затова почти всяко колче на тротоара е бутнато, всеки калник – надраскан и огънат, и всеки стърчащ ъгъл на стъпало – отнесен. На този фон моите шофьорски умения правят овчарски скок в собствените ми очи.Разбира се, би било крайно тенденциозно и несправедливо, ако представата за Неапол се сведе до ожулените, мръсни и шумни обятия на Quartieri Spagnoli. Така или иначе, той си остава градът на операта, на елегантните винени барове и бутиците с инфарктни за съпрузите цени. Тук средновековните дворци гледат отвисоко преминаващите круизни кораби, които приличат на средни по размер жилищни блокове от Младост 3 – от онези, санираните все пак. В Неапол е богохулно да не влезеш в Националния археологически музей. Глупаво е да не се почувстваш смутен, и дори леко унизен от красотата на поне една от античните статуи или фрески от Помпей. Също толкова неразумно е да се пропусне пътуване с метрото. Много от неговите станции са проектирани като неизбежен челен удар с модерното изкуство. Всичко това също е Неапол.Но тези редове не са за мраморното великолепие на една рухнала империя. Нито за изкушенията на една съвременна метрополия. Те са за онази старомодна човешка близост, която в някои популации все още не е напълно изчезнал вид. Те са за запазената радост и непосредственост в общуването ... и за усещането, че за добро или за лошо - никога не си сам на този свят.Няма друго място в града, където хората така настойчиво да изразяват обичта си един към друг. Трудно ще намерите сграда без поне едно „Обичам те“, изписано на нея от някоя влюбена ръка. Няма футболен мач, който да бъде гледан само от един чифт очи и с една бутилка бира. Телевизорите на улицата са олтарите, пред които се събират всички вечер и се молят със страх и със страст за победа... Когато стане време за вечеря, никой не си отнася храната пред компютъра в стаята просто, защото стаята е една. И по необходимост всички вечерят заедно, събрани в центъра около маса, която обикновено е несъразмерно голяма за помещението. На нея се работи, яде се, водят се спорове, пишат се домашни, къпят се бебета. Вероятно се правят и други неща, за които ще оставим любезният читател сам да се досети.Както навсякъде в Италия, така и тук, упованието в Бога е преляло от църквите и се е изсипало в множество параклиси и иконостаси по улиците. Това, което е по-различно в Испанския квартал, е техният затрогващо домашен вид. Иконите на Исус и на Светата Дева са заобиколени от множество снимки на починали вече, но скъпи за семейството хора. До тях са наредени различни свидетелства за техния отминал живот, любими предмети, пластмасови цветя, свещи и неонови лампички. Не са забравени и традиционните амулети във формата на червени люти чушки - cornicello. В случай, че Христос се разсее, те са спасителният вариант Б, който пази дома от зло и дарява плодородие. Да, има откровен кич, но има и една интимност във връзката с божественото, която й придава много по-човешки характер – далеч по-утешителен, отколкото метафизичен.Самите хора също започват от своя страна да поемат по съвместителство някои мистични функции. Изповядването не се случва непременно в тайнствения полумрак на църквата. За тази работа са предвидени малките прозорчета, залепени до всяка входна врата. На тях винаги има някой, който те очаква да спреш и разкажеш всичко, което те радва или тревожи този ден. След това то ще бъде надлежно обсъдено и оценено. При необходимост ще се съберат още съседи и познати, които да изразят мнение. Някои биха нарекли това занимание банално комшийско одумване. Ние го наричаме социална мрежа – от тези, които те пазят в трудни моменти да не паднеш твърде лошо духом.Защото дори под слънцето на Неапол животът не винаги е слънчев. Бедните жители на Quartieri Spagnoli имат същите проблеми като хората от елегантния съседен квартал Vomero. С едно малко допълнение – нямат пари. И затова боклуците са повече, а училищата по-малко, дилърите на дрога повече, а лекарските кабинети по-малко, кражбите, незаконната проституция и безработицата повече, а социалните помощи по-малко.Испанският квартал със сигурност не е някакво капсулирано идилично място, в което животът тече с умилителната семплост на турски сериал. Макар в последните години той да не е така изолиран от останалата част на града, качеството на живот тук е стряскащо по-ниско, отколкото където и да е другаде. Но пък има деца, много деца – усмихнати, палави, общителни и любопитни. Тези деца израстват на улицата, а не пред компютъра. Те не мислят, че имат по няколко живота като в игра на Тетрис. Знаят, че имат само един. Тези деца нямат време за губене. И нямат мечти. Имат планове.A ти, любезни читателю, ти какво имаш?", "date": "2018.05.08", "title": "Добре дошли в Неапол, Испания"}
{"url": "https://offnews.bg/sviat/vazrastna-zhena-ot-burgasko-pochina-sled-uhapvane-ot-karlezh-680164.html", "text": "65-годишна жена от Камено, Бургаска област, е починала след ухапване от кърлеж. Жената е приета в бургаската болница с марсилска треска. Лекарите са предприели лечение, но жената починала, съобщават от РЗИ-Бургас, цитирани от \"Фокус\".Според РЗИ-Бургас случаят е от 23-29 април. От началото на годината досега в Бургаска област са регистрирани още два случая на марсилска треска. Други трима са се разболели от лаймска болест след ухапване от кърлежи. ", "date": "2018.05.08", "title": "Възрастна жена от Бургаско почина след ухапване от кърлеж"}
{"url": "https://offnews.bg/sviat/dete-se-varna-kam-zhivota-predi-da-vzemat-organite-mu-za-transplantat-680120.html", "text": "13-годишно дете се върна към живота, след като родителите му подписаха документи, с които даряват органите му. Случаят от Алабама обиколи новинарските емисии.Трентън Маккинли получил тежка мозъчна травма през март, когато ремарке се обърнало и паднало върху главата му, пише Би Би Си.Лекарите казали на родителите, че момчето няма да се върне към живота и че органите му са подходящи за пет деца, които се нуждаят от трансплантация. Ден преди животоподдържащата техника да бъде изключена, Трентън се върнал в съзнание.Тийнейджърът получил седем фрактури на черепа при инцидента в град Мобил, Алабама. Претърпял няколко мозъчни операции, страдал от бъбречна недостатъчност и от сърдечна недостатъчност, разказва майка му .Трентън умрял операционната маса и след 15-ата минута лекарите ѝ казали, че той \"никога повече няма да бъде нормален\".Майката се съгласила да дари органите на сина си, когато разбрала, че те могат да спасят други деца.На следващия ден трябвало да се извърши последният мозъчен тест, за да се обяви часът на смъртта. Но момчето се върнало към живот. Тестът бил отменен.Сега Трентън бавно се възстановява. Той може да говори и да ходи, чете и дори решава задачи по математика.Майка определя случилото се като \"чудо\".Момчето не помни инцидента. Но казва, че докато е бил в безсъзнание, всъщност е бил в рая.\"Намирах се на открито, в поле и вървях направо\", описва преживяването 13-годишното момче. \"Няма друго обяснение, това е Бог\", допълва то.Семейството е открило , с които да покрият медицинските разходи.", "date": "2018.05.08", "title": "Дете се върна към живота, преди да вземат органите му за трансплантация"}
{"url": "https://offnews.bg/kultura/zalaganiata-za-evrovizia-kipar-izmestva-izrael-ot-parvoto-miasto-680150.html", "text": "Кипър е новият фаворит на букмейкърите за победа на песенния конкурс \"Евровизия\" тази година.В навечерието на първия полуфинал Израел беше изместена от първото място в залаганията. Певицата Нета и песента ѝ \"Toy\" бяха на върха на класацията на букмейкърите без прекъсване от 11 март досега. През последните два дни след Израел се нареждаха Норвегия и Естония, а Кипър беше на четвърто място.Представителката на Кипър за тази година е Елени Фурейра - популярна гръцка певица с албански корени. Песента ѝ се казва Fuego. През годините Фурейра е участвала в национални селекции на Гърция, но така и не е била избирана. Така се стига и до 2018, когато тя все пак ще стъпи на голямата сцена на \"Евровизия\", но като представител на Кипър.Преди да започнат репетициите за първия полуфинал на конкурса, Кипър беше на 17-то място в класациите на букмейкърите, след това обаче започна да се изкачва към първото място, което достигна днес.Повечето фаворити за победители в тазгодишното състезание ще излязат на сцената на първия полуфинал на конкурса, който ще се проведе довечера. Сред тях са и българските представители - група \"Equinox\". Страната ни е в топ 10 на залаганията от излизането на песента насам, като дълго време букмейкърите ни нареждаха на второ място след Израел.Журитата от страните, които участват в първия полуфинал, вече дадоха своите точки. Това стана вчера вечерта, но гласуванията се пазят в тайна. Оценките им са само част от крайния резултат - довечера думата ще имат зрителите. И журитата, и зрителите нямат право да гласуват за песента на собствената си страна. Само българи в чужбина ще могат да подкрепят \"Equinox\" и песета им \"Bones\" довечера. Шоуто тази вечер започва в 22:00 българско време. Гласуването започва веднага след края на последната песен. Номерата за гласуване са различни за всяка държава и важат само за територията на дадената страна.  Вторият полуфинал на \"Евровизия\" ще бъде на 10 май, а финалът - на 12 май. ", "date": "2018.05.08", "title": "Залаганията за Евровизия: Кипър измества Израел от първото място"}
{"url": "https://offnews.bg/kultura/kan-2018-ochakvania-i-skandali-680124.html", "text": "Вече е известна пълната програма на 71-ия фестивал, с няколкото обещани и съществени допълнения. Но какво е фестивал без жури, а в Кан то има митичен статут и пише историята не само на фестивала, но и на киното.Тази година конфигурацията е от 5 жени и 4-ма мъже от 7 различни националности, идващи от 5 континента. Вече знаем кой е президент - австралийската актриса Кейт Бланшет. Тя идва в Кан от 1997 г. в различни роли, но сега e поканена за най-отговорната. Досега само 12 жени са били удостоявани с тази чест. Последния път, през 2014 г., това беше Джейн Кемпиън. Иначе поста са заемали предимно актриси: Жана Моро (два пъти), Ингрид Бергман, Лив Улман, Изабел Аджани, Изабел Юпер, София Лорен. (Тя е само на 32 г., когато стига до президентския пост в Кан.)Останалите членове са: Чанг Чен - известен китайски актьор, прочул се с „Тигър и дракон” (2000) - киноманите сигурно го знаят. Ейва ДюВерне - американска сценаристка и режисьорка, известна с историческата драма „Селма“ (2014 г.). В Кан не може без френско присъствие – тази година това са режисьорът Робер Гедигиан (награда Луи Делюк, 1997 г.) и актрисата Леа Сейду (със „Златна палма” за \"Синьото е най-топлия цвят\"). В кариерата си тя успешно редува авторски и мейнстрийм филми. Екзотичното лице е Каджа Нин – певица от Бурунди, чиято музика е микс от западен поп и афро-кубински ритми. Попълнението от актриси се подсилва от американската звезда Кристен Стюарт, в последните години със силно присъствие в Кан. И накрая тежката артилерия - канадският режисьор Дени Вилньов („Блейд Рънър 2049“ с два „Оскара“ тази година). И един от най-уважаваните майстори в руското и световното кино Сергей Звягинцев. Не ще и дума - фестивалът е в добри ръце. „Най-авантюристичната селекция от много време насам”, както я обявиха в „Либерасион”, беше попълнена с важни филми и имена. И така най-голямото киносъбитие на планетата стартира на 8 май с 21 заглавия в конкурса и 18 в „Особен поглед“. Официалната селекция се формира от 1906 предложения. Специалните прожекции са 8, полунощните 4, а извън конкурса ще се покажат 3 филма.ДОПЪЛНЕНИЯТА В КОНКУРСА са 3 - „Нож в сърцето” на Ян Гонсалес от Франция, с Ванеса Паради, „Айка“ на Сергей Дворцевой - двата втори филми за първи път в състезанието. Акцентът е върху третото заглавие - „Дивата круша“ на Нури Билге Джейлан. Той ще се бори за втора „Златна палма” след „Зимен сън” (2014), а в колекцията си вече има всички възможни отличия на Кан.Когато научиха за този избор, въодушевени и патриотично приповдигнати, медиите побързаха да обявят, че българското кино се завръща на червения килим след 23 години отсъствие в конкурса. Това е вярно, но и доста пресилено – „Дивата круша“ е мащабна копродукция от 7 държави и България има продуцентско участие редом с Турция, Франция, Германия, Босна и Херцеговина, Македония и Швеция.Копродуцент от българска страна е директорът на \"София филм фест\" Стефан Китанов. Да, името ни все пак ще се чуе.„Дивата круша“ разказва за мъж, който иска да бъде писател, завръща се в родния си град в Анадола, започва да търси пари за издаване на книгата си, но дълговете на баща му се стоварват върху него… История за вечните отношения бащи-синове на фона на провинциално безвремие. Филмът трае 183 мин., но Джейлан знае как да насити с атмосфера във всяка една от тях.В „Особен поглед“ също влизат 3 обещаващи заглавия: „Умри, чудовище, умри“ на Алехандро Фадел от Аржентина, „Мъртвите и другите“ на португалеца Жоао Салависа и бразилката Рене Надер Месора и „Донбас“ на украинеца Сергей Лозница за изтерзаната му родина. Това е документален филм, който ще открие „Особен поглед“ и така организаторите показват ангажираността на Кан към световните проблеми и конфликти.По традиция Кан изследва историята на киното с нови документални филми и стари брилянтно реставрирани игрални копия. Прожекциите се представят от легенди на киното или от специалисти, работили по реставрацията. И това става с програмата „Кан класик“. Тази година на почит са две дами: „Джейн Фонда в пет действия” (реж. Съзан Лейси, САЩ) и „Бъди естествена: Неразказаната история на Алис Ги-Бланше” (реж. Памела Б. Грийн, САЩ). Ги е първата жена-режисьор в студио. Ще видим филмовото есе „Очите на Орсън Уелс“ (реж. Марк Къзънс, Великобритания) за живописните опити на киногения. Ще бъде отбелязана и 100-годишнината на Бергман с „В търсене на Ингмар Бергман” (реж. Маргарете фон Трота, Германия/Франция), и „Бергман – една година от живота” (реж. Джейн Магнусон, Швеция). Публиката ще си припомни и най-прочутия шедьовър на Бергман „Седмият печат“, където един Рицар и Смъртта се срещат на партия шах.ИЗВЪН КОНКУРСА, НО ОТНОВО В КАНидва Ларс фон Триер. Организаторите все пак решиха да допуснат датския режисьор в Официалната селекция, след като беше обявен за персона нон грата през 2011, защото каза „разбирам Хитлер“. Новият му филм „Къщата, която Джак построи” с Мат Дилън и Ума Търман е история за сериен убиец. Може само да си представим каква...СПЕЦИАЛНИ ПРОЖЕКЦИИВ тази категория е добавен анимационния филм „Още един ден от живота” на Раул де ла Фуенте и Дамиан Ненау, а особено интригуващи са „Папа Франциск - човек на думата“ на Вим Вендерс и „Големият мистичен цирк“ на бразилската кинолегенда Карлос Диегес.В ПОЛУНОЩНИТЕ ПРОЖЕКЦИИсе открояват 2 филма - документалният „Уитни“ (реж. Кевин Макдоналд) за живота на певицата Уитни Хюстън и „Фаренхайт 451“ - втора адаптация, след Трюфо, на романа на Рей Бредбъри (реж. Рамин Бахрани)ФИЛМЪТ ЗА ЗАКРИВАНЕТОе вторият скандален сюжет, с който стартира Кан. Първият е „цупенето“ и бойкота на хората от Нетфликс, които бяха отрязани от конкурса и смятат това за „липса на уважение“. За да разберем, че работата е сериозна, ето цифри - само във Франция абонатите на платформата са към 3 500 000 като нарастват френетично с по 100 000 на месец. Вторият скандал, който тлее заплашително, е ситуацията с Тери Гилиам и неговия прокълнат филм „Човекът, който уби Дон Кихот“. Филмът е избран за закриването, но още не се знае дали ще бъде показан. Това зависи от заключението на съда – в момента текат дела за авторски права между режисьора и португалския му продуцент Пауло Бранко, описван като „малко демиург, малко бандит, винаги прикрит хитрец“, но който прави филмите, които никой не иска прави. В своята история Кан винаги е бил на страната на творците и защитава автора срещу продуцента и разпространителя, каквото и да се случи. Ще поживеем, ще видим дали Тери Гилиам ще изкачи митичните 24 стъпала.Фестивалът започва в нестабилно и трескаво време - стачки във Франция, криза в кинонравите (аферата Уайнстийн), внимание към паритета на жените във всичко, нуждата от елегантност (забрана на селфитата), липсата на елегантност (изхвърлянето на бившия президент на фестивала Жил Жакоб от административния съвет), подозрения в отклоняване на данъци за някои от спонсорите, промяната на календара на прожекциите (пресата гледа едновременно с публиката и авторите, за да не влияе предварително на общественото мнение.)Но на фестивал, като на фестивал.", "date": "2018.05.08", "title": "Кан 2018 - очаквания и скандали"}
{"url": "https://offnews.bg/politika/nenchev-ne-smiata-da-sadi-darzhavata-zaradi-delata-sreshtu-nego-680127.html", "text": "Бившият министър на отбраната Николай Ненчев няма намерение да съди държавата заради делата, които се водят срещу него. В интервю за bTV той коментира оправдателната присъда по едно от  - за поръчката на нови униформи за армията. На  окончателно за това, че е разпоредил спечелената от частна фирма поръчка да бъде дадена на \"Интендантско обслужване\" ЕАД, която е собственост на военното министерство.Срещу Ненчев се води и дело за ремонта на изтребителите МиГ-29. Според прокуратурата той не е изпълнил служебните си задължения и не е осигурил авиационна безопасност и летателна годност на самолети от изтребителната авиация на Военновъздушните сили на страната.Заседанието по делото е насрочено за 9 май.„Подготвил съм силна защитна реч. Надявам се още утре да имам възможност да пледирам пред съда”, коментира той в интервю за сутрешния блок на bTV.„Делата бяха две, едното приключи с 3:0, бях оправдан на три инстанции”, подчерта бившият военен министър.„Чувствам се патриот и няма да съдя държавата си”, категоричен беше Ненчев.Според него парадът на военните за 6 май е изглеждал малко като ретропарад поради липсата на модернизация. „Надявам се в близките години вече да покажем нова, съвременна техника, която да отговори на очакванията на българските военнослужещи”, допълни той.„Мислех си, че много по-трудно е да осигуриш парите, отколкото да ги похарчиш. Сега започвам да се съмнявам. Пари са осигурени, но не се харчат, което ме кара да си мисля, че може да има и друга мотивация. Бавят се вече година и половина, ние бяхме пред финала за подписването на договор за изтребителната авиация, така че аз очаквах в рамките на месец-два този въпрос да приключи. Така и не се случи, не се случи и договорът с Военно-морските сили, който трябваше да бъде подписан за два нови кораба. Обезпокоен съм”, каза още бившият министър.", "date": "2018.05.08", "title": "Ненчев не смята да съди държавата заради делата срещу него"}
{"url": "https://offnews.bg/kultura/balgarskata-pesen-e-sred-favoritite-za-evrovizia-tazi-vecher-video-680129.html", "text": "Българското парче в песенния конкурс на евровизия е сред предварителните фаворити за победата, сочат сондажите. тази вечер формацията Equinox излиза в първия полуфинал на състезанието и ще се бори за място на финала на 12 май, събота.Букмейкърите поставят песента на Equinox - \"Bones\" - в челната десетка на фаворитите за победа, а някои ѝ дават и позиция в топ 3. Израел, Норвегия и Естония оглавяват класацията на залозите в навечерието на полуфинала, Кипър, Франция и Чехия също са сред най-често спряганите победители.Шоуто тази вечер започва в 22:00 българско време. Гласуването започва веднага след края на последната песенна изписаните номера на екраните от страна на местната телевизия, излъчваща конкурса. Номерата са различни за всяка държава. Номерата за гласуване, изписани от БНТ за България, важат само за територията на нашата страна.Гласуването е отворено за период от 15 минути. Ако гласувате преди или след него, Вашият глас няма да бъде зачетен, но ще бъдете таксувани.Можете да гласувате до 20 пъти, освен ако в съответната държава няма обявено друго ограничение.В първия полуфинал могат да гласуват само 19-те участващи държави в полуфинала плюс Испания, Португалия и Великобритания.", "date": "2018.05.08", "title": "Българската песен е сред фаворитите за Евровизия тази вечер (видео)"}
{"url": "https://offnews.bg/istoria/dalgiat-pat-na-sarbia-kam-evropa-680136.html", "text": "Във филма  Теодора Енчева и операторът Борис Пинтев разказаха какво свързва световноизвестния режисьор Емир Кустурица, най-дълго останалия на власт сръбски политик и поколението, което крещеше по улиците на Белград срещу Слободан Милошевич: „Готов jе!“. Теодора Енчева дава отговор на въпроса кое предопредели дългия път на Сърбия към Европейския съюз.Кустурица винаги може да си представи Югославия като фикция, но тя е 23-милионната многонационална държава, неотклонно управлявана от Йосип Броз Тито от края на Втората световна война до смъртта му през 1980 г.Роден в семейството на хърватин и словенка, Тито събра на погребението си държавни глави от цял свят. И едва през 2005 г. кончината на папа Йоан Павел Втори го надмина по пищност и величие.След Тито югофедерацията изпадна в дълбока икономическа и политическа криза и се разпадна.„И когато започна хиперинфлацията, ние имахме малък бизнес и се уплашихме, че ще пропадне, че и държавата ще пропадне, а един мой възрастен кум ми каза: Деца, всичко може да пропадне, държавата няма да пропадне!”, спомня си Желко Хубач, директор на Народния театър в Сърбия.В края на миналия век Словения, Хърватия, Босна и Македония обявиха независимост, но югославската народна армия и Тигрите на Аркан се намесиха по заповед на Слободан Милошевич.Заради десетгодишните войни, завършили с над 3 милиона прокудени от родните си места, хиляди убити, ранени и малтретирани, Сърбия остана белязана завинаги.„Когато станете световноизвестни, това не е нещо кой знае колко добро. Ние, за съжаление, през 90-те станахме световно известни като лошите момчета”, казва още Хубач.Черногорец по произход, сърбин по идентичност, Слободан Милошевич се задържа на власт до началото на 21-ви век, независимо от международния натиск и напора на улицата. Но територията под негов контрол все повече намаляваше. Черна гора обяви независимост през 2006 г. и окончателно лиши сърбите от излаз на море. Пословичната привързаност на част от черногорците към сърбите обаче остана непроменена.През 2008 г. населената с албанци южна провинция Косово също се отдели, почти десет години след края на бомбардировките на НАТО, които принудиха сръбските части да се изтеглят от отцепилата се територия.Много са лицата на миналото в Белград, едно от най-ярките са двете сгради на бившия генерален щаб, които все още стоят полуразрушени от бомбите на НАТО.Днес политиците на малката балканска държава настръхват, когато чуят НАТО. От 2012 г. Сърбия е кандидат член на Европейския съюз, като в същото време демонстрира близки отношения с Русия.Освен етнически сърби на територията ѝ живеят много малцинства, между които и българско.Границите ѝ с Хърватия и Косово обаче все още са спорни.Независимостта на Косово е най-болезненият въпрос за Белград от една страна, а от друга - задължителното условие, за да се присъедини към Брюксел.Роден в Призрен, отраснал близо до Ниш, Ивица Дачич е наследникът на Слободан Милошевич в сръбската соцпартия. И независимо, че е опозиция, е най-дългогодишният сръбски политик на власт, след Тито и Слобо. За Дачич да запази Косово като част от територията на Сърбия е кауза.„Въпросът за Косово е въпрос на международното право. Албанското малцинство там няма право на самоопределение, защото албанският народ вече има своя държава, Албания, и вече е използвал това право”, казва Ивица Дачич, първи вицепремиер и министър на външните работи на Сърбия.Под натиска на Брюксел и Вашингтон Белград все пак ще търси компромис с Прищина. Но противниците на нова албанска държава на Балканите не са малко.„Русия, Китай, Индия, Индонезия, след това Виетнам, Филипините, Иран, Ирак, след това Ливан, Палестина...”, изрежда ги Дачич.Границата с Хърватия е друг дългогодишен проблем. Заради спомена от сръбската агресия отношенията между двете братски в миналото републики днес са на приливи и отливи.Проявите на национализъм в Белград не са рядкост, дори напротив. В ключов момент за отношенията между Хърватия и Сърбия ултранационалистът Воислав Шешел пренебрегна 10-годишната си присъда в Хага и за пореден път поруга хърватското знаме.Този път Шешел не запали чуждия флаг, но между Загреб и Белград избухна голяма дипломатическа война. И припомни за горещата, която вилня от двата бряга на река Сава.Влюбените в спорта и хубавата храна сърби се гордеят повече с националната си идентичност, отколкото с евроатлантическите ценности. И не го крият.На площада на Републиката западни символи и магазини се редуват с антизападни.Европейският съюз е основният икономически партньор на Сърбия, но преди четири години, когато беше даден старт на преговорите за присъединяване, популярността на съюза спадна.Десетилетие след десетилетие в Западните Балкани няма победители и победени. Защото всички се стремят да се окажат от страната на победителите и да начертаят новите си държавни граници. Много неправителствени огранизации работят по проекти с цел помирение в региона. Но има още много път да извървят.Дългият път на Сърбия към Европа минава бавно. През сънища, смърт и страдания. Носи се по течението като старо дърво в голяма река. И спира, но само понякога, заради един разговор между баща и син, който остава все така недовършен и тежък.Ще свърши ли дългият път на Сърбия преди 2025 г.? Годината, в която Европейската комисия обяви разширяване към Новата Европа.Малко или много отговорът държи в ръцете си поколението, което преди 22 години крещеше с пълно гърло за Слободан Милошевич – „Свършен е!”", "date": "2018.05.08", "title": "Дългият път на Сърбия към Европа"}
{"url": "https://offnews.bg/litca/trogatelniat-sluchaj-na-alfi-evans-edno-bebe-i-borbata-mezhdu-meditci-679961.html", "text": "Тъжната история на 23-месечния Алфи Евънс успя да разтърси света. Милиони хора по света, няколко държави и дори папата се трогнаха от съдбата на момченцето с неизлечима диагноза и борбата на родителите му да му дадат още един шанс, макар и отвъд възможностите на съвременната медицина.Алфи е роден на 9 май 2016 година и приет в болница едва на 3-месечна възраст заради чести припадъци.Лекарите в Alder Hey Children's Hospital в Ливърпул определили състоянието на Алфи като неврологично заболяване, но не успели да кажат какво точно.Година след настаняването на детето в болницата, където той лежи в полувегетативно състояние, родителите му Том Евънс и Кейт Джеймс за първи път влизат в спор с лекарите.Евънс и Джеймс искат  да транспортират Алфи в болница в Рим, където според тях ще получи по-добро лечение и животът му да бъде поддържан за дълъг период от време. Ръководството на болницата в Ливърпул отхвърлило желанието им, защото според медиците то не е в интерес на детето.От 1989 година във Великобритания съществува закон, според който по лекарска преценка родителските права могат да бъдат ограничени. Така законът защитава децата от некачествено отглеждане и липса на адекватно лечение.Точно това се случва с Алфи, когато на 19 декември 2017-а година лекарите от болницата завеждат дело във Върховния съд срещу Евънс и Джеймс с цел той потвърди, че „Алфи има необратими мозъчни увреждания, които няма смисъл да бъдат поддържани, и транспортирането му в Рим и опитите на други лекари да го спасят е не само безсмислено, но и нехуманно“.Постановлението на съдия Джъстис Хайдън от Върховния съд от 20 февруари тази година позволява на болницата да изключи животоподдържащата система на Алфи под претекста, че детето заслужава мир и спокойствие.Представител на болницата обяснява, че родителите на Алфи виждат в него едно нормално изглеждащо сладко момче, но всъщност всяко движение, което детето извършва, е пореден припадък.Съдът дори изтегля изключването на системите за 23 февруари 2018, преди родителите му да започнат съдебна битка.Майката и бащата на Алфи не се отказват и на 6 март отнасят делото в Апелативния съд, където съдиите потвърждават решението на съдията от Върховния съд.На 20 март двойката обжалва това решение, а съдиите отказват да дадат на двойката да подаде друга жалба.Въпреки това техните адвокати представят делото пред Европейския съд по правата на човека, но трима съдии отхвърлят искането им, заявявайки, че не намират нарушение на правата на човека.На 11 април съдия Хайдън одобрява план за определяне на датата на изключване на системите на Алфи.Тогава Евънс и Джеймс прибягват до услугите на Християнския юридически център.Адвокатите на центъра представят окончателно законно предложение пред съда на 16 април родителите да поемат контрола върху техния син, твърдейки, че той е бил „незаконно задържан“, но искът им отново бива отхвърлен.Два дни по-късно бащата отива в Рим за среща с папата, молейки го за помощ.Само за няколко часа италианското министерство на външните работи дава италианско гражданство на Алфи, надявайки се, че то ще позволи нужния трансфер в болницата.Но тази последна жалба е отхвърлена от г-н Хайсън, който заявява, че Алфи е британски гражданин, който попада под юрисдикцията на Върховния съд. Тогава италианското посолство изяснява, че не се опитва да оспори каквито и да било решения, взети преди това от британските съдилища. Говорител на министерството посочва, че предоставянето на гражданство е знак за съдията, че ако той промени решението си, те са готови да улеснят прехвърлянето на детето в италианската болница.Следва допълнително изслушване, в което съдията заявява, че случаят вече е достигнал своята „последна глава“.Той отхвърля твърденията на адвокатите на Евънс и Джеймс, че синът им е значително по-добре, защото диша без помощ 20 часа след като лекарите са изключили системите.Родителите на Алфи започват повторно обжалване на заповедта, която ги спира да го заведат в Италия. Трима съдии от Aпелативния съд, оглавявани от сър Андрю Макфарлън, потвърждават решението, което възпрепятства 23-месечният Алфи да пътува в чужбина след изключването на системите.В понеделник, 20 април, системата на Алфи е изключена в 21:00 часа, след като съдия от Върховния съд отхвърли нови жалби.Бащата на Алфи споделя, че синът му продължава да диша без помощ и животът му може да бъде възстановен.Във вторник сутринта, 21 април, г-жа Джеймс публикува снимка във Facebook, на която Алфи спи в прегръдките ѝ.„Независимо какво се случва, той вече доказа, че тези лекари грешат. Той е невероятен. Толкова е красив“, пише тя.Попитан дали семейството се е отказало да заведе сина в Италия, г-н Евънс казва, че все не е.„Време е да му позволим достойно да се прибере вкъщи или в Италия“, добавя той.От болницата заявиха, че няма да публикуват актуализации за състоянието на малкото дете от уважение към личния му живот.Говорейки извън болницата в четвъртък, 26 април, след среща с лекари, г-н Еванс похвали служителите за това как се грижат за Алфи.На 28 април Алфи издъхва. ", "date": "2018.05.08", "title": "Трогателният случай на Алфи Евънс: едно бебе и борбата между медицината, съда, държавите и папата"}
{"url": "https://offnews.bg/obshtestvo/kmetat-na-mladost-kara-oshte-10-dni-platen-otpusk-v-aresta-680156.html", "text": "Кметът на Младост Десислава Иванчева, която е за постоянно в ареста по обвинение за подкуп, продължава платения си отпуск. Иванчева е пуснала заявление за още 10 дни отпуск, считано от утре, 9 май, след като на 20 април подаде уведомление, че ще използва 10 дни платен отпуск, останал й от миналата година. Тогава обаче Иванчева посочи, че иска да бъде замествана от Владимир Клисуров. Сега в заявлението й за отпуск няма посочен и.д. кмет, научи OFFNews. В момента Младост на практика е с и.д. кмет в отпуск и с предизвестие за напускане - Клисуров, и друг и.д. кмет - Румен Русев, който замества Клисуров до края на седмицата. Клисуров беше назначен за временно изпълняващ длъжността кмет от Столичния общински съвет, защото Иванчева не беше пуснала заповед, с която да го назначи на поста си. Клисуров обаче обяви, че дава оставка и иска да напусне и поста си зам.-кмет, засега обаче няма кой да му я приеме. ", "date": "2018.05.08", "title": "Кметът на Младост кара още 10 дни платен отпуск в ареста"}
{"url": "https://offnews.bg/sviat/medvedev-ochakvano-beshe-odobren-otnovo-za-premier-680187.html", "text": "Предложеният от Владимир Путин за нов мандат на премиерския пост в Русия Дмитрий Медведев беше очаквано одобрен от парламента. \"За\" Медведев гласуваха 374 депутати - 83,1%, при необходими 226 гласа. 56 депутати гласуваха \"против\".Кандидатурата на Медведев беше представена от Путин. Той подчерта, че Медведев е бил премиер \"в сложни години\", но въпреки това правителството е успяло не само да реши извънредните проблеми, но и в същото време \"да запази перспективата за развитие, да увеличава тези възможности, насочени в средносрочен и най-вече в дългосрочен план\".Малко след гласуването Путин подписа указа, с който назначи официално Медведев отново за премиер. Дмитрий Медведев заемаше премиерския пост през последните шест години. Той беше одобрен за премиер през 2012 г. Путин внесе в Държавната дума кандидатурата му часове след встъпването си в длъжност като президент.Медведев беше президент на Русия между 2008 и 2012 г., след като Путин изкара два мандата на поста и по конституция нямаше право на трети. След като Медведев стана президент, Путин пое премиерския пост за един мандат. ", "date": "2018.05.08", "title": "Медведев очаквано беше одобрен отново за премиер"}
{"url": "https://offnews.bg/obshtestvo/trima-sherpi-zapochvat-izdirvaneto-na-boian-petrov-vapreki-loshoto-vre-680134.html", "text": "Група от трима шерпи започна тази сутрин издирването на Боян Петров въпреки лошото време. Това съобщи алпинистът и специалист по екстремни спортове Петър Атанасов пред БНР.Българският алпинист изчезна на 3 май при изкачване на осемхилядника Шиша Пангма в Хималаите.Въпреки неблагоприятните прогнози той изрази увереност, че шерпите ще се справят със задачата: \"Графикът за придвижване на тази спасително-издирвателна група е един ден до съответния следващ лагер. Днес тримата трябва да стигнат до лагер 1, а утре евентуално до лагер 2 и следващия ден по-нагоре\".Според Атанасов няма нищо тревожно в това, че палатката на Боян Петров е намерена празна, защото в този момент той може да е тръгнал да атакува върха.\"Има вероятност да се е върнал в лагер 3 и след това да е продължил да слиза надолу към местата на лагер 2 и лагер 1\", допълни Петър Атанасов и изрази надежда алпинистът да е стигнал до палатката си.Като цяло информацията е, че времето, без да е крайно лошо, все пак е неблагоприятно, но, така или иначе, е възможно придвижването нагоре. Шерпите са силни алпийци и биха могли да стигнат, коментира той.Атанасов уточни, че на тази голяма надморска височина снежната пещера би била добро убежище, защото предпазва от студ и лавини. \"От друга страна обаче за алпиниста е много важно да разполага с гориво, за да си приготвя течности, защото на тази голяма надморска височина организмът не може без течности. Бързото обезводняване е много опасно\", каза още той.", "date": "2018.05.08", "title": "Трима шерпи започват издирването на Боян Петров въпреки лошото време"}
{"url": "https://offnews.bg/futbol/sar-aleks-fargiusan-izleze-ot-koma-680139.html", "text": "Легендарният бивш мениджър на Манчестър Юнайтед сър Алекс Фъргюсън е излязъл от комата и показва обещаващи ранни признаци на възстановяване след спешната операция на мозъчен кръвоизлив, която му беше извършена в събота.Най-успешният мениджър в британския клубен футбол остава в интензивното отделение, но от понеделник вече седи в леглото и дори е разговарял със семейството и приятелите си в Кралската болница в Салфорд, съобщава “Дейли Мейл”.Той дори е обсъдил състоянието си с лекуващите го доктори.Хирургическата интервенция е преминала много добре, а реакцията на 76-годишния бивш мениджър на Манчестър Юнайтед дава надежда и оптимизъм на близките му. Въпреки това те признават, че предстои дълъг и бавен път до пълното възстановяване на сър Алекс Фъргюсън.Новината за състоянието на легендарния шотландец разтърси футболния свят, който се обедини в подкепа на специалиста, извел Юнайтед до безпрецедентните 38 трофея в продължение на 26 години на “Олд Трафорд”, преди да се пенсионира през 2013 година.", "date": "2018.05.08", "title": "Сър Алекс Фъргюсън излезе от кома"}
{"url": "https://offnews.bg/politika/deputati-iskat-oblekcheno-prelivane-na-kadri-mezhdu-mvr-nso-i-dans-680131.html", "text": "Облекчен режим на преливане на кадри в сектора за сигурност са поискали депутати от групата на Обединените патриоти в парламента.С  се предлага съществуващият към момента едномесечен срок, в който служители на МВР, НСО и ДАНС не дължат възстановяване на разходите за издръжка и обучение, да се увеличи на три месеца. Това важи за случаите, при които въпросните служители в рамките на установения срок започнат работа в друга служба от сектора за сигурност. Тогава направените разходи за обучение и издръжка ще бъдат покрити от ведомството, в което съответният служител е започнал работа.Курсантите, завършили обучение в Академията на МВР, имат задължение да сключат договор за служба в структурите на министерството за определен период от време. Законът допуска ако по собствено желание откажат да служат в МВР, да не заплащат разходите по обучението им, но само ако започнат работа в друго силово ведомство.Според депутатите действащите към момента текстове ограничават мобилността в държавната служба и по-специално в службите за сигурност, тъй като \"... обучението в Академията на МВР не следва да се явява препятствие за кариерното развитие на държавния служител в подобни структури\".С промените в закона с подобни текстове се правят и промени в законите за ДАНС и НСО. Това на практика улеснява преминаването на кадри от едно ведомство в друго. Промените няма да засегнат проблема с  в службите за сигурност, тъй като касаят предимно ръководни постове. От МВР вече са внесли становище по промените, с което не възразяват за приемането им. Очаква се подобни становища да бъдат изпратени от ДАНС и НСО.", "date": "2018.05.08", "title": "Депутати искат облекчено преливане на кадри между МВР, НСО и ДАНС"}
{"url": "https://offnews.bg/sviat/ruski-helikopter-katastrofira-v-siria-zaginaha-i-dvamata-piloti-680123.html", "text": "Руски военен хеликоптер е катастрофирал в Сирия, а двамата летци са загинали, съобщи министерството на отбраната в Москва.Инцидентът с машината Ка-52 станал по време на планов полет и не се дължи на вражески огън, твърдят властите.Екипът за издирване и спасяване е транспортирал телата на пилотите до авиобазата.Според източници от Москва, най-вероятната причина за инцидента е техническа повреда. При подобен инцидент, в началото на май загинаха двама руски пилоти на изтребител Су-30.", "date": "2018.05.08", "title": "Руски хеликоптер катастрофира в Сирия, загинаха и двамата пилоти"}
{"url": "https://offnews.bg/obshtestvo/balgaria-se-otkaza-ot-samoleta-za-onkobolnata-teodora-madzharova-prev-680141.html", "text": "Онкоболната Теодора Маджарова ще бъде превозена от Истанбул до София в линейка, а не със самолет, каквито бяха първоначалните намерения.Това съобщиха от Министерството на външните работи, които уточниха още, че тази сутрин тежкоболната българка е отпътувала от Сау Паулу, Бразилия, с редовен полет до Истанбул.\"По преценка на фирмата за медицински транспорт трансферът до Република България ще бъде извършен с линейка, а не със самолет. Турските медицински специалисти, придружаващи г-жа Маджарова, в консултация с български лекари, смятат, че инсталирането на медицинската апаратура в самолет от Истанбул до София би отнело значително време, което, допълнено с по-ниската скорост на полета при българския военнотранспортен самолет Спартан, не би спестило време. Риск носи и повторното излагане на българката на промени в налягането\", пишат от Външно министерство.По указания на вицепремиера и външен министър Екатерина Захариева нашите мисии във Федерална република Бразилия и в Република Турция оказват пълно съдействие за транспортирането на българската гражданка, уверяват от МВнР.Тази сутрин Маджарова е превозена от болницата в гр. Можи Гуасу до летище Гуарулос – Сау Паулу със специализирана линейка със съвременно оборудване и две медицински лица, придружавана от български консул. Служители на Министерството на външните работи на Федерална република Бразилия и на авиокомпанията са подпомогнали преминаването през летище \"Гуарулос\".На летище \"Ататюрк\" в Истанбул Маджарова ще бъде посрещната от специално оборудваната линейка, която ще превози нашата съгражданка до София. Двама служители в Генералното консулство в Истанбул ще съдействат за бързото преминаване на българката и придружаващите я през контролните органи. В случай че възникне необходимост от хоспитализирането ѝ в гр. Истанбул, тя ще бъде приета в болница близо до летище „Ататюрк\", която е подготвила за целта лекарски екип.", "date": "2018.05.08", "title": "България се отказа от самолета за онкоболната Теодора Маджарова, превозват я до София с линейка"}
{"url": "https://offnews.bg/snukar/shampion-po-snukar-se-poiavi-gol-na-preskonferentcia-video-680130.html", "text": "Победителят на Световното първенство по снукър Марк Уилямс се появи на шампионската си пресконференция гол. Уилямс удържа на думата си - преди началото на финала на Световното първенство в Крусибъл, Великобритания, той се закани, че ще яви именно в този вид-Шампионът спечели трофея срещу Джон Хигинс с 18:16 в един от най-оспорваните дуели. Това е трета световна титла за уелсеца, който победи на първенствата през 2000 г. и 2003 г.Ето как изглеждаше на пресконференцията:", "date": "2018.05.08", "title": "Шампион по снукър се появи гол на пресконференция (видео)"}
{"url": "https://offnews.bg/politika/siderov-se-iadosa-na-partniorite-si-che-se-sreshtat-s-ninova-680125.html", "text": "Лидерът на партия \"Атака\" Волен Сидеров публикува във фейсбук гневен коментар за предстоящите срещи на партньорите си в коалицията \"Обединени патриоти\" Красимир Каракачанов и Валери Симеонов с лидера на БСП Корнелия Нинова. От него се разбира и че Сидеров е отменил утрешното заседание на парламентарната група на националистите.Ето и цялата публикация на лидера на Атака:", "date": "2018.05.08", "title": "Сидеров се ядоса на партньорите си, че се срещат с Нинова"}
{"url": "https://offnews.bg/sviat/proval-na-pregovorite-za-koalitcia-v-italia-stranata-e-pred-novi-izbo-680132.html", "text": "Преговорите за коалиция в Италия се провалиха, което изправя страната пред нови избори или неутрално правителство до края на годината, което да се грижи за финансите и да подготви предсрочни избори в началото на следващата година. Президентът Серджо Матарела обяви, че това са единствените два варианта пред страната, след като третият кръг от преговори за коалиция приключи без успех. Двете партии с най-голяма подкрепа на изборите - крайнодясната \"Лига\" и антисистемната Движение \"Пет звезди\", обявиха, че предпочитат провеждане на нови избори, като призоваха вотът да е на 8 юли. Лидерът на \"Пет звезди\" Луиджи ди Майо вече заяви, че ще отхвърли всяко експертно правителство, което би предложил президентът Серджо Матарела.Матео Салвини - лидерът на \"Лига\", която е част от коалицията, взела най-много гласове на изборите - 37%, поиска Матарела да даде на коалицията му мандата за съставяне на правителство, като изрази увереност, че ще успеят да си набавят необходимите им гласове за парламентарно мнозинство. Салвини настоява, че той трябва да е следващият премиер. Популисткото Движение \"Пет звезди\", което получи 32% от гласовете на изборите, прикани отново Салвини да се съюзят, но той отхвърли искането заради условието да скъса отношенията си със Силвио Берлускони. Така провеждането на нови избори изглежда все по-вероятно. Ако все пак се стигне до управление на назначено от президента правителство, то ще трябва да се заеме с подготовката на бюджета на страната за 2019 г. и да опита да предотврати очакваните негативни ефекти от планираното за по-късно тази година увеличение на данъците върху продажбите. ", "date": "2018.05.08", "title": "Провал на преговорите за коалиция в Италия, страната е пред нови избори"}
{"url": "https://offnews.bg/sviat/otkriha-martav-balgarski-diplomat-v-iaponia-680140.html", "text": "Служител в българското посолство в Япония е намерен мъртъв пред жилищна сграда в Шинзуку, Токио, съобщава изданието JapanToday. От Министерството на външните работи потвърдиха пред OFFNews за случилото се.Около 9:45 ч. сутринта минувач съобщил на службите за спешна помощ, че е видял човек, \"падащ от високо\".Когато властите пристигнали на мястото, те открили мъж в безсъзнание да лежи на земята. Той е бил откаран в болница, където е обявен за мъртъв.Разследващите предполагат самоубийство, въпреки че не е открито прощално писмо.  В случая няма криминален елемент, повече информация по случая няма да се предава, за да се пощадят чувствата на близките на починалия, обясниха от МВнР пред OFFNews.", "date": "2018.05.08", "title": "Откриха мъртъв български дипломат в Япония"}
{"url": "https://offnews.bg/ikonomika/farmatcevtichniat-gigant-takeda-kupuva-irlandskata-shajar-za-62-5-mlrd-680137.html", "text": "Фармацевтичният гигант \"Такеда\" купува ирландската \"Шайър\". Сделката е за 62,5 млрд. долара. През последния месец са преговаряни редица по-ниски суми за сделката, докато се стигне до окончателното решение. Сделката ще бъде финансирана с помощта на заем от близо 31 млрд. долара. Според анализатори сделката може да се окаже много добро решение за \"Такеда\" в дългосрочен план, въпреки огромната сума, която компанията ще заплати. Японските фирми се сблъскват с натиск вътре в страната заради опита на правителството да насочи фокуса върху по-евтините генерични лекарства, за да намали разходите за здравеопазване. През последните години \"Такеда\" усилено търси начини за придобиване на активи в чужбина. През 2011 г. компанията купи швейцарската \"Никомед\" за 9,6 млрд. евро (13,6 млрд. долара по онова време). Според анализатори \"Шайър\" е изключително атрактивна за \"Такеда\", като ще й даде достъп до разработки, свързани с храносмилателната система, психични заболявания и редки болести. Очаква се придобиването да влезе в сила през първата половина на 2019 г.", "date": "2018.05.08", "title": "Фармацевтичният гигант Такеда купува ирландската Шайър за 62,5 млрд. долара"}
{"url": "https://offnews.bg/obshtestvo/spasitelniat-ekip-ne-otkri-boian-petrov-v-lager-1-operatciata-e-prekr-680166.html", "text": "Общо шест души, трима от които шерпи, които издирват изчезналия алпинист Боян Петров, са достигнали до лагер 1 под върха Шиша Пангма. Българинът не е бил там, операцията за днес е прекратена, съобщи приятелката му Радослава Ненова пред \"Хоризонт\".Тримата шерпи ще нощуват в района на около 6000 м надморска височина и утре се очаква да продължат издирването към лагер 2.Няма смисъл от хеликоптер, тъй като има хора по трасето, които вървят по маршрута на Боян, разясни Радослава. Освен това хеликоптер не може да бъде вдигнат на 6000 метра днес заради метеорологичните условия.Тримата шерпи тръгнаха рано тази сутрин към лагер 1 на осемхилядника Шиша Пангма в Хималаите, за да търсят изчезналия български алпинист. Той е в неизвестност от 3 май.По-рано днес алпинистът Петър Атанасов каза, че не е тревожен фактът, че палатката на Петров е намерена празна, защото той може да е тръгнал да атакува върха.\"Има вероятност да се е върнал в лагер 3 и след това да е продължил да слиза надолу към местата на лагер 2 и лагер 1\", допълни Петър Атанасов и изрази надежда алпинистът да е стигнал до палатката си.Като специалист по екстремни спортове Атанасов уточни, че на тази голяма надморска височина снежната пещера би била добро убежище, защото предпазва от студ и лавини:\"От друга страна обаче за алпиниста е много важно да разполага с гориво, за да си приготвя течности, защото на тази голяма надморска височина организмът не може без течности. Бързото обезводняване е много опасно\".МВнР на България и дипломатическите ни мисии в Пекин и Делхи продължават да са в постоянна връзка с 4 министерства в Китай, Тибетската алпинистка асоциация и непалските власти с искане за интензивно издирване на Петров. Чрез почетния консул на България в Катманду Бхола Тхапа от непалската страна са съобщили, че имат готовност за предоставяне на хеликоптер, който да лети на височина над 5000 м. Поискано е разрешение от китайските власти за включването му в издирването на Боян Петров.", "date": "2018.05.08", "title": "Спасителният екип не откри Боян Петров в лагер 1. Операцията е прекратена за днес"}
{"url": "https://offnews.bg/obshtestvo/vsichki-darzhavi-ot-es-shteli-da-podkrepiat-sofijskata-deklaratcia-za-680144.html", "text": "Подготовката за срещата ЕС- Западни Балкани върви така, както е планирано, надявам се другата седмица София да бъде европейската столица, която да даде силното послание за надеждна европейска перспектива на Западните Балкани. Това заяви Моника Панайотова, заместник-министър на Българското председателство на Съвета на ЕС, която участва в дискусия \"Да споделим Европа: Политици и граждани строят заедно бъдещето\" по случай Деня на Европа.Според нея на срещата в българската столица \"няма да има отсъстващи\", а всичките 28 държави членки са се обединили около текста на общата декларация.Наскоро \"Ел Паис\" писа, че испанският премиер Мариано Рахой ще наложи вето на документа от София, тъй като по никакъв начин не иска името му да стои до това на който и да е представител на Косово, което е непризнато от властите в Мадрид.Панайотова определи срещата на 17 май като ключовото събитие по време на българското председателство, защото е свързано с един от специфичните ни приоритети – европейската перспектива и свързаност на Западните Балкани. Събитието си поставя три основни цели – да се даде силен сигнал за европейска перспектива за страните от региона, да се насочи вниманието върху важността на свързаността в различните измерения - енергийна, цифрова, транспортна, образователна, свързаност между хората с цел преодоляване на съществуващите стереотипи, а третата цел е по отношение на въпроси, които са от взаимен стратегически интерес за ЕС и страните от Западните Балкани.По време на дискусията Панайотова отбеляза колко е важно европейските ценности като мир, демокрация, свобода да бъдат съхранявани и предавани на поколенията. Тя посочи, че европейските граждани искат Европа, която е подредена и организирана, но същевременно не е бюрократична, Европа, която излъчва авторитет, но не е авторитарна, която работи по едни и същи правила и стандарти, но не е еднообразна, която е толерантна, но не е безразлична.Ако трябва да посочим една дума, която да характеризира актуалния дневен ред на ЕС през последните месеци, това е „бъдеще“, коментира тя и посочи, че българското председателство също участва в дискусията на бъдещето на Европа със своите ключови приоритети.", "date": "2018.05.08", "title": "Всички държави от ЕС щели да подкрепят софийската декларация за Западните Балкани"}
{"url": "https://offnews.bg/112/hvanaha-naj-mladia-igumen-u-nas-da-kara-pian-i-bez-knizhka-680151.html", "text": "Най-младият игумен в България бе хванат да шофира пиян навръх Гергьовден.Оказало се, че отчето никога не е имал шофьорска книжка.21-годишният йеромонах Спиридон, игумен на Чипровския манастир, е бил спрян за проверка в Монтана.Той управлявал служебен автомобил \"Мерцедес\", а дрегерът отчел 2,59 промила алкохол в кръвта. Божият служител отказал да даде кръвна проба.Днес отецът оказа да говори пред камерата на Нова телевизия.Според закона той може да получи наказание от 1 до 3 години лишаване от свобода и глоба от 200 до 1000 лева.", "date": "2018.05.08", "title": "Хванаха най-младия игумен у нас да кара пиян и без книжка"}
{"url": "https://offnews.bg/obshtestvo/valezhi-i-dnes-temperaturite-do-27-gradusa-680111.html", "text": "Днес отново се очакват валежи, основно в Западна България и североизточните райони, показва прогнозата на НИМХ-БАН.По-интензивни и значителни по количество ще са валежите в Рило-Родопската област и Западна Стара планина. Ще духа до умерен вятър от северната четвърт.Възможно е да превали в София и Пловдив, ще вали във Варна, Плевен, Велико Търново.Максималните температури ще са предимно между 22° и 27°.Над планините ще се развива купесто-дъждовна облачност и на много места, главно в Рило-Родопския масив и Западна Стара планина, ще има краткотрайни, след обяд – временно интензивни валежи, придружени с гръмотевици. Ще духа умерен вятър от север-североизток. Максималната температура на височина 1200 метра ще е около 15°, на 2000 метра – около 9°.Над Черноморието ще се развива купеста и купесто-дъждовна облачност и на места, главно по северното крайбрежие, ще има краткотрайни превалявания и гръмотевична дейност. Ще духа до умерен вятър от север-североизток. Максималните температури ще са 20°-23°. Температурата на морската вода е 17°-20°. Вълнението на морето ще бъде 2-3 бала.", "date": "2018.05.08", "title": "Валежи и днес, температурите - до 27 градуса"}
{"url": "https://offnews.bg/sviat/vlakove-se-sblaskaha-v-germania-ima-zhertvi-680112.html", "text": "Два влака се сблъскаха в Германия. Двама загинаха, 14 са ранени.Катастрофата е станала снощи, около 21:20 ч. местно време, в района на жп гарата в град Айхай, провинция Бавария. Ударили са се товарен и регионален пътнически влак, по информация на германската федерална полиция, предаде AFP. Катастрофата е станала на линията между Инголщад и Аугсбург. В участъка има един коловоз.Жертвите са машинистът на пътническия влак и една пътничка.Състоянието на трима от ранените е сериозно.Машинистът на товарния влак е невредим.Причините за сблъсъка все още не са известни.", "date": "2018.05.08", "title": "Влакове се сблъскаха в Германия, има жертви"}
{"url": "https://offnews.bg/obshtestvo/dzherami-ajrans-razkazva-sultanat-i-svetetcat-po-viasat-history-679877.html", "text": "'Султанът и светецът', разказан от Джеръми Айрънс, можете да гледате от 22:00 тази вечер по документалния тв канал Viasat History.Историческият филм представя драматизиран разказ за момента, в който християнски проповедник (Франциск от Асизи) и султан (Ал-Камил) се срещат на бойното поле и откриват, че имат повече общи неща помежду си, отколкото такива, които ги разделят. Срещата се състои по време на кръстоносните походи и води до примирие, което трае впечатляващите осем години.", "date": "2018.05.08", "title": "Джеръми Айрънс разказва 'Султанът и светецът' по Viasat History"}
{"url": "https://offnews.bg/obshtestvo/v-chasti-ot-strelbishte-i-iavorov-niama-da-imat-voda-680087.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Монтаж на тротоарен спирателен кран на ул. „Роженски проход“ в жк. „Стрелбище“ налага спиране на водоподаването от 10:00 до 17:00 часа на ул. „Траянова врата“, ул. „Дедеагач“, ул. „Нишава“, ул. „Тулча“. Подмяна на спирателен кран на ул. „Хан Омуртаг“ в жк. „Яворов“ налага спиране на водоподаването от 09:00 до 18:00 часа по ул. „Хан Омуртаг“ от ул. „Крали Марко“ до ул. „Мизия“ и по ул. „Момчил войвода“ от ул. „Хан Омуртаг“ до ул. „Цар Иван Асен II“. Заради подмяна на сградно водопроводно отклонение на ул. „Брегалница“ в жк. „Зона Б-5“, се налага спиране на водоподаването от 10:00 до 17:00 часа по ул. „Брегалница“ от бул. „Тодор Александров“ до ул. „Пиротска“. ", "date": "2018.05.08", "title": "В части от Стрелбище и Яворов няма да имат вода"}
{"url": "https://offnews.bg/obshtestvo/sv-joan-bogoslov-otcelial-vav-vriashto-maslo-680082.html", "text": "Днес е един от общо трите дни в годината, когато църквата почита св. апостол и евангелист Йоан Богослов. Той се чества се на 8 май, на 26 септември и на 30 юни (Събор на светите дванадесет апостоли).Свети апостол и евангелист Йоан Богослов бил син на Зеведей и Саломия, дъщеря на Йосиф Обручник. Той бил призован да проповядва Евангелието от рибарските мрежи. Когато Иисус Христос, вървейки покрай Галилейско море, си избирал апостоли между рибарите и вече бил призовал двама братя, Петър и Андрей, видял и други двама братя - Иаков Зеведеев и Йоан Те кърпели мрежите си в лодка с баща си Зеведей и господ ги призовал. Като оставили веднага лодката и баща си, те тръгнали след Иисуса Христа.При самото си призоваване свети Йоан бил наречен от господ \"Син на гърма\", защото богословието му трябвало като гръм да се чуе по целия свят и да изпълни цялата земя. В деня на успението на Дева Мария, когато носели честното и свято тяло на Божията Майка за погребение, свети Йоан вървял пред одъра й с блестящ като светлина царски скиптър, който свети архангел Гавриил донесъл на Пречистата Дева, възвестявайки й пренасянето й от земята на небето. След Успението на Пресвета Богородица свети Йоан се отправил заедно с ученика си Прохор в Мала Азия, където му се паднал жребий да проповядва Словото Божие. На четиринадесетия ден от пътуването той стигнал до едно крайбрежно село. Като влезли в селото, те помолили за хляб и вода и като се подкрепили, се отправили към Ефес.Веднъж в Ефес имало празник на Артемида и целият народ празнувал в бели дрехи, тържествувайки и ликувайки пред Артемидиния храм; а срещу храма стоял идол на тази богиня. И ето, свети Йоан, като се възкачил на високо място, застанал близо до идола и гръмогласно изобличил слепотата на езичниците, че не знаят кому се покланят и че вместо Бога почитат бяс. А народът се изпълнил с ярост от това и хвърлял камъни срещу апостола, но нито един камък не го улучил; напротив, камъните убивали тези, които ги хвърляли.Свети Йоан, като издигнал ръце към небето, започнал да се моли - и веднага на земята настанала жега и голям зной и паднали до двеста души от множеството, и умрели, а другите едва дошли на себе си от страх и умолявали свети Йоан за милост, понеже били обхванати от ужас и трепет. А когато апостолът се помолил на Бога, всички мъртви възкръснали и паднали пред Йоан, и, като повярвали в Христа, се кръстили. Пак там, на едно място, наричано Тихи, свети Йоан изцерил един парализиран, който лежал от 12 години. Изцереният прославил Бога.След това светият апостол извършил и много други знамения и мълвата за чудесата му се разпространила навсякъде. По това време Римският император Домициан повдигнал голямо гонение срещу християните и свети Йоан бил наклеветен пред него. Като задържал светеца, областният управител на Мала Азия го изпратил вързан в Рим при кесаря, където заради изповядването на Христа светият апостол най-напред изтърпял удари, а после бил принуден да изпие чаша, пълна със смъртоносна отрова. Тя обаче не му навредила, тогава бил хвърлен в котел с кипящо масло, но и оттам излязъл невредим. И народът викнал: \"Велик е християнският Бог!\". А кесарят, като не дръзвал повече да измъчва светия, го счел за безсмъртен и го осъдил на заточение на остров Патмос.Като пристигнали на остров Патмос, те предали послание на управителя. А Мирон, тъстът на управителя, приютил свети Йоан и Прохор в дома си. Мирон имал по-голям син на име Аполонид, който имал в себе си пророкуващ бяс, предсказващ бъдещето; и всички считали Аполонид за пророк. В мига, в който апостолът влязъл в Мироновия дом, Аполонид изчезнал безследно; той избягал в друг град, боейки се да не би пророкуващият бяс да бъде изгонен от него. Когато в Мироновия дом се вдигнали вопли за Аполонид, от него дошло известие, че светият апостол го е прогонил от дома с магьосничеството си и че не може да се върне дотогава, докато той не бъде погубен.Като прочел писмото, Мирон отишъл при своя зет - управителя, за да го извести за случилото се; а управителят, като хванал апостола, искал да го хвърли на зверовете. Но светият помолил управителя да потърпи малко и да му позволи да изпрати своя ученик при Аполонид, обещавайки да го върне у дома му. Управителят не възпрепятствал изпращането на ученика, но самия апостол оковал с две вериги и го пратил в затвора. И свети Прохор отишъл при Аполонид с Иоановото послание, в което било написано следното:\"Аз, Йоан, апостол на Иисуса Христа, Сина Божий, до пророкуващия дух, живеещ в Аполонид, заповядвам в името на Отца и Сина, и Светия Дух: излез от Божието създание и никога не влизай в него, но остани сам в безводни места извън този остров, далеч от хората.\"Когато свети Прохор отишъл при Аполонид с това послание, бесът веднага излязъл от него. Аполонид възвърнал разума си и все едно, като че станал от сън, тръгнал с Прохор обратно към своя град. Но не влязъл веднага в дома си, а първо отишъл в затвора при Йоан и припадайки в нозете му, въздал му благодарност за това, че го е освободил от нечистия дух. Като узнали за завръщането на Аполонид, родителите, братята и сестрите му се събрали заедно и се радвали, а апостолът бил освободен от оковите.После Мирон с жена си и с децата си се кръстили и настанала голяма радост в Мироновия дом. А после и жената на управителя, Хризипида, дъщеря на Мирон, приела свето кръщение със сина си и с всички свои роби; след нея се кръстил и мъжът й, Лаврентий, управител на този остров, като при това се отказал от властта си, за да може по-свободно да служи на Бога. И свети Йоан останал заедно с Прохор три години в Мироновия дом, проповядвайки Словото Божие. Тук със силата на Иисуса Христа той извършил много знамения и чудеса: изцерявал болни и прогонвал бесове, с една своя дума разрушил Аполоновия храм с всичките му идоли и кръстил мнозина, след като ги обърнал към вярата в Христа. След време бил убит император Домициан. След него Римския престол заел Нерва, който бил добър човек; той освободил всички, изпратени на заточение. Освободен заедно с другите, свети Йоан намислил да се върне в Ефес, понеже вече бил обърнал към Христа едва ли не всички жители на Патмос. А християните, като узнали за това негово намерение, го умолявали да не ги напуска. Тъй като апостолът не искал да остава с тях, но желаел да се върне в Ефес, те го помолили да им остави за спомен поне Евангелието, което той написал там. Защото, като заповядал веднъж на всички пост, той взел със себе си своя ученик Прохор и като се отдалечил от града, се изкачил на висока планина, където прекарал три дни в молитва. А след третия ден загърмял силен гръм, блеснала мълния и планината се разклатила; Прохор от страх паднал на земята. Като се обърнал към него, свети Йоан го повдигнал, сложил го до дясната си ръка и рекъл: Запиши това, което ще чуеш от устата ми.И като издигнал очите си към небето, отново се помолил, а след молитвата започнал да говори: \"В начало беше Словото\" - и нататък.А ученикът внимателно записал всичко, което чул от устата му; така и било написано светото Евангелие, което апостолът, след като слезли от планината, наредил на Прохор отново да препише. И той се съгласил да остави преписа в Патмос за християните, съгласно тяхната молба, а първоначално написаното Евангелие задържал при себе си. На същия остров свети Йоан написал и книгата \"Откровение\".А когато достигнал Ефес, християните го посрещнали с неизказана радост. И той бил приет с чест. Пребивавайки тук, той не преставал да се труди, като винаги учел народа и го наставлявал на пътя на спасението. Когато апостолът навършил повече от сто години, той излязъл от дома на Домн заедно със седем свои ученици и като стигнали до едно място, им наредил да седнат там. Вече наближавало утрото, той се отдалечил на разстояние един хвърлей камък и започнал да се моли. После, когато учениците му, съгласно неговата воля, му изкопали кръстообразен гроб, той заповядал на свети Прохор да отиде в Йерусалим и да остане там до кончината си. Като дал последни наставления на учениците си и като ги целунал, апостолът рекъл: Вземете земя, моята майка, и ме покрийте с нея. И учениците му го целунали и го покрили до коленете, а когато той отново ги целунал, тогава го покрили до шията, положили покривало върху лицето му и като го целунали още веднъж, с голям плач го покрили напълно. Като чули за това, някои братя дошли от града и разкопали гроба, но не намерили нищо там и твърде много плакали; след това, като се помолили, те се върнали в града.И всяка година, в осмия ден на месец май, на гроба му се появявало благовонно миро и по молитвите на светия апостол подавало изцеление на боледуващите в чест на Бога, прославян в Троица във вечни векове.", "date": "2018.05.08", "title": "Св. Йоан Богослов оцелял във врящо масло"}
{"url": "https://offnews.bg/sviat/glavniat-prokuror-na-niu-jork-podade-ostavka-sled-obvinenie-v-nasilie-680119.html", "text": "Главният прокурор на Ню Йорк Ерик Шнайдерман подаде оставка след обвинения в насилие от четири жени.Оставката бе връчена, след като сп. New Yorker публикува доклад, цитиращ четири жени, които твърдят, че Шнайдерман ги е удрял. Две от тях казват, че са негови бивши интимни партньорки.Шнайдерман отхвърля обвиненията. Той беше поддръжник на движението #MeToo срещу сексуалното насилие.През февруари той заведе иск срещу продуцента Харви Уайнстийн и компанията му след разследването за сексуални посегателства.\"В поверителността на интимните отношения съм участвал в ролеви игри и други сексуални действия по взаимно съгласие. Не съм нападал никого. Никога не съм имал сексуални отношения, които не са били по взаимно съгласие - това е линия, която никога не бих пресякъл\", каза той в изявление в понеделник.", "date": "2018.05.08", "title": "Главният прокурор на Ню Йорк подаде оставка след обвинение в насилие над 4 жени"}
{"url": "https://offnews.bg/politika/mareshki-rusia-mozhe-da-ni-zashtiti-po-dobre-ot-nato-680118.html", "text": "Първо силна европейска армия, после излизане от НАТО. Не да сме подлоги на чужда армия. Вижте какво става в Сирия, може би Русия по може да защити България, отколкото НАТО, заяви лидерът на Воля Валентин Марешки по бТВ. Преди дни той лансира идеята за референдум за излизане на България от НАТО, защото \"НАТО на практика нищо не ни дава, а ни ограбва\". По думите му \"те спокойно могат да ни подарят няколко самолета, а не последните български пари от най-бедната държава в Европа да ги изсмучат и на практика да хвърлят народа в още по-голяма бедност\".Ако бъдат гласувани 4-5 милиарда за военни нужди, ще организираме масови протести и ще поискаме оставката на военния министър, предупреди Марешки.Той оцени работата на правителството Борисов 3 след година управление с добър 4+. Марешки поиска и да се направи държавна верига от бензиностанции. ", "date": "2018.05.08", "title": "Марешки: Русия може да ни защити по-добре от НАТО"}
{"url": "https://offnews.bg/futbol/delio-rosi-otseche-vav-final-niama-favorit-680153.html", "text": "Треньорът на Левски Делио Роси даде официалната си пресконференция преди финалната среща за Купата на България със Славия. Двубоят е утре от 19.30 часа на стадион \"Васил Левски\".“Предстои ни изключително важна среща. Тя ще даде друг смисъл на нашия сезон, ако двубоят се развие добре за нас. Мачът е важен за клуба, футболистите и нашите привърженици. Ако искаш да бъдеш голям, трябва да поемеш отговорност.Във финал няма фаворити. Говори се, че ние сме фаворити и трябва да поемем тази отговорност\", коментира италианецът.\"Двубоят е важен и ще бъде голям успех, ако го спечелим. За да се направи равносметка за представянето на отбора, трябва да изчакаме да минат всички двубои от шампионата. Не съществува рецепта, по която да действа определен отбор. Ако трябва да избирам между ентусиазъм и песимизъм, бих избрал ентусиазма\", допълни Роси.\"Един такъв мач винаги носи напрежение. Има футболисти, които искат да бъдат сигурни и спокойни. Един отбор е съставен от много хора, а не от определен човек. Мисля, че двубоят е значим сам по себе си. Треньорът трябва да успокои футболистите си и да даде точни указания\", завърши треньорът на Левски.Наставникът на Славия Златомир Загорчич пък все още не е наясно със състава за утре.\"Няма да има промени. Разчитам на тези играчи, разполагаме с много добри момчета и вярвам, че ще се справим. Не съм наясно със състава. Има леко контузени, ще изчакам днешната тренировка, а след това ще поговоря с момчетата и ще взема решение.Има напрежение в съблекалнята, защото това са много важни мачове в кариерата на един футболист, но всеки мач носи напрежение. Този финал носи по-голямо\", каза сърбинът.", "date": "2018.05.08", "title": "Делио Роси отсече: Във финал няма фаворит"}
{"url": "https://offnews.bg/dw/kato-of-tova-li-e-roliata-na-patriotite-680121.html", "text": "Има прилика между „Обединените патриоти\" и Отечествения фронт и тя не е само в предишното име на националистите („Патриотичен фронт“), а главно в отечественофронтовските теми, с които се занимават - изкореняването на негативни явления като хазарта и шума в дискотеките би паснало прекрасно на ОФ. Също както възпитанието на младежта, която следва да създава здрави социалистически семейства и да ражда деца (за да изпълни демографската повеля на Георги Димитров да станем 10 милиона до края на века). Тук, разбира се, влизат още военното обучение, народните чевермета, стоенето мирно пред бронзови герои, събирането на пари за едни или други мероприятия, борбата срещу (в днешен вариант: „за“) тютюнопушенето.По-малко политика, повече Отечествен фронтНяма нищо лошо в подобни занимания (като изключим безотговорния лобизъм за връщането на дима). Работата е там, че те по определение имат „общонародна“ насоченост и не е съвсем ясно защо с тях се занимава политическа формация, а не например движение, неправителствена организация, православната църква. Младежта трябва да възпитаваме всички, не отделни партии, нали така? Против вдигането на шум от 2 до 4 трябва да е всеки възпитан човек, докато гласуването на държавния бюджет например по определение разделя хората според вижданията им за развитието на държавата.Когато стане дума за конкретни политически позиции, националпопулистите са странно тихи, да не кажа консенсусни. Не се откроиха с особени позиции по въвеждането на еврото, новата структура на ЕС или пък многострадалната съдебна реформа. Затова пък запомнихме пламенната защита на турското робство в учебниците и още по-пламенната битка срещу Истанбулската конвенция. Вярно, че напоследък Волен Сидеров излезе извън жанра на морално-етичните теми, обявявайки Крим за руски, но това се оказа лично мнение и някак отново мина по линия на патриотичното възпитание на младежта. Най-странното е, че тази роля на младши партньор и сянка на ГЕРБ засега не води до спад на доверието. Очевидно хората имат нужда точно от това - по-малко политика, повече Отечествен фронт.Поглед назадА въпросният Отечествен фронт (ОФ) е страховита организация, която взима властта след преврата от 9 септември 1944 година. И която организира терора от кървавия Народен съд до лагерите и обратно. Постепенно и както се казваше тогава - „с решителната помощ на великия Съветски съюз“, комунистите овладяват и прочистват организацията. В началото на 1950-те години ОФ е окончателно деполитизиран, а обяснението гласи, че фашизмът вече бил победен и от предишната войнствена функция нямало нужда, понеже обществото било преминало към социална еднородност. От друга страна подобно образувание няма как да изчезне просто така - там работят много хора, някои от тях отговорни другари, от които оперативната власт се чуди как да се отърве. Освен това ОФ съдържа и патриотична символика, доколкото е самобитно явление, родено от Димитровските идеи за антифашистки народен фронт.Така започва трескаво търсене на нова роля за изпразнената от съдържание форма, при което ОФ влиза в конкуренция с народните съвети - тоест, с местната власт, която също има за цел да мобилизира трудещите се в подкрепа на партийните решения, да възпитава младежта в патриотичен дух и да пази тишината. Налага се лично Червенков да влезе в ролята на арбитър, отсъждайки, че народните съвети щели да си служат със средствата на административната принуда, а ОФ - с убеждение, пропаганда и агитация.ПаралелътВиждате паралела - мощна безалтернативна власт, която превръща по-малкия си партньор в културно-масовик. Ще кажете: ама не е ли по-добре крайно десните да се обиждат заради лешниците в шоколада, вместо например да блокират решения на ЕС? Да, така е и мен лично това ОФ-превъплъщение на националистите ме радва. Но не бива да забравяме, че то е част от системата на безалтернативната власт „Борисов“. Тази власт се крепи на едно консенсусно носене по течението без резки движения, каквито българското гражданство не обича. И понеже все пак трябва да има някакви емоции, малкият партньор подсигурява морално-етичната проблематика. Навремето имаше доброволни отряди на трудещите се, които обикаляха квартала да ловят хулигани - националистите вече го опитаха. Давам нова идея - другарския съд, където съкварталците осъждат мъжа, изневерил на жена си, и посредством порицание го карат да се върне в семейното огнище (за да върви демографската политика, разбира се).Откакто бежанската вълна пресъхна, подобна деполитизация виждаме и в редица европейски крайнодесни формации. Основният смисъл на домогването им до властта е да накарат гражданите да свикнат с тях, да ги приемат за нормална част от политическия пейзаж, докато по-големият им (обикновено десен) партньор прокарва неолибералната си програма. Австрийската Партия на свободата освобождава сънародниците си от вината за миналото, докато г-н Курц либерализира, дерегулира и сваля данъците за богатите. Както се казва: разделение на труда. За едните - емоцията, за другите - политиката.Иначе съм с две ръце за забрана на рекламите за хазарт. И много мразя някой да ми пуска силна музика.Б. ред. - Коментарът на проф. Ивайло Дичев е публикуван от", "date": "2018.05.08", "title": "Като ОФ: това ли е ролята на Патриотите?"}
{"url": "https://offnews.bg/112/zapochva-izdirvaneto-na-boian-petrov-680114.html", "text": "Ако времето позволи, днес се очаква началото на спасителна операция за издирването на Боян Петров, предаде БНТ. В момента обаче времето е ужасно, има ураганен вятър и това не е възможно, разказа алпинистът Слави Несторов от Непал пред bTV. Той е бил на експедиция до Гашербрум с Петров.Българският алпинист е в неизвестност от 3 май по информация на българското Министерство на външните работи. За изчезването съобщи снощи съпругата му Радослава Ненова.\"Покорителят на върховете\" направи опит да изкачи 8-хилядника Шиша Пангма в Хималаите, но времето рязко се влошило и следите му се губят. Боян Петров участва в тази експедиция с още 10 души от други националности.На 6 май Боян Петров е обявен за издирване по информация, подадена от унгарския алпинист Давид Клайн.", "date": "2018.05.08", "title": "Започва издирването на Боян Петров"}
{"url": "https://offnews.bg/kultura/dzukero-idva-otnovo-u-nas-za-kontcert-v-plovdiv-680169.html", "text": "Аделмо Форначари, известен със сценичния си псевдоним Дзукеро, идва у нас за концерт в Пловдив на 23 юли в Античния театър, съобщава .През 2016 година италианската звезда представя своя впечатляващ албум „Black Cat” на световно турне, което преминава изключително успешно.Той поставя феноменален рекорд в Италия с “Black Cat World Tour” – изнася 22 концерта в Arena di Verona за период от 12 месеца. По време на турнето звездата пее пред повече от 1 милион зрители в 611 града, 67 държави, сред които бе и България, на 5 континента.Дзукеро е имал съвместни проекти с едни от най-великите музиканти като Лучано Павароти, Ерик Клептън, Майлс Дейвис, Б.Б. Кинг, Брайън Адамс, Брайън Мей и много други.Той е единственият европейски музикант, участвал на световноизвестния фестивал Удсток (1994 г.).Билетите за концерта на Дзукеро ще бъдат на цени 60, 80, 100 и 120 лева и могат да бъдат закупени в мрежите на Тикетпро и Ивентим, както и онлайн на www.ticketpro.bg и  а продажбата им започва днес.", "date": "2018.05.08", "title": "Дзукеро идва отново у нас за концерт в Пловдив"}
{"url": "https://offnews.bg/obshtestvo/spaseni-balgarski-mecheta-zaminavat-za-readaptatcia-v-gartcia-680167.html", "text": "Министерство на околната среда и водите даде разрешение трите мечета, които бяха открити изоставени от майка си в района на яз. \"Доспат\", да заминат за реадаптация в гръцкия център \"Арктурус\". Мечетата, които са на възраст около 3 месеца, бяха открити на 21 април край село Барутин, община Доспат.Те бяха настанени в Парка за танцуващи мечки \"Белица\" след спасителна акция, проведена от РИОСВ – Смолян и фондация \"Четири лапи\". Организирано беше издирване на майката, бяха поставени фотокапани, екипи на РИСОВ – Смолян обхождаха регулярно района, но майката на мечетата не беше открита, съобщиха от МОСВ.С цел осигуряване на условия за реадаптация на мечетата и последващото им връщане в природата, бяха осъществени контакти с гръцкото министерство на екологията и гръцкия център \"Арктурус\", който има опит в реадаптацията на кафяви мечки.Днес беше потвърдено настаняването на мечетата в този център, като транспортирането ще се осъществи от фондация \"Четири лапи\", които до момента полагат грижи за животните. Очаква се след провеждане на адаптацията на мечетата, те да са готови за самостоятелен живот и да стане възможно връщането им в природата.\"Арктурус\" е център, превърнал се в приемен дом на животни с подобна като на нашите мечета съдба.АФП също разказа за мястото, като един от главните герои е мечокът Патрик - 3-годишен и без майка още от бебе, открит близо до албанско-гръцката граница. Патрик е бил освободен, след като навършил година, но сам се е върнал обратно месец по-късно.Подобна е съдбата и на други животни, не само мечки. В \"Арктурус\" спасяват и вълци. Очакват се скоро в центъра да пристигнат седем вълка от Италия, с което броят на този вид диви животни ще се удвои.Работата на центъра е ценена силно в Гърция, но и в цяла Европа, където ги познават. Наскоро \"Арктурус\" получи дарение от половин милион евро от фондацията \"Ставрос Ниархос\" - създателите на Националната опера и библиотека в Атина.", "date": "2018.05.08", "title": "Спасени български мечета заминават за реадаптация в Гърция"}
{"url": "https://offnews.bg/obshtestvo/otbeliazvame-denia-na-evropa-s-reditca-sabitia-i-initciativi-680147.html", "text": "На 9 май отбелязваме Деня на Европа - празник на Европейските общности, на единството и мира на Стария континент. На тази дата през 1950 г. френският външен министър Робер Шуман прочита историческата декларация за обединение в Европа. Той призовава за съюзяване на френските и западногерманските ресурси и промишленост за производство на въглища и стомана, за да се избегнат бъдещи военни конфликти. Декларацията поставя основите на Европейския съюз.На 9 май в Русия се чества Деня на победата - краят на Втората световна война. В Западна Европа този празник се отбелязва на 8 май. Причината за разминаването в датата е разликата в часовото време – късно вечерта на 8 май Уинстън Чърчил и Хари Труман обявяват края на войната в Европа.У нас двата празника ще бъдат отбелязани с редица събития и инициативи. Днес от 20:30 часа в Градската градина пред Народния театър \"Демократична България\" организира честване на празника.Бюрото на Европейския парламент и Представителството на Европейската комисия в България организират утре най-голямото досега 3D мапинг шоу в България. Спектакълът, който разказва за европейското културно наследство, ще бъде прожектиран на 9 май от 21:30 часа върху фасадата на Министерския съвет в София.Утре младежи от столични училища ще се включат в игра, в която ще покажат, че познават държавите в Европа и правата си като европейски граждани, както и че могат да подходят творчески дори към строгите теми от историята на Стария континент.Надпревара ще се проведе от 14 ч. на Голямата поляна в Южния парк в София. В състезанието ще се включат шест отбора от ученици от различни столични училища. Предвидени са награди за всички, а най-бързите и умните ще спечелят ваучери за техника.Организаторите на инициативата ще отворят щандове, където ще предоставят безплатни информационни материали за Европейския съюз, правата ни при пътуване, почивка, работа и учене в рамките на Общността.По случай Деня на победата, който се отблезява в Русия, Безсмъртният полк отново се подготвя за марш по улиците в различни градове в България. В организирането на Безсмъртния полк тази година се включиха Координационеният съвет на руските съотечественици в България, Федерация \"Съюз на съотечествениците\", Българскиият антифашистки съюз, Съюзът на ветераните от войните на България, Национално движение \"Русофили\", Федерация за приятелство с народите на Русия и ОНД, Фондация \"Устойчиво развитие за България\", Сдружение \"Александър Невски\", Съюзът на българските журналисти, Форум \"България-Русия\", Национално сдружение\" заедно с Русия\", Движение \"Че Гевара\" - България. ", "date": "2018.05.08", "title": "Отбелязваме Деня на Европа с редица събития и инициативи"}
{"url": "https://offnews.bg/drugi/krasen-kralev-vrachi-pochetni-plaketi-na-sestri-stoevi-za-evropejskata-680171.html", "text": "Министърът на младежта и спорта Красен Кралев връчи почетни плакети на европейските шампионки по бадминтон на двойки Габриела и Стефани Стоеви. Това е историческа първа титла за България при мъжете и жените в бадминтона. \"Поздравления за огромния успех, който е резултат от дългогодишен труд. Вижда се, че когато се работи правилно, резултатите са на лице и аз съм убеден, че Ви предстоят още много победи\", обърна се към момичетата Кралев. По време на срещата министърът се поинтересува от какво още имат нужда сестри Стоеви и ги увери, че и занапред могат да разчитат на неговата подкрепа.Габриела и Стефани благодариха на Кралев за отношението, което демонстрира към тях и споделиха, че усещането да са първите българи, спечелили титла от Европейско първенство е невероятно. Те казаха също, че работят прекрасно с новия си треньор Михаил Попов.\"Успехът ознаменува усилията на поколения наред в нашия спорт и се радваме, че това се случи навръх честването на 50 години бадминтон в България. Както женското, така и мъжкото направления търпят прогрес. Надяваме се този успех да популяризира още бадминтона в България\", каза президентът на Българската федерация Володя Златев.На Габриела и Стефани Стоеви предстои участие в държавното първенство, а след това и на Световно първенство в Китай през август. В момента българките са №10 в световната ранглиста.", "date": "2018.05.08", "title": "Красен Кралев връчи почетни плакети на сестри Стоеви за европейската титла"}
{"url": "https://offnews.bg/analizi-i-komentari/galap-interneshanal-vseki-treti-balgarin-si-haresva-neshto-ot-komuniz-680168.html", "text": "Има приемливи неща в комунизма, смята всеки трети българин. 44% от хората у нас обаче отхвърлят изцяло тази идеология, противниците на фашизма и нацизма са 72 на сто. Българите са подчертано проевропейски настроени и доверието в Европейския съюз се възстанови в обичайните си нива, след като през 2016 г. изглеждаше застрашено. Благосклонно настроените към тоталитарни идеологии у нас са решително малцинство, но дяловете им все пак не са за подценяване и могат да са основание и за тревога. Особено този на толерантно настроените към елементи от комунизма. Това са изводите от национално представително изследване на „Галъп интернешънъл“ по повод 9 май – денят на Европа и от края на Втората световна война. Изследването е В първите месеци на 2018 г. около и над 60% от българите споделят доверие в ЕС, докато недоверието се движи около около 30%. Конкретните числа сега са 58% доверие, а 31% недоверие.Мнозинство от 72% изцяло отхвърля идеологии и практики, като нацизъм, фашизъм и подобни. 12% обаче се съгласяват с опцията, че някои неща са приемливи, а 3% ги намират за изцяло приемливи.Най-възрастните у нас, респ. последователи на БСП, изглеждат и най-дистанцирани от подобни идеологии и практики. Привържениците на националистически формации също декларират нетърпимост, но при тях се усеща и малко по-висок дял на съгласни, че има и приемливи елементи.По-различно стоят нещата, когато се пита за комунизъм, сталинизъм, болшевизъм и подобни. Една трета от българите смятат, че някои неща от тези идеологии и практики са приемливи, а други не. Все пак повече са тези, които изцяло ги отхвърлят – 44%. 6% пък изцяло ги приемат.Като цяло следва да се отбележи, че комунистическите елементи са в по-голяма степен възприемани в сравнение с нацистките. Например, мнозинство от над половината от привържениците на БСП, респ. по-възрастните хора у нас, приемат частично левите тоталитарни идеологии и практики.  ", "date": "2018.05.08", "title": "Галъп интернешънъл: Всеки трети българин си харесва нещо от комунизма"}
{"url": "https://offnews.bg/kultura/balgaria-izliza-v-parvia-polufinal-na-evrovizia-tazi-vecher-680113.html", "text": "Днес ще се проведе първият полуфинал на конкурса Евровизия.Песенният конкурс е в Лисабон, Португалия.За 10-те места на финала на 12 май ще се борят 19 страни.Според жребия днес ще пеят представителите на Азербайджан, Исландия, Албания, Белгия, Чехия, Литва, Израел, Беларус, Естония, България, Македония, Хърватия, Австрия, Гърция, Финландия, Армения, Швейцария, Ирландия и Кипър.България се представя с песента \"Bones\", изпълнена от група \"Equinox\", съставена от Жана Бергендорф, Владимир Михайлов, Георги Симеонов-JJ, Джони Манюел и Трей Кембъл.Прякото предаване на БНТ започва в 22 ч.Вторият полуфинал е в четвъртък, на 10 май.", "date": "2018.05.08", "title": "България излиза в първия полуфинал на Евровизия тази вечер"}
{"url": "https://offnews.bg/kultura/kak-dzhon-snou-razbi-sartceto-na-edna-prevodachka-680133.html", "text": "Поводът да напиша тези редове е случаят с рекламата на Инфинити Q60 от миналата година. В сравнение с всичко, което става наоколо, той изглежда незначителен, но е симптоматичен. Надявах се да получа извинение от Витоша Ауто, после реших да заведа дело, каквото и да ми струваше това. Накрая просто се изморих. Изморих се от емоции, които са ми чужди. Изморих се дори от отвращението към начина, по който развиват бизнеса си тарикати от разнообразен калибър. Защото Витоша Ауто не са прецедент. Те са правило. Хора без лица, еднакви в стремежа си да заработят няколко стотинки повече тук и сега. Хора без размах, лишени от визионерския поглед на онези предприемачи, които биха направили империя с идеите, ума и таланта си. Работя като учител почти 30 години. Мисля, че на този свят си струва да живееш за две неща - децата и изкуството. Пиша и превеждам, защото думите са ми страст. Грешала съм и съм се учила от грешките си - ако не мога да постигна съвършенство, поне да се докосна до него. Не е лесно. Отнема цял живот. Радвам се, когато преводите ми се цитират, защото това означава, че съм успяла да се справя. В началото се опитвах да следя и книгите, в които колеги преводачи използват текстовете ми, за да поговорим. Смятах, че е възпитано поне да ми изпратят съобщение. Нали все още съм жива. Отказах се. Колкото и да не ми се искаше, трябваше да я приема тази действителност, в която всеки просто минава през теб, взема каквото му трябва и дори не разбира, че това е жива плът. Урбанизираният канибализъм винаги започва с кражба и свършва със самоизяждане. По време на война действат други закони, но тя ще приключи все някога. Разбрах и продължих да си върша работата. Така както са разбрали и продължават да се трудят тези, на които не им харесва един малцинствен манталитет да бъде норма. Наивни ли сме? Глупави? Смешни? Сигурно. Аз, обаче, знам, че тази държава се крепи на хората, за които професионализмът е въпрос на чест. Две забравени думи, но ние ще им върнем смисъла. Бавно и сигурно. Бъдещето принадлежи на технократите, а не на дребните търговци. Няма да заведа дело срещу Витоша Ауто. Може да получа някакви хартийки, но всичко ще стане тихо. Истината ще си напълни бузите с монети като по времето на демокрациите отпреди Христа и ще мълчи. А аз исках да кажа, че макар и разпръснати, такива като мен съществуват. И докато губим битките, току-виж, сме спечелили войната. Както казва Робърт Фрост в края на стихотворението „Стрък цветя“:\"Хора с хора работят и няма значение дали ще са заедно или разделени.\"Важното е да продължаваме.", "date": "2018.05.08", "title": "Как Джон Сноу разби сърцето на една преводачка"}
{"url": "https://offnews.bg/obshtestvo/onkobolnata-teodora-madzharova-napuska-brazilia-680117.html", "text": "Днес Теодора Маджарова напуска Бразилия.32-годишната българка, която страда от рак на гърдата, е в болница в южноамериканската държава и ще бъде транспортирана до Истанбул, съобщи БНТ, като се позова на близък до семейството.Българката ще бъде превозена със самолет на турските авиолинии. Очаква се тя да пристигне в Истанбул късно тази вечер.България има готовност да изпрати медицински екип до Турция, а Министерството на отбраната да подготви самолета \"Спартан\", който да прибере Теодора на родна земя. Това по всяка вероятност ще стане в близките дни.Определящата се като медиум Кармен Лазарова заведе болната от рак българка на лечение при мистериозен маг в Бразилия. Тя ще бъде глобена.", "date": "2018.05.08", "title": "Онкоболната Теодора Маджарова напуска Бразилия"}
{"url": "https://offnews.bg/obshtestvo/zapochva-izpitniat-maraton-na-chetvartoklasnitcite-63-883-detca-na-va-680176.html", "text": "Предстоят изпитите от националното външно оценяване на четвъртокласниците.63 883 деца ще се явят на тест по български и литература на 10 май и това е само първият от поредицата изпити за завършващите началното си образование деца. Учениците ще бъдат оценявани върху диктовка и текст за четене с разбиране, към който има 11 задачи.На 14 май ще се състои изпитът по математика.На 16 май е „Човекът и обществото”.На 17 май – „Човекът и природата“.И по трите предмета тестът включва 16 задачи от затворен тип с три възможни отговора, от които само един е верен, и още 3 задачи от отворен тип, на които учениците трябва да отговорят сами. На всеки от изпитите четвъртокласниците ще имат на разположение един учебен час за работа върху задачите.Продължителността на всеки изпит за децата със специални образователни потребности е два учебни часа.Целта на националните външни оценявания е да измерят индивидуалните постижения на учениците по различните предмети, да се определи необходимостта от подкрепа, където е необходима, както и да се осъществи мониторинг на образователния процес на различни нива – на училищно, на регионално и на национално, уточняват от Министерството на образованието и науката.С резултатите от националното външно оценяване по математика може да се кандидатства за обучение в прогимназиален етап в профилираните гимназии с профил “Математически” и “Природни науки”, като тежестта им при балообразуването се определя от конкретното училище. ", "date": "2018.05.08", "title": "Започва изпитният маратон на четвъртокласниците: 63 883 деца на външно оценяване"}
{"url": "https://offnews.bg/sviat/kim-chen-un-poseti-iznenadvashto-kitaj-680170.html", "text": "Севернокорейският лидер Ким Чен-ун посети изненадващо Китай, където се срещна с президента Си Цзинпин. Двамата са се срещнали в град Далян в Североизточен Китай, съобщиха БТА и Франс прес, позовавайки се на китайски медии.  Китайската държавна телевизия показа как двамата ръководители вървят един до друг в парк до брега на морето в Далян и разговарят на маса.Според официалната агенция Синхуа Ким Чен-ун и Си Цзинпин са провели срещи вчера и днес.Това е второто посещение на севернокорейския лидер в Китай - той беше в Пекин в края на март.Визитата се случва няколко седмици преди планираната среща между Ким Чен-ун и американския президент Доналд Тръмп. ", "date": "2018.05.08", "title": "Ким Чен-ун посети изненадващо Китай"}
