{"url": "https://offnews.bg/dw/hipotezi-i-spekualatcii-putin-po-stapkite-na-nazarbaev-699949.html", "text": "Оставката на казахстанския президент подхранва приказки за евентуална рокада на властта в Русия. Дали Владимир Путин ще последва примера на Нурсултан Назарбаев? Юрий Решето с кореспонденция от Москва.\"Пълни измишльотини \" - така говорителят на Кремъл Дмитрий Песков нарича спекулациите за евентуална рокада на властта в Русия. Според говорителя на Кремъл, това са медийни слухове. Само че прехвърлянето на властта ще дойде. Рано или късно. Независимо от това, какво говори сега Песков. Възможно е това да се случи през 2024. Тогава са следващите президентски избори в Русия. Конституцията на страната не позволява на Владимир Путин да се кандидатира за трети мандат. Ето защо не е необичайно, че Кремъл се замисля как да запази властта, твърди политическият анализатор Алексей Куртов: „Няма значение кой е Путин, няма значение отива ли си или остава. Всяка система на властта се подхранва от борбата за оставане на власт\".Оставката на несменяемия владетелЗащо тогава да не се използва до примера на Казахстан? Преди няколко дни там се случи нещо, което никой не бе очаквал. След три десетилетия несменяемият президент на Казахстан Нурсултан Назарбаев доброволно подаде оставка. Той обаче няма да изчезне от политическата сцена. Назарбаев вече се е погрижил за това. Той остава пожизнен председател на влиятелния Съвет за сигурност и шеф на управляващата партия. И едното, и другото теоретично може да се приложи и в Русия, където има както Съвет за сигурност, така и единствена управляваща партия - \"Единна Русия\". А Путин вече е бил неин председател.Прехвърлянето на властта изненада мнозина, но подготовката за това прехвърляне е започнала още през 2000 г., твърди казахстанският политолог Марат Шибутов в интервю за ДВ. Оставката на президента е била само \"окончателна формалност\" - онази политическа стъпка, която проправя пътя към икономическото отваряне на страната към Запада. Политологът Айдос Сарим също смята, че оставката на Назарбаев е била подготвяна от много време. \"За Путин подобна подготовка не би била никак лесна\", посочва експертът. Според него, казахстанският сценарий не е подходящ за руският президент, тъй като той не може да си го позволи: \"Властта се разпределя по различен начин в Русия, структурата на властта е по-сложна, има повече кланове, отколкото в Казахстан, където властта е концентрирана само в един клан. В Русия обаче има много хора, които са готови да се хванат за гушите\".Кой на кого е образец?Според Алексей Куртов, не Путин ще последва примера на Назарбаев и доброволно ще се откаже от властта, а напротив - Назарбаев се е поучил от руския пример: \"Всичко, което се случва в Казахстан, е подобно на ситуацията в Русия през 1999 г., когато президентът Елцин подаде оставка. Президентската администрация бе продължена от същия клан, а когато трябваше да се избере нов президент, нямаше много кандидати, имаше само един - Путин. Той бе приемният син на Елцин. И като такъв осигури влияние и имунитет за своя приемен баща и неговия клан\".Дали и днес Русия се управлява от кланове? За това вече не се говори толкова открито, колкото през 1999 г. Конкурентни заинтересовани групи в Кремъл все още съществуват и ще ги има и през 2024 година. Затова вече всеки естествено разсъждава по \"свещения\" въпрос за властта, казва бившият служител на Кремъл Андрей Колядин в разговор с ДВ: \"Става въпрос за личната безопасност и законния имунитет на лидера и неговото семейство\". Решението за естеството на тази промяна обаче зависи от сегашната ситуация: вътрешнополитическата и икономическа ситуация и външните заплахи.Иля Грашенков, директор на Руския център за развитие на регионалната политика, е убеден, че има \"стотици различни сценарии\". От една страна, властта може да бъде дадена на млад лоялен технократ, но тогава съществува рискът да се появи някой твърде млад и неопитен кандидат. От друга страна, за кандидат може да бъде издигнат ръководителят на правителството Дмитрий Медведев, който след предишни властови рокади вече е бил президент. Рискът тук е слабата популярност на Медведев, която може да укрепи радикалите и да улесни възможностите за преврат на комунисти или генерали. Според Грашенков нито казахстанският модел, нито други са подходящи за руския президент: \"За разлика от Русия, Казахстан се развива динамично и е интегриран в международната общност. А срещу Русия действат санкции, с които мнозина от нейните функционери не желаят да се занимават. \"Най-вероятният вариант ще бъде модел, който да послужи преди всичко на олигарсите, които в момента страдат от санкциите. Техният интерес ще бъде да удължат властта на Путин колкото се може повече. Според мотото: Русия ще съществува, докато Путин съществува.", "date": "2019.03.24", "title": "Хипотези и спекуалации: Путин по стъпките на Назарбаев?"}
{"url": "https://offnews.bg/obshtestvo/izmama-e-v-notarialnia-akt-da-e-vpisana-danachnata-otcenka-a-da-se-pl-699957.html", "text": "Законът позволява в нотариалния акт за имот да се впише данъчната оценка, но не и да е вписана данъчната оценка, а платената цена да е по-голяма. Това е данъчна измама.Това заяви адвокат Михаил Екимджиев пред bTV във връзка със скандала с евтините апартаменти. От \"Артекс\" обявиха, че Цветан Цветанов не е купил апартамента на посочената в нотариалния акт цена, а това е данъчната оценка. По думите им той всъщност е заменил апартамента за два по-малки - завършени и обзаведени, и е доплатил. Адвокат Екимджиев посочи, че практиката в нотариалния акт да се вписва данъчната оценка, а реално да се плаща по-висока цена е измама. \"Тази измама срещу държавата масово се практикува до такава степен, че вече се смята за нормално\", посочи той и призова тази възможност да се отмени или да се следи стриктно дали действително има разминаване в посочената платената суми за даден имот.По думите му индикация за нередност в сделката е и че фирма, която строи стотици апартаменти в София, се е съгласила да придобие още два и се е съгласила на замяната. Той е категоричен, че няма логика една строителна фирма да има такава практика и да се съгласява на такава сделка.Той припомни, че преди няколко години председателят на ПГ на ГЕРБ беше замесен и в друг скандал с апартаменти.„Знаем за скандала преди няколко години за шестте апартамента – за два от тях получихме нелепи обяснения за наивници, това беше фарс. Надявам се този път да не се стигне до фарс, а да бъде нещо по-близо до трагедия за участниците в този нелеп спектакъл”, каза Екимджиев.Според адвоката скандалът е толкова голям, че ГЕРБ нямат полезни ходове. „Зад тази първична реакция се крие едно фундаменталното неразбиране, както на тяхната роля, така и ролята на журналистиката – да бъде медиатор между обществото и властта”, коментира той.", "date": "2019.03.24", "title": "Измама е в нотариалния акт да е вписана данъчната оценка, а да се плати друга цена, обяви адвокат"}
{"url": "https://offnews.bg/obshtestvo/zavrashtat-se-uchastnitcite-v-27-ta-antarkticheska-ekspeditcia-699959.html", "text": "Успешно приключи 27-та Национална антарктическа експедиция.Екипът, който зазими и консервира Антарктическата ни станция “Св. Кл. Охриски” на о-в Ливингстън за дългата и сурова антарктическа зима, се завръща утре на Летище София с полет от Рим.Това са Командира на базата през втория етап на експедицията Драгомир Матеев, енергетика инж. Йордан Йорданов, лекаря д-р Тодор Шамов, геологът Стефан Велев, готвачката Уляна Яркова и логистиците Павел Григоров, Петър Сапунджиев и Цветан Паров. По време на експедицията, в която участваха 29 българи, бяха реализирани 6 нови научни проекта по Националната програма за полярни изследвания в областта на геологията, геоморфологията, биологията, климатологията и геодезията, селектирани от специализирана научно-експертна комисия по строги критерии на Европейския съюз.Заедно с нашите учени на базата работиха и специалисти от Чили, Бразилия, Португалия, Испания, Колумбия, Турция и Монголия.Паралелно с научните изследвания, бяха извършени и строителни и ремонтни дейности по подобряване на инфраструктурата на базата - бе построено ново генераторно помещение, модернизиран и разширен кухненския блок.", "date": "2019.03.24", "title": "Завръщат се участниците в 27-та антарктическа експедиция"}
{"url": "https://offnews.bg/sviat/avariraliat-kruizen-korab-stigna-do-brega-s-blizo-900-dushi-na-borda-699958.html", "text": "Повече от 24 часа след като претърпя повреда на двигател круизният кораб \"Вайкинг скай\" пристигна в пристанището Молде, информираха ДПА и ТАСС, цитирани от БТА.Круизният кораб аварира вчера в опасни води край западния скалист бряг на Норвегия в момент, когато бушуваше буря със скорост на вятъра от над 70 км/ч и вълни с височина 8-10 метра. Корабът загуби тяга и вълните го тласкаха към скалите. Капитанът подаде сигнал за бедствие. Започна евакуация с пет хеликоптера и спасителни кораби при много тежки условия.Евакуацията на хора бе прекратена по-рано днес и той достигна брега с близо 900 души на борда. По данни на агенция НТБ са били евакуирани 463 от 1373-е пътници и екипаж.При пристигането в пристанището някои пътници махаха от прозорците на кабините си на посрещачите.Всички пътници ще слязат на брега и ще бъдат настанени в хотела, където бе разположен и центърът за оказване на помощ на съда.", "date": "2019.03.24", "title": "Авариралият круизен кораб стигна до брега с близо 900 души на борда"}
{"url": "https://offnews.bg/sviat/spetcprokurorat-miuler-ne-otkri-sgovor-na-tramp-s-rusia-na-izborite-pr-699962.html", "text": "Спецпрокурорът Робърт Мюлер не откри сговор между американския президент Доналд Тръмп и Русия по време на предизборната кампания през 2016 г., съобщиха от правосъдното министерство на САЩ. Лидерите на двете камари на американския парламент получиха днес основните изводи от окончателния доклад на специалния прокурор Робърт Мюлър за руската намеса в изборите от 2016 г.Разследването на Мюлер, което продължи две години, е стигнало още до извода, че щабът на Тръмп не е имал нищо общо с хакерската атака над компютрите на членове на Демократическата партия. Според спецпрокурора вина за това имат хакери, подвластни на руските власти. Специпрокурорът трябваше да установи и дали Тръмп се е опитал да възпрепятства правосъдието чрез уволнения, заплахи и критики. Според доклада на Мюлер събраните доказателства не доказват президентът да е извършил такова престъпление, но и не твърдят, че той не е извършил такова.Според министерството на правосъдието в доклада няма препоръки да се повдигат нови обвинения на вече известните 34 души, сред които 6 бивши съветници и помощници на президента.За момента не е ясно каква част от доклада за руската намеса на изборите ще бъде изпратена на Камарата на представителите и Сената.От министерството уточниха, че ще вземат решение за публикуването на нова информация от доклада, след като се установи, че това не противоречи на закона. Цялото съдържание на доклада вероятно ще се оповести едва след години, защото в него има свидетелски показания и на хора, които не са били сред заподозрените.", "date": "2019.03.24", "title": "Спецпрокурорът Мюлер не откри сговор на Тръмп с Русия на изборите през 2016 г."}
{"url": "https://offnews.bg/sviat/ruskite-voenni-pristignali-vav-venetcuela-za-konsultatcii-699961.html", "text": "Руските военни, пристигнали с два самолета във Венецуела, отишли там за \"участие в двустранни консултации\", съобщи РИА Новости, позовавайки се на дипломатически източник в Каракас. Двата самолета Ил-62 и Ан-124 пристигнаха днес във венецуелската столица, като техни снимки се появиха в социалните мрежи. Местното издание NoticieraDigital съобщи, че във Венецуела са пристигнали 99 руски военни и бойци от частни военни компании начело с генерал Василий Тонкошкуров - началник на Генералния щаб на сухопътните войски на руската армия. При пристигането им те са били посрещнати от шефът на управлението за международно сътрудничество и интеграция на Венецуела Мариани Мата, началникът на спецслужбите Едгар Колина Рейес, както и служители на руското посолство в Каракас. Информацията обаче не беше потвърдена официално. РИА Новости не споменава за точен брой военни. Източникът на агенцията обаче коментира, че пристигането на военните \"няма нищо тайнствено\", защото визитата им е свързана с реализиране на договори, които са били подписани между двете страни преди много години. \"Русия и Венецуела имат редица договори, които са в процес на изпълнение, в точа число договори за военно-техническо сътрудничество\", допълва той. ", "date": "2019.03.24", "title": "Руските военни пристигнали във Венецуела за консултации"}
{"url": "https://offnews.bg/zimni/kobaiashi-grabna-i-malkata-svetovna-kupa-zografski-s-natcionalen-reko-699943.html", "text": "Японската сензация Рьою Кобаяши триумфира в последното за сезона състезание по ски полети в словенския зимен център Планица. Азиятецът постави рекорд на шанцата в първия си опит, в който прелетя невероятните 252 метра, а във втория си опит постигна 230,5 метра.Успехът на Кобаяши, който още преди няколко седмици спечели Голямата световна купа по ски скок, му позволи да добави към колекцията си и Малката световна купа по ски полети, победа във веригата \"Планица 7\", както и втори най-силен сезон откъм спечелени точки за всички времена. Японецът завършва сезона с 13 победи за Световната купа, 21 подиума и общо 2085 точки, като освен тях той спечели най-престижната надпревара в света на ски скоковете - \"Четирите шанци\".Втори в генералното класиране остана австриецът Щефан Крафт с 1349 точки, докато на трето място завършва носителят на Световната купа за предишния сезон Камил Стох от Полша с 1288 пункта.Топскачачът ни Владимир Зографски завърши силно сезона. Във втория си опит на шанцата в Планица той прелетя 214 метра, което е нов национален рекорд. Българинът подобри с половин метър най-доброто си постижение от 2013 година, което бе поставено отново в словенския зимен център, но в квалификационен скок.Така Влади завърши на 27-ото място в последното състезание за сезона. През тази кампания Зографски събра 134 точки, което му отреди 33-о място в генералното класиране.Постижението на българина е уникално само по себе си, тъй като то е номер 1 в света за държавите, които нямат шанца. Пред него в класирането има само състезатели от страни, където има и солиндни условия за подготовка. От наградни фондове Зографски е спечелил 13 400 швейцарски франка.В класирането по нации България заема 11-място в света, като нашата държава се нареди пред САЩ, Канада и Италия.", "date": "2019.03.24", "title": "Кобаяши грабна и Малката световна купа, Зографски с национален рекорд"}
{"url": "https://offnews.bg/sviat/niama-balgari-na-avariralia-kraj-norvegia-korab-obiaviha-ot-vanshno-699946.html", "text": "Няма данни български граждани да са били на борда на круизния кораб, който аварира край бреговете на Норвегия. Това съобщи от Министерството на външните работи, цитирайки информация на посолството ни в Осло. Круизният кораб \"Вайкинг скай\" аварира вчера в опасни води край западния скалист бряг на Норвегия в момент, когато бушуваше буря със скорост на вятъра от над 70 км/ч и вълни с височина 8-10 метра. Корабът загуби тяга и вълните го тласкаха към скалите. Капитанът подаде сигнал за бедствие. Започна евакуация с пет хеликоптера и спасителни кораби при много тежки условия.По-голямата част от туристите са от САЩ и Великобритания. Евакуацията на пътниците продължава днес, допълниха от ведомството.Посолството на България в Норвегия следи случая.При необходимост от съдействие български граждани могат да се свържат с мисията на телефон +47 22 55 40 40 и дежурен телефон в извънработно време +47 48650093.", "date": "2019.03.24", "title": "Няма българи на авариралия край Норвегия кораб, обявиха от Външно"}
{"url": "https://offnews.bg/politika/mvr-v-liubimetc-malko-tarnovo-i-elhovo-niama-da-se-zaselvat-bezhantc-699947.html", "text": "В Любимец, Малко Търново и Елхово няма да се заселват бежанци. Там ще бъдат построени временни кризисни центрове. Това заяви зам. вътрешният министър Красимир Ципов по повод изнесената от БСП информация за изграждане на бежански центрове. Площадките, които ще се изградят са на територията на обекти на МВР. Те са в покрайнините на населените места, оградени са, до тях няма свободен достъп. Има охрана от МВР. Ще има заградителни съоръжения, за да няма никаква възможност мигрантите да ги напускат, посочи той.Красимир Ципов уточни, че целта на обществената поръчка е да бъдат разчистени площадки и там да бъде изградена инфраструктура - ВИК, електроинсталация, пътна комуникация, изграждане на система за сигурност – видеонаблюдение, КПП, система за охрана.„След като един незаконно преминал държавната граница мигрант бъде задържан, ще бъде отведен в тези кризисни центрове от затворен тип. Там да му бъде извършена АФИС регистрация и ако не разполага с документи за самоличност ще бъдат направени интервюта от органите на „Гранична полиция“ и Държавна агенция „Национална сигурност“, уточни зам.-министърът.Ципов допълни, че изграждането на временните центрове е вследствие на приет през 2016 година План на МС за действия при възникване на извънредна ситуация вследствие на увеличение на миграционен натиск по границата на България с Турция, а грантовото споразумение, в което се предвижда изграждането им, е сключено през март 2017 г., по времето на служебното правителство на президента Румен Радев с вътрешен министър Пламен Узунов. „По същото време на това правителство беше приключена една друга процедура. Беше сключен договор за доставка на 290 високопроходими автомобила. Същата процедура в момента е обект на проверка от ОЛАФ. Хубаво е Елена Йончева да отиде да поговори със служебния министър Узунов и да попита защо в момента ОЛАФ проверява тази поръчка“, посочи зам.-министърът.Той нарече \"спекулации и манипулации\" изнесената от БСП информация, като обвини партията, че иска да предизвика страх у хората. „Изключително чудно ми е как хора като председателя на Комисията по европейски въпроси в парламента и водача на листата на БСП за предстоящите европейски избори не могат да направят такава елементарна разлика - какво е бежански център и какво е временен кризисен център“, коментира Ципов.„Не стана ясно днес на пресконференцията какво предложиха БСП. Анализът показва, че те предлагат България да няма готовност, при положение че военният конфликт в Сирия и Близкия Изток продължава, че в Турция има поне 3 млн. лица. Как България може да си позволи да не е готова за справяне с евентуален миграционен натиск\", коментира той.", "date": "2019.03.24", "title": "МВР: В Любимец, Малко Търново и Елхово няма да се заселват бежанци, ще има временни центрове"}
{"url": "https://offnews.bg/politika/versiata-na-transportnia-ministar-skandalat-s-apartamentite-bil-predi-699942.html", "text": "Скандалът с купените първокласни апартаменти на цени под пазарните от хора във властта е предизборен ход с цел да се обезличат политиките и успеха на партия ГЕРБ. Такава е версията на министъра на транспорта Росен Желязков, изразена пред БНР днес.\"Целта на въздействието в този момент не е г-жа Цачева, а да се наруши предизборната готовност и мобилизация. Затова целият фокус е към г-н Цветанов\", заяви той. Нямало съмнение, че скандалът е свързан с изборите. Целта била да се обезличат политиките и успеха на партията.В интервю за предаването „Неделя 150“ Желязков прогнозира, че предстоят решения в ГЕРБ:„Тези решения със сигурност ще бъдат с поглед към въздействието и за обществото като цяло, и за избирателите на ГЕРБ конкретно. Нито премиерът Борисов, нито г-н Цветанов са хора, които ще заметат темата. Не очаквайте тази тема да утихне естествено. Тези решения ще бъдат взети в рамките на партията. Сигурен съм, че ще бъдат публични, отговорни, колективни и колегиални, защото ГЕРБ е показала, че има и опита, и практиките за това“.Желязков посочи и измеренията, които има скандалът:„Първо – темата, свързана с правовия ред и законността. Другите измерения, които са всъщност тези с целенасочено въздействие – това е общественото мнение от една страна. От друга страна – това е политическото въздействие в контекста на кампанията, която вече се усеща и се провежда за европейските избори с хоризонт местните избори. Непрекъснато се подклажда естествената непоносимост на българина към политиците по принцип и към темата за имуществени въпроси на политици. Става въпрос за казус, генезисът на който е от 2018 г., а точно сега излиза някак добре подредено. Той повлича правни и политически въпроси“.Желязков подчерта, че Цецка Цачева е изложила мотивите за оставката си много коректно и ясно. Нейното спокойствие говори за това, че тя има вътрешна и човешка убеденост, каза той и добави мнението си, че тя е достоен човек.", "date": "2019.03.24", "title": "Версията на транспортния министър: Скандалът с апартаментите бил предизборен с цел да обезличи успеха на ГЕРБ"}
{"url": "https://offnews.bg/politika/simeonov-pisna-mi-da-igraem-roliata-na-hrast-v-monospektakala-na-kara-699948.html", "text": "Писна ми в моноспектакъла на Красимир Каракачанов да играем ролята на храст - помни ли кой отвори вратата на ВМРО за връщане в политиката.Това заяви пред \"Фокус\" лидерът на НФСБ и съпредседател на \"Обединени патриоти\" Валери Симеонов.  „След като вече сме изказали своята позиция, че ние с „Атака“ няма да се явим на евроизборите и два пъти официално сме отправяли покана към ВМРО за разговори по повод съвместно явяване на изборите и не сме получили отговор, просто това такова двуличие и лицемерие, че не ми се ще да го коментирам, да не кажа някоя по-силна дума. Абсолютно двуличие. За какво общо явяване ще ми говорят, след като сме заявили, че ние с „Атака“ няма да се явим. Да не говорим за поведението на ВМРО. Издигнаха си водач на листата, формираха си предизборен щаб, взеха решение за самостоятелно явяване на избори, наслагаха си билбордовете, налепиха си плакатите и след като видяха, че сметките не излизат без НФСБ, защото то е ясно, че няма да излязат без НФСБ, но май само на тях не им беше, айде сега аман-заман „елате помагайте“. Извинявайте обаче, писна ми в моноспектакъла на Красимир Каракачанов да играем ролята на храст. Няма да стане тази работа“, коментира Симеонов.Според него ако имат желание за съвместно явяване, трябва да дойдат на преговори без предварителни условия.„Не участваме в преговори с предварителни условия. Никога не можем да си позволим някой да ни изнудва. Като ми прави изявления Каракачанов, искам да го попитам помни ли кой му отвори вратата за връщане в политиката на ВМРО на изборите през 2014 г.? Помни ли кой му отвори вратата на изборите за президентска двойка, посочи той.Симеонов подчерта, че ВМРО са заявили самостоятелно явяване на изборите, но ако променят решението си, могат да го обсъдят с НФСБ, които все още не са взели категорично решение. \"Ние евентуално до няколко дни, ако решат да дойдат на преговори, вече няколко пъти сме ги канили, да заповядат. Ако не дойдат, по-скоро ние се явяваме самостоятелно, а на „Атака“ и ВМРО им пожелаваме успех в съвместната борба за  Европарламента“, каза още Валери Симеонов.", "date": "2019.03.24", "title": "Симеонов: Писна ми да играем ролята на храст в моноспектакъла на Каракачанов"}
{"url": "https://offnews.bg/sviat/ruski-samoleti-il-62-i-an-124-pristignaha-vav-venetcuela-699951.html", "text": "Два руски самолета - военен Ил-62 и транспортен Ан-124, пристигнаха във венецуелската столица Каракас. Снимки на двата самолета се появиха в социалните мрежи. Според местното издание NoticieraDigital във Венецуела са пристигнали 99 руски военни и бойци от частни военни компании начело с генерал Василий Тонкошкуров - началник на Генералния щаб на сухопътните войски на руската армия. За това пишат още и венецуелски блогъри. За момента няма официално потвърждение на информацията, посочва Свободна Европа. Съобщава се, че самолетите са пристигнали в Каракас от Сирия през Дакар. Малко след като опозиционерът Хуан Гуайдо се провъзгласи за президент на страната, Ройтерс съобщи, че в Каракас са пристигнали руски самолети с няколкостотин бойци от частната военна компания \"Вагнер\", които да защитават Николас Мадуро. Присъствието на руски военни във Венецуела обаче така и не беше потвърдено официално. Вече трети месец продължава кризата във Венецуела. Редица международни лидери подкрепиха Гуайдо и го обявиха за легитимен президент на страната, който трябва да проведе нови избори. Сред тях са лидерите на САЩ и много страни в Европа и Южна Америка. Мадуро пък беше подкрепен от Русия и Китай. ", "date": "2019.03.24", "title": "Руски самолети Ил-62 и Ан-124 пристигнаха във Венецуела"}
{"url": "https://offnews.bg/sviat/zhertvite-na-tciklona-idaj-riazko-se-uvelichiha-699941.html", "text": "Официално потвърденият брой на жертвите от циклона Идай, който помете Южна Африка на 14 март, рязко се увеличи.Властите съобщиха, че само в Мозамбик загиналите от тежкото наводнение, потопило пристанищен град там, са не 242, а 417. Със загиналите в Зимбабве и Малави общият им брой е около 700 души и се очаква да нарасне. Бурята уби най-малко 259 души в Зимбабве, в Малави са регистрирани 56 жертви.От ООН предупреждават, че опасност от наводнения има и заради критично повишените нива на река Бузи в Мозамбик и Замбези. След като нивата спаднат, ще има пълна яснота колко са жертвите в най-засегнатата страна - Мозамбик.Хиляди остават хванати в капан от придошлите води. Мнозина остават по покривите на сгради, които единствени са останали над вода, и се молят да оцелеят. Правителствените центрове за помощ тепърва започват да получават помощи, които се надяват да достигнат навреме до бедстващите.Около милион и 700 хиляди души са засегнати в Южна Африка. Няма ток, няма и течаща вода, множество домове са разрушени. В петък бяха съобщени първите случаи на холера в Бейра, Централен Мозамбик.Бедствието е невиждано досега.", "date": "2019.03.24", "title": "Жертвите на циклона Идай рязко се увеличиха"}
{"url": "https://offnews.bg/sviat/bebe-pochina-sled-domashno-obriazvane-v-italia-699954.html", "text": "Момченце на 5 месеца почина, след като родителите му извършили обрязване в домашни условия в Италия, съобщи Би Би Си, позовавайки се на местните власти. Бебето е прието в болница в Болоня в критично състояние в петък вечерта, но лекарите не успели да го спасят. Италианските власти са започнали разследване срещу родителите на бебето. По неофициална информация родителите са от Гана. 2-годишно момченце почина след обрязване в мигрантски център в Рим пред декември миналата година. Около 5000 обрязвания се извършват всяка година в Италия, като над една трета се случват по незаконен начин, обясняват здравни организации. ", "date": "2019.03.24", "title": "Бебе почина след домашно обрязване в Италия"}
{"url": "https://offnews.bg/sviat/5-mln-dushi-poiskaha-s-petitcia-otmiana-na-brekzit-699955.html", "text": "Над 5 млн. души вече са подкрепили петицията с искане за отмяна на Брекзит.\"Правителството многократно е заявявало, че оттеглянето от ЕС е \"волята на народа\". Трябва да сложим край на това начинание, като демонстрираме силата на обществената подкрепа за идеята да останем в ЕС. Референдумът може да не се проведе, затова гласувайте сега\", се казва в петицията.Събирането на подписи започна на 20 февруари, като до 18 март тя беше събрала едва 10 000 подписа. Няколко дни по-късно обаче петицията бяха подкрепили вече над 2 млн. души. Според действащите във Великобритания правила ако подписка събере над 10 000 подписа, тя трябва да получи официален отговор на правителството, а ако има над 100 000 подписа, въпросът, който поставя, трябва да бъде разгледан в парламента, макар че няма гаранции исканията да бъдат удовлетворени. Премиерът Тереза Мей и британското правителство отхвърлиха категорично идеята за отмяна на Брекзит. Великобритания трябваше да напусне ЕС на 29 март. Мей обаче договори отлагане с няколко седмици. Ако парламентът приеме споразумението за Брекзит следващата седмица, излизането от ЕС ще се случи на 22 май. Ако се стигне до отлагане след тази дата, Великобритания ще е изправена пред ситуацията да трябва да се включи в изборите за Европарламент, които ще се проведат между 23 и 26 май. Междувременно източник на Би Би Си от Консервативната партия обяви, че Мей може да получи подкрепа за плана си за Брекзит, ако обещае да напусне поста министър-председател.Депутати от партията са казали, че те могат неохотно да подкрепят споразумението с ЕС за излизането на страната от него, ако са сигурни, че Мей няма да ръководи следващия етап от преговорите със Съюза. Досега британският парламент два пъти отхвърли плана.В същото време политическият наблюдател на вестник Sunday Times Тим Шипмън писа, че 11 министри от кабинета на Мей искат оставката ѝ.", "date": "2019.03.24", "title": "5 млн. души поискаха с петиция отмяна на Брекзит"}
{"url": "https://offnews.bg/bojni/kubrat-pulev-nokautira-bogdan-dinu-v-epichen-karvav-trilar-video-699926.html", "text": "Звездата ни в профибокса Кубрат Пулев записа може би най-драматичната победа в своята професионална кариера. Кобрата нокаутира Богдан Дину в седмия рунд на боя между двамата в Коста Меса, Калифорния.Българинът получи много тежка аркада в четвъртия рунд и понесе сериозна порция удари докато окото му се пълнеше с кръв. Пулев обаче демонстрира огромния си характер и удържа до гонга. Инфарктните моменти дойдоха в 7-ия рунд. Тогава българинът изпрати румънеца в нокдаун, но съдията спря времето. Имаше реална опасност от дисквалификация заради непозволен удар. Хитрецът Дину стоеше на земята и се надяваше точно на това, но не му се получи.Кобрата бе абсолютен доминант и в този седми рунд. След подновяването на играта, българинът изпрати в два нокдауна румънеца и след втория той не се изправи, след като се оправда с проблеми, с крака.За Кобрата това бе 14-ти нокаут в професионалната кариера и той дойде след три последователни нокдауна, в които прати съперника си. Българинът записа и своята 27-а победа от 28 мача на професионалния ринг.\"Мога да кажа на всички шампиони в тежка категория, че идвам, нуждая се и ще взема пояс, не знам кой, но съм много опасен и всички го знаят.Парите са важни, но моята мечта е да бъда световен шампион. Започнах в бокса на 12 години, сега е моето време, сега съм готов за големия ринг и мога да го направя.Искам за благодаря на българската публика, уникални сте! Понякога това, което не е добре, се получава добре. Чувствам се отлично след този мач. Просто се бия. За мен аркадата не беше голям проблем, защото бях готов. Кръвта ме кара да бъда още по-гладен\", каза Пулев веднага след сблъсъка.", "date": "2019.03.24", "title": "Кубрат Пулев нокаутира Богдан Дину в епичен кървав трилър (видео)"}
{"url": "https://offnews.bg/bojni/tervel-pulev-sled-13-ata-si-pobeda-ranite-zarastvat-no-chestta-si-os-699929.html", "text": "Тервел Пулев записа 13-а поредна победа на професионалния ринг, след като спечели сблъсъка си си срещу Мич Уилямс за радост на българските фенове в прочутия комплекс \"Хангара\" в Коста Меса, Калифорния.\"Благодарности за всички, които бяха в залата и ни подкрепиха. И за всички онези, които будуваха цяла нощ, за да гледат мачовете ни с Кубрат по телевизията. Ние ще сме най-щастливи, да видим българите по-единни!Раните зарастват, но честта си остава, когато е въпрос на принцип и на възпитание! Обичам ви с цялото си сърце, отново благодаря за подкрепата\", написа Тервел преди броени минути в официалния си профил във Фейсбук.Иначе за българина победата срещу Уилямс не дойде съвсем лесно. В третия рунд Уилямс отвори аркада под лявата скула на Тервел. В четвъртия реферът на ринга даде наказателна точка на Пулев за удар след сигнала. Американецът обаче беше този, който от самото начало на срещата играеше мръсно и многократно нарушаваше правилата.След последния гонг и тримата съдии дадоха предимство на нашето момче, което не остави съмнение, че е по-добрият боксьор и доминираше в четири от шестте рунда: 59:54, 57:56 и 58:55.За първи път по-малкият от братя Пулеви бе изведен за официален мач от новия си треньор - живата легенда на американския бокс Кени Адамс, през чиито ръце са минали десетки олимпийски и световни шампиони. Двамата работят заедно от декември.\"Много съм доволен от победата, защото беше срещу труден съперник, който не излиза да вземе парите или да завърши рундовете, а да ме победи. Удряше силно, беше подготвен, но мисля, че водех боя. Съдията в един от рундовете се опита да ми го открадне, даде ми официално предупреждение за нещо, което и двамата го правехме. Това си беше явна подкрепа.Малко ми наруши тактиката, защото трябваше да накваксвам, да пласирам удари. Въпреки това се получи добре, публиката беше невероятна, в Калифорния имаше повече българи от американци. A, грозните изпълнения на Уилямс дори американците ги освиркваха\", добави Пулев, който едва за втори път не успя да нокаутира съперника си. Човекът е много подготвен, удря силно, на дясната си ръка го усещах.Не удряше чисто, но ако беше го наорави, можеше и да ме свали. Започнах с двама треньори, единият отпадна, Кени Адамс е предостатъчен. Другият американец беше Руби Фернандес, канят го всички големи боксьори в Америка. Съвсем различен е боксът в Америка, много от детайлите бяха нови за мен, дори да не си личи, подобрявам играта си.Дойдох 4 месеца по-рано, за да видя, дали мога да свикна с новия треньор. Кубрат нямаше смяна в треньорския щаб, така че дойде по-скоро преди мача. Трябва да починем, труден съперник, с усилия го победих\", каза Тервел веднага след успеха пред \"Диема Спорт\".", "date": "2019.03.24", "title": "Тервел Пулев след 13-ата си победа: Раните зарастват, но честта си остава"}
{"url": "https://offnews.bg/futbol/predlagat-na-levski-dobri-futbolisti-s-losh-harakter-699930.html", "text": "Треньорът на Левски Георги Дерменджиев е получил предложения за нови футболисти. Въпросните играчи обаче са без записан официален мач от началото на годината, пише \"Меридиан мач\".Импресариото обяснил, че причината не е в качествата на играчите, а в това, че били по-буйни глави и не се разбирали с треньорите. Иначе били с отлични качества.На \"Герена\" обаче са се заели да проверят нещата. Според запознати, \"сините\" едва ли ще се възползват от тази промоция.Дерменджиев бе категоричен, че няма да вземе нито един футболист, който не е наблюдавал поне веднъж на живо.", "date": "2019.03.24", "title": "Предлагат на Левски добри футболисти с лош характер"}
{"url": "https://offnews.bg/futbol/tcska-gotvi-masova-selektcia-prez-liatoto-699927.html", "text": "ЦСКА ще привлече поне 10 нови футболисти през лятото, които да подсилят отбора за следващата кампания, пише \"Меридиан мач\".За това лично е настоял треньорът Любослав Пенев, който не е очарован от наличния състав. Добрата новина за \"червените\" е, че клубът ще разполага със солиден бюджет за трансфери.Причина за това е, че през последната година бяха продадени за сериозни суми играчи като Фернандо Каранга, Мауридеш и Кирил Десподов.", "date": "2019.03.24", "title": "ЦСКА готви масова селекция през лятото"}
{"url": "https://offnews.bg/sviat/pochina-rafi-ejtan-agentat-na-mosad-zalovil-arhitekta-na-holokosta-a-699925.html", "text": "Почина Рафи Ейтан - агентът на Мосад, който ръководи израелският екип, заловил един от главните организатори на Холокоста Адолф Айхман.Ейтан е починал на 92 годишна възраст в събота. За кончината му съобщи вчера болницата в Тел Авив, където се лекувал.Той работи в продължение на десетилетия в израелските служби за сигурност и разузнаване. Приема се за един от бащите на израелските разузнавателни служби.Той ръководи 8-членния екип, който през 1960 г. залавя криещия се в Аржентина Айхман и го връща в Израел, за да бъде съден там. Айхман - един от основните архитекти на Холокоста - нацисткото систематично изтребление на шест милиона евреи - е осъден и обесен през 1962 година.Министър-председателят на Израел нарече Ейтан \"един от героите на израелското разузнаване\" и каза, че двамата са били близки приятели. Президентът на страната Реувен Ривлин го описа като \"роден боец, посветен на мисията си и на това, което вярва, че е правилно\".Ейтан е роден през 1926 г. в кибуц по време на британския мандат в Палестина в семейство на руски имигранти. Израства в Рамат Ха-Шарон, северно от Тел Авив. Ранен е във войната за независимостта на Израел от 1948 г. След освобождаването си от армията, се присъединява към местната разузнавателна служба Шин Бет, където кариерата му процъфтява и е повишен до ръководител на операциите за Шин Бет и Мосад - израелската външноразузнавателна служба. Мосад научава от германски прокурор, че Адолф Айхман е жив и се крие в Аржентина и така се подготвя и изпълнява операцията по залавянето му.Пред Би Би Си през 2011 г. Ейтан описва Айхман като \"напълно посредствен\" човек, който се надсмива над образа си на герой и се приема като \"наполовина Джеймс Бонд\".През 80-те години Ейтан беше разкрит като водач на Джонатан Полард - американският анализатор, дал хиляди свръх секретни документи на Израел. ФБР издаде заповед за ареста на Ейтан, след като Полард беше разкрит. Полард прекара 30 години в затвора след залавянето му през 1985 г.Между 2006 и 2009 г. Ейтан беше депутат и стана министър на пенсионните въпроси.Той оставя съпруга и три деца.", "date": "2019.03.24", "title": "Почина Рафи Ейтан: агентът на Мосад, заловил архитекта на Холокоста Адолф Айхман"}
{"url": "https://offnews.bg/politika/tcetcka-tcacheva-savestta-mi-e-chista-tragvam-si-s-useshtane-za-svar-699928.html", "text": "Спокойна съм, съвестта ми е чиста. Дали е могло да бъде по-добре? Вероятно. Винаги може да бъде по-добре. Но си тръгвам с усещане за свършена работа - така, както е трябвало да бъде свършена и в министерството, и преди това - в парламента.Това заяви министърът на правосъдието в оставка Цецка Цачева в интервю по БНТ днес. Вчера правителствената пресслужба публично обяви оставката ѝ, но днес Цачева увери, че е била готова с нея още в четвъртък - от момента, в който името ѝ е било свързано със скандала с апартаментите, купени от фирмата \"Артекс\" в столичния ж.к. \"Изток\". С такива са се сдобили Цветан Цветанов, Вежди Рашидов, кумицата на Цветанов - зам.-министърът на спорта Ваня Колева, която също подаде оставка, и Цачева.Изчакала, за да може премиерът Борисов да се върне от Брюксел и да я разпише, но му казала за намерението си по телефона.\"Във вчерашния ден рано сутринта проведохме разговор с премиера. Заявих намерението си да подам оставка, то бе споделено от него и оставката вече е факт. Днес аз съм министър в оставка. Поисках писмено в заявлението си ползването на редовния годишен отпуск, който не съм използвала за тази година, до времето, когато оставката бъде внесена в парламента за гласуване. Считам, че не е редно по време на такива проверки който и да е министър на правосъдието да изпълнява функциите си. В утрешния ден формално трябва да ми бъде разрешена отпуската\", каза Цачева.На въпрос Борисов ли я е накарал да си подаде оставката тя заяви: \"Не, категорично. Но той сподели моето намерение да подам оставка\".Винаги, когато има подобен скандал и е замесено името на политик, моето лично виждане е, че трябва да се носи отговорност - подчерта Цачева, която неотклонно отказваше да коментира основният човек в скандала с апартаментите - Цветан Цветанов. Тя увери, че още в петък е поискала писмено от антикорупционната комисия и ВКП да бъдат извършени проверки на произхода на средства и че е поискала резултатите от тях да бъдат оповестени публично и прозрачно.\"Отговарям само за себе си. Имам само този апартамент. От декларациите ми ще се проследи, че цялото ми имущество, с което съм влязла във властта - което не е купувано нито с приватизационни сделки, нито от държавни фирми, всичко това е продадено и това е произходът на средствата... Заменила съм всички имоти за този имот. Нека органите да кажат равностойни ли са цените, за какво става въпрос. Както и - работя 10 години, за тях имам някакви спестявания. Всичко го има в декларациите, не се притеснявам, нека да се проследи.\"Цачева добави, че \"с този акт искам просто категорично да сваля всякакво напрежение около премиера, около правителството. Просто всеки трябва да отговаря сам за себе си. Така смятам, че се носи отговорност. Показала съм го и във времето назад. Спомняте си президентската кампания - загубих и приех еднолично отговорността за това. Партията продължи напред. В интерес и на ГЕРБ, и на правителството е този акт, който аз извърших.\"Тя заяви, че не е знаела за именитите си съседи, че ако е знаела, вероятно е щяла да мисли по друг начин. А също - че няма никакви връзки с фирмата продавач.\"Не съм имала информация и знание кой, къде, какво и как е купувал от тази фирма, отговарям за себе си. Проверката ще проверява моите сметки, дадох съгласие да бъдат разкрити, така че аз отговарям за себе си.\"Тя подчерта, че цената, която е платила е \"цената на имота в груб строеж, който е негоден за обитаване и живеене\" и че предварително се е консултирала с нотариуси и адвокати.\"В моя нотариален акт пише колко съм платила и това може да се проследи от 2017 г., от авансовите вноски, които съм превеждала от моята сметка.\"На упрека, че е купила апартамента на цена под пазарната, тя отговори с въпрос:\"Какво значи реална пазарна цена? Това е въпрос на договаряне между купувача и продавача. Онова, което мога да заявя е, че има апартаменти, имоти, които са купени на по-ниска цена от мен, но те не са обект на медиен интерес в момента. Нека да оставим проверката, да се произнесат публично органите. Аз съм поискала публично да бъдат обявени резултатите, така че нямам никакви притеснения.\"На въпрос за равносметката, която си прави, Цачева отговори:\"Вероятно за да бъда тук, пред вас, като министър в оставка, нещо някъде не съм направила както трябва. Личното ми убеждение като юрист е, че сделката ми е спрямо законите на страната. Дали е извършено престъпление или нарушение, нека да кажат компетентните институции.И в работата ми в парламента, и в работата ми като министър аз съм с усещането, че съм изпълнявала функциите си така, както би следвало да бъде. Всичко беше разнищено до последно. Никой не е казал, че съм извършила закононарушение, че съм злоупотребявала с обществени поръчки, с обществени средства и т.н. В този смисъл, аз съм спокойна, съвестта ми е чиста. Дали е могло да бъде по-добре? Вероятно. Винаги може да бъде по-добре. Но си тръгвам с усещане за свършена работа така, както е трябвало да бъде свършена и в министерството, а преди това и в парламента\".Попитана дали остава в политиката тя заяви:\"Днес съм министър в оставка. Утрешният ден ще бъда министър в оставка в отпуск. Какво ще се случи в сряда, четвъртък, след гласуването на оставката ми е въпрос, чието решение ще взема аз, заедно с моето семейство\".", "date": "2019.03.24", "title": "Цецка Цачева: Съвестта ми е чиста. Тръгвам си с усещане за свършена работа"}
{"url": "https://offnews.bg/sviat/erdogan-obeshta-investitcii-i-raztcvet-na-predizboren-miting-v-istanbu-699960.html", "text": "Мащабни проекти, които ще създадат работни места и ще стимулират икономиката, обяви турският президент Реджеп Тайип Ердоган на предизборен митинг в Истанбул, съобщи Анадолската агенция, цитирана от БТА.Митингът, на който, според думите на Ердоган, са присъствали 1,6 милиона души, беше в подкрепа на кандидата за кмет на Истанбул на управляващата коалиция Бинали Йълдъръм.Ердоган обеща, че в Истанбул ще бъде създаден център за технологично развитие на стойност 600 млн. долара с цел страната да развива технология със собствени ресурси.Истанбул ще стане домакин и на \"гигантски\" филмов център за 156 милиона долара.Най-голямата инвестиция от 1,04 милиарда долара ще бъде за биотехнологичната долина в района Тузла, където ще бъдат произвеждани антитела, ваксини, лещи и лекарства за химиотерапия. Там ще бъдат създадени 20 хиляди работни места, обеща Ердоган.В града ще бъдат създадени и 17 мащабни рехабилитационни центъра, които ще оказват подкрепа на 200 хиляди души с увреждания.", "date": "2019.03.24", "title": "Ердоган обеща инвестиции и разцвет на предизборен митинг в Истанбул"}
{"url": "https://offnews.bg/lajfstajl/natalia-orejro-pomoli-putin-za-pasport-i-obeshta-da-e-po-viarna-na-rus-699952.html", "text": "Уругвайската певица и актриса Наталия Орейро помоли президента Владимир Путин да ѝ даде руски паспорт и обеща да бъде по-вярна на Русия от Жерар Депардийо. Молбата си актрисата отправи в ефира на предаването \"Вечерний Ургант\". Орейро обясни, че вече е била в Русия 15 пъти и дори е записвала песни в страната. \"Остава само Путин да ми даде паспорт\", каза тя, а водещият ѝ предложи да отправи директно молбата си. \"Путин, дай ми паспорт! Няма нито един чужденец, който да е повече руснак от мен\", посочи тя и обеща да е по-вярна на Русия от актьора Жерар Депардийо, който получи руски паспорт с указ на Путин през 2013 г. Наталия Орейро е известна у нас с ролята си в латиноамериканския сериал \"Дивият ангел\".Турнето ѝ \"Unforgettable\" започна на 16 март в Кишинев, като на сцената с нея излизат руски музиканти и танцьори. Пред журналисти пък певицата обяви, че и самата тя се чувства почти рускиня. ", "date": "2019.03.24", "title": "Наталия Орейро помоли Путин за паспорт и обеща да е по-вярна на Русия от Депардийо"}
{"url": "https://offnews.bg/politika/simeonov-za-borisov-gotov-e-da-hvarli-v-bezdnata-vseki-samo-i-samo-d-699940.html", "text": "Няма абсолютно никакво основание за оставката на Цецка Цачева. Специално тя е един от най-почтените и неукорими в своята дейност политици, заяви лидерът на НФСБ и бивш вицепремиер Валери Симеонов пред агенция \"Фокус\".Цачева подаде оставката си вчера. Тя бе приета от премиера Бойко Борисов, а причината бе скандалът с апартаментите, купени от хора във властта, основният от които - вторият човек в ГЕРБ Цветан Цветанов.\"Въобще не мога да повярвам, че през 2019 г. може да се извършва такъв просташки лов на вещици, който ми напомня в исторически план връщане във времето веднага след 9 септември, когато без вина и с вина са изтрепвани хиляди хора само с обвинението, че са били чорбаджии. Няма абсолютно никакво основание! Всяка имотна сделка е въпрос на договаряне между двете страни и когато няма нарушение на закона, не знам кой с какви мръсни ботуши ще гази в личния живот на хората. Специално Цецка Цачева е един от най-почтените и неукорими в своята дейност политици – човек, за който повече от 10 години никой не можа един черен косъм да намери в биографията му“, коментира Симеонов.„Сега изведнъж да я изкарат виновна. Защо? Защото си е купила апартамент на договорена цена, платила си е парите, не е ограбила никого, не е извършила сделката в резултат на някакви корупционни облекчения към фирмата. Чисто просто си е продала имотите в Плевен, за да си купи апартамент и те ще ѝ дъвчат кокалите, и Борисов ще ѝ иска оставката! Това общество вече просто превъртя“, заяви Симеонов и посочи, че няма оставка, без да я е поискал Борисов.„Не знам как тази партия съществува с такъв лидер, който е готов да хвърли всеки в бездната, само и само да продължи да се кандилка отгоре на властта. За съжаление обаче, в политиката не е достатъчно само да се кандилкаш, да се балансираш отгоре на властта, а да вършиш някаква работа. Какво прави той? В момента предателски мълчи и не защитава хората, които му вършат най-много работа“, каза още Валери Симеонов.", "date": "2019.03.24", "title": "Симеонов за Борисов: Готов е да хвърли в бездната всеки, само и само да продължи да се кандилка отгоре на властта"}
{"url": "https://offnews.bg/obshtestvo/slanchevo-do-21-gradusa-dnes-699919.html", "text": "Днес времето ще е предимно слънчево. Ще духа слаб до умерен вятър от север-северозапад. Минималните температури ще са от минус 2° до 3°, а максималните - 16°-21°. По-ниски ще останат те в Източна България – между 12° и 15°, прогнозира Националният институт по метеорология и хидрология.В планините ще преобладава слънчево време. Ще е ветровито, с умерен до силен вятър от север-североизток. Максималната температура на височина 1200 метра ще е около 9°, на 2000 метра - около 2°.По Черноморието ще е предимно слънчево. Ще духа слаб до умерен северен вятър, който до края на деня ще се ориентира от юг-югоизток. Максималните температури ще са между 12° и 15°. Температурата на морската вода е 9-10°. Вълнението на морето ще е 1-2 бала.Тази сутрин слънцето изгрява в 6:24 часа и ще залезе в 18:43 часа.Идната седмица ще започне с топло време и средна максимална температура 20 градуса, но до четвъртък тя ще се понижи до 9 градуса, след което отново градусите ще тръгнат нагоре. Валежи от дъжд се очакват във вторник и сряда.", "date": "2019.03.24", "title": "Слънчево, до 21 градуса днес"}
{"url": "https://offnews.bg/tcarkoven-kalendar/zahari-praznuva-imen-den-na-24-mart-699921.html", "text": "Носещите името Захари празнуват имен днес, 24 март.Преподобни Захария бил син на египтянина Карион, който оставил жена и деца и отишъл в манастир, където приел монашество, разказва \"Жития на светиите\" на Синодалното издателство. Карион взел със себе си и Захария, понеже майката не могла да го изхрани. Макар и по-млад от много старци в манастира, Захария се удостоил с големи благодатни дарове. От благодатта Божия усещал като да му гори цялата вътрешност.На запитването на св. Макарий, кое нещо прави монаха истински монах, Захари отговорил:- Онова, което непрестанно ни принуждава да изпълняваме заповедите Божии.А на запитването на стареца Мойсей, що значи да бъдеш монах, Захария хвърлил своята килимявка и я стъпкал с нозете си, като казал:- Ако човек не бъде тъй сърдечно съкрушен, не може да бъде монах.Захария е бил голямо светило между монасите в пустинята и млад се преселил при Господа.", "date": "2019.03.24", "title": "Захари празнува имен ден на 24 март"}
{"url": "https://offnews.bg/sviat/11-ministri-gotviat-prevrat-sreshtu-tereza-mej-699924.html", "text": "Тереза Мей може да получи подкрепа за плана си за Брекзит, ако обещае да напусне поста министър-председател на Великобритания, заяви неназован високопоставен представител на Консервативната партия пред Би Би Си.Депутати от партията са казали, че те могат неохотно да подкрепят споразумението с ЕС за излизането на страната от него, ако са сигурни, че Мей няма да ръководи следващия етап от преговорите със Съюза. Досега британският парламент два пъти отхвърли плана.Информацията изтече, след като политическият наблюдател на вестник Sunday Times Тим Шипмън писа, че .\"Тази нощ се подготвя мащабен преврат в кабинета за отстраняването на Тереза Мей като министър-председател\", пише той и цитира един от министрите с думите: \"Краят е близо. Тя ще си отиде до 10 дни\".Политическият редактор твърди още, че фактическият заместник на Мей Дейвид Лидингтън е един от претендентите за временен премиер. Други министри настоявали поста да поеме министърът на околната среда Майкъл Гоув или външният Джереми Хънт.Официално правителствената пресслужба отрича да има опасност Мей да бъде принудена да се оттегли.Министър-председателят обаче е под нарастващ натиск за това след седмица, в която тя бе принудена да поиска от ЕС отлагане на Брекзит. Вчера около 1 милион души протестираха по улиците на Лондон с искане за нов референдум \"за\" или \"против\" Брекзит.", "date": "2019.03.24", "title": "11 министри готвят преврат срещу Тереза Мей"}
{"url": "https://offnews.bg/sviat/kruizen-korab-s-nad-1300-patnitci-avarira-v-svirepa-buria-kraj-norvegi-699934.html", "text": "Спасителна операция за бедстващ от събота край бреговете на Норвегия круизен кораб с 1373 души на борда се провежда в момента.Почти всички пътници са евакуирани, според БНТ. BBC обаче съобщава за не повече от 350 евакуирани. Най-малко 8 са ранени, състоянието на трима от тях е сериозно.Повечето от пътниците са британски и американски граждани.Круизният кораб Viking Sky аварира вчера в опасни води край западния скалист бряг на Норвегия в момент, когато бушуваше буря със скорост на вятъра от над 70км/ч и вълни с височина 8-10 метра. Корабът загуби тяга и вълните го тласкаха към скалите. Капитанът подаде сигнал за бедствие. Започна евакуация с пет хеликоптера и спасителни кораби при много тежки условия.  През нощта екипажът успя да рестартира три от четирите двигателя.Очаква се влекач да го изтегли до пристанището на Молде, на около 500 километра северозападно от Осло.", "date": "2019.03.24", "title": "Круизен кораб с над 1300 пътници аварира в свирепа буря край Норвегия. 5 хеликоптера и кораби спасяват пътниците"}
{"url": "https://offnews.bg/futbol/hristo-stoichkov-predstavia-knigata-si-v-chikago-na-4-maj-video-699938.html", "text": "Живата легенда на българския футбол и Барселона Христо Стоичков отправи специална покана към всички наши сънародници, които живеят в Чикаго, на представянето на биографията си \"Историята\".Събитието ще се състои на 4 май, като Камата ще носи със себе си и \"Златната топка\", която спечели през 1994 година.\"Христо Стоичков. Историята\" е написана в съавторство с Владимир Памуков - носител на най-ценния приз в българската журналистика \"Черноризец Храбър\".Припомняме, че издателство \"Софтпрес\" пусна на пазара книгата за живота на най-популярния българин на 25 октомври 2018 година и за по-малко от 100 дни тя бързо покори сърцата на читателите и се класира на второ място в класацията за най-продавани нехудожествени книги на верига книжарници \"Хеликон\" за 2018 и на трето в цялостната годишна класация на веригата.", "date": "2019.03.24", "title": "Христо Стоичков представя книгата си в Чикаго на 4 май (видео)"}
{"url": "https://offnews.bg/politika/i-naj-stabilnata-parlamentarna-konfiguratcia-ne-mozhe-da-spasi-pravite-699935.html", "text": "\"Дори и най-стабилната парламентарна конфигурация не би могла да спаси някой, по отношение на който доверието е изчерпано, имам предвид правителството. В този смисъл освен за стабилността на парламентарната подкрепа, трябва преимуществено да се мисли и да се удържа доверието. Без доверие, нищо няма смисъл. Убеден съм, че решението ще е такова, че не само да възстанови, но защо не и да повиши доверието\".Това заяви вицепремиерът Томислав Дончев пред БНР по повод скандала с апартаментите, в основата на който беше покупката на Цветан Цветанов на 320 кв. м имот - апартамент, асансьор, гараж - в блок на фирма \"Артекс\" в скъпия ж.к. \"Изток\".\"Редно е г-н Цветанов да даде повече информация, включително по отношение на последния укор - отношения с фирмата, проверявана ли е, защо е проверявана, връзка или липса на връзка между едното и другото. Според мен тук основният говорител по темата е редно да бъде той\", заяви още вицепремиерът Дончев.Според него скандалът може да нанесе щети, \"особено в предизборна ситуация\", а \"би могло да предизвика и по-неприятен политически резонанс\". Той счита, че скандалът не се е развил докрай и апелира за \"изключително ясен и адекватен сигнал\", който да позволи доверието да бъде възстановено.\"Цветанов има основна, водеща роля в организацията на партийния живот. Той има и талант, и информация, и огромен опит, и огромно влияние. До голяма степен той е основният организатор и на партийния живот, и на изборния процес“, каза още Дончев.Покрай апартамента на Цветанов излезе информация и че Вежди Рашидов, Цецка Цачева, кумицата на Цветанов и зам.-министър на спорта Ваня Колева също са купили апартаменти. Цачева и Колева подадоха оставки. За разлика от Колева, Цачева не се скри от медиите - излезе публично и коментира въпроса. Обясни, че е продала цялото си имущество, за да купи апартамента и че е убедена, че не е нарушила закона, че веднага е поискала антикорупционната комисия и ВКП да извършат проверки за произхода на средствата и че е настояла резултатите от тях да бъдат огласени публично. Каза още, че си тръгва с чиста съвест и усещане за свършена работа.Дончев похвали решението на правосъдния министър.\"Решението на Цецка Цачева е лично решение, жест. Ако не ставаше дума за дама, щях да кажа, че е мъжка постъпка. Подобни знаци в политиката липсват, те се случват рядко, а при нас е по скоро норма - коментира той. - Въпреки ценността, въпреки заслугите, въпреки всичко, с което е допринесла, ситуацията предполага да вземе такова решение.\"Самият той декларира, че не е придобивал, като свои колеги, апартамент в луксозна сграда.", "date": "2019.03.24", "title": "И най-стабилната парламентарна конфигурация не може да спаси правителство с изчерпано доверие"}
{"url": "https://offnews.bg/politika/vlastta-tihomalkom-gradi-bezhanski-tcentrove-u-nas-obiavi-bsp-i-poisk-699939.html", "text": "\"Настояваме обществената поръчка за изграждане на площадки за бежански центрове в общините Любимец, Елхово и Малко Търново да бъде отменена и питаме дали се крие информация за връщане на мигранти от Западна Европа - предимно от Германия?\".Това заяви говорителят на парламентарната група на \"БСП за България\" и водач на листата на левицата за европейските избори Елена Йончева на пресконференция.В Елхово се подготвят площадки за 1632 бежанци, а това са почти 20% от населението на общината, каза Йончева и коментира, че това се случва на фона на обезлюдяването на Странджа. БСП е против изграждането на подобни центрове, допълни тя.\"Не приемаме изграждането на бежански центрове, без да има необходимост за това\", каза секретарят на ПГ на \"БСП за България\" Кристиан Вигенин. Той отбеляза, че в момента миграционният натиск по границата е нулев, а анализите не показват нова бежанска вълна в близко бъдеще.Според него всичко се прави само, за да се усвоят евросредства.\"Прави се тихомълком, без да бъдат информирани гражданите и да бъде потърсено тяхното съгласие. Не е информирана и местната власт\", уточни народният представител.Той попита има ли връзка между обществената поръчка и решението на Съда на ЕС, позволило на германските съдилища да връщат мигранти в страните, през които са влезли в ЕС. \"Опасяваме се, че това ще доведе до връщането на мигранти, а това противоречи на българския национален интерес\", категоричен бе Вигенин.\"БСП не просто се обявява против тази обществена поръчка, но и ще подкрепи протестите на жителите на трите общини\", категоричен бе той и се обърна към бизнеса с призива фирмите да бойкотират поръчката, ако правителството не я отмени.\"Ще подкрепим недоволството на гражданите да не се реализира поръчката за бежански център в Елхово, тя е скандална\", каза общинският съветник в Ямбол и председател на БСП в града Катя Георгиева. И за нея поръчката е скандална.Прeз 2016 г. МВР имаше подобни намерения, жителите от област Ямбол реагираха изключително гневно и всичко спря.„Миналата седмица разговаряхме с много граждани. Те са гневни, защото никой от местната власт не е разговарял с тях, никой не е обяснявал какво ще се случва на територията на Елхово. Отново се надига протестна вълна. За съжаление се появяват и доста радикални послания\", коментира Георгиева.Общинският съветник от БСП Димитър Загоров потвърди, че в Елхово са много притеснени и че тревогата нараства.", "date": "2019.03.24", "title": "Властта тихомълком гради бежански центрове у нас, обяви БСП и поиска спиране на поръчката"}
{"url": "https://offnews.bg/politika/bsp-tcvetanov-ne-samo-da-dade-ostavka-da-napusne-politikata-699937.html", "text": "Настояваме не само за оставката на Цветан Цветанов, но и за неговото напускане от българската политика. Това заяви говорителят на ПГ на БСП за България и водач на листата на левицата за евроизборите Елена Йончева по повод скандала с апартаментите, предаде БГНЕС.Той тръгна от  на имот 320 кв. м, включващ апартамент, двоен гараж, личен асансьор в скъпия софийски жилищен комплекс \"Изток\" на цени под пазарните - 627 евро на кв. метър. Оказа се, че с апартаменти са се сдобили Вежди Рашидов, Цецка Цачева, кумицата на Цветанов и зам.-министър на спорта Ваня Колева. Последните две подадоха оставки. Правосъдният министър Цачева бе категорична, че не го прави, защото в сделката ѝ има нещо нередно, а защото така се носи отговорност. Тя поиска проверки от антикорупционната комисия и ВКП на произхода на средствата ѝ, както и резултатите да бъдат оповестени публично. Заяви, че си тръгва с чиста съвест и усещането за свършена работа.В разгара на скандала Цветанов замина за САЩ.Проблемът не само в това, че са купени на цени няколко пъти по-ниски от пазарните - заяви Елена Йончева. - Проблемът е в това как се прокарват лобистки закони. Преди няколко дни Българската стопанска камара излезе с информация, че 42% от приетите закони минават през „задния вход“, т.е. обслужват частни интереси и фирми.Тя заяви още, че управляващите са гласували подобен и през януари 2017 г., в резултат на който фирмата строител на блока на Цветанов - \"Артекс\" - да строи не по новия устройствен план, а по стария. Разликата е в допустимата височина на сградата.Тя се възмути от факта, че премиерът Борисов се интересувал повече от източника на разследването (на \"Свободна Европа\" и Антикорупционния фонд - бел. ред.), а не от „корупцията, в която е затънала партията“.", "date": "2019.03.24", "title": "БСП: Цветанов не само да даде оставка, да напусне политиката!"}
{"url": "https://offnews.bg/obshtestvo/za-niakolko-lajka-poveche-e-temata-na-parvia-priemen-izpit-v-su-tazi-699920.html", "text": "\"За няколко лайка повече\" е темата на първия приемен изпит в Софийския университет тази година - писменият по журналистика.Той започна тази сутрин, в 9 ч., а на него се явяват повече от 350 души.Днес ще се проведе още един изпит от първата кандидатстудентска кампания - по математика I.Изпитът по журналистика оценява способността на кандидатите да напишат есе по зададена тема от съвременния обществен, политически, икономически, културен живот, отразени в медиите у нас. Те ще разполагат с 3 астрономически часа. Изпитната комисия формулира темите непосредствено преди изпита. Освен изтеглената, бяха отворени и две контролни: „Улицата“ и „На гости на света“.В балообразуването на бакалавърските програми по „Журналистика“ и „Връзки с обществеността“ влизат оценките от писмения и от устния изпит по журналистика. В специалността „Книгоиздаване“ ще се взима само по-високата оценка от двата конкурсни изпита и има възможност по избор за кандидатстване в тази специалност с оценките от матурите по български език и литература, история и цивилизация, философски цикъл и чужд език.Математика I е от 14 ч. и включва 20 задачи с избираем отговор от 4 възможни, 5 задачи с отворен отговор и 3 задачи с цялостно решение. Не се разрешава използването на калкулатор, допуска се писането със синя химикалка, черен молив, линия, триъгълник, пергел и гума.Кандидатите имат 4 часа.", "date": "2019.03.24", "title": "'За няколко лайка повече' е темата на първия приемен изпит в СУ тази година - по журналистика (обновена)"}
{"url": "https://offnews.bg/sviat/mazh-opita-da-napadne-finlandskia-vanshen-ministar-699953.html", "text": "Мъж опита да извърши нападение над финландския външен министър Тимо Сойни. Инцидентът е станал по време на базар във Вантаа. Охраната на министъра е спряла нападателя. Той е носил дрехи със символите на движението „Войни на Один”, които настояват за по-строга миграционна политика.Сойни не е пострадал. Той е спял да продължи срещата с избиратели, за която е бил в града. За момента съдбата на нападателя не е известна. ", "date": "2019.03.24", "title": "Мъж опита да нападне финландския външен министър"}
{"url": "https://offnews.bg/futbol/ali-sou-futbolat-triabva-da-obediniava-horata-v-snega-ne-se-igrae-le-699950.html", "text": "Нападателят на ЦСКА Али Соу говори ексклузивно за предаването \"Код Спорт\" по ТВ+. В последните години на \"Армията\" винаги има чуждестранен централен нападател, който се представя успешно. Любимци на сектор \"Г\" последователно станаха Ней, Жуниор Мораес, Мишел Платини, Фернандо Каранга и Жуниор Мауридес.Като шампион триумфира само Ней, но всички се запомниха с атрактивна игра и куп голове. Сегашната \"деветка\" на тима Соу получава още като юноша повиквателна за националния отбор на Гамбия, а през 2013 г. подписа договор с Киево. Звездата му изгря в албанския Шкендербеу, където като играч под аренда вкара 21 гола в 33 мача. По-късно ЦСКА го привлече първо под наем от Киево, а преди месец го откупи.- Али, вече повече от шест месеца сте в България. Как се чувствате в нашата страна?- Много ми харесва тук. Времето е малко капризно. Става прекалено студено понякога. Но е окей. Хората в България са много учтиви и това ме кара да се чувствам добре.- Какво знаехте за ЦСКА преди да дойдете в България?- Истината е, че не знаех много. Когато се появи интересът, започнах да проверявам ситуацията. Попитах мои приятели какво са чували за България. Бях чувал естествено за вашата страна, но нищо повече. Повярвайте ми, че не очаквах това, което видях. Много съм впечатлен положително от всичко.- Чувал ли сте български футболисти от българската история?- Най-добре познавам Бербатов.- Той играеше на вашия пост. Харесвахте ли го?- Да, страхотен нападател. Много обичам да наблюдавам играта на хора, които са като мен. Не съм от Манчестър Юнайтед, но ми харесваше да гледам Бербатов.- Как дойде контактът от ЦСКА с вас?- Случи се, когато бях с моя отбор Киево в Италия. Един от директорите ми се обади и ми разказа всичко за ЦСКА. Обясни ми, че клубът много би искал да ме привлече.- Лесно ли се адаптирахте към ЦСКА и България?- Не беше лесно. И причината беше, че не дойдох в най-добрия момент. Аз бях последният нов в отбора. Беше краят на трансферния прозорец. Не е лесно да пристигнеш в последния момент и веднага да се присъединиш към групата. Но съотборниците ми помогнаха много. Сега вече всички сме като един и съм благодарен, че ми подадоха ръка.- В ЦСКА играят много чужденци, които говорят на чужди езици. Лесно ли общувате в съблекалнята?- Езикът наистина е сериозен проблем. Повечето се опитват да говорят английски. Вече знам, че мнозина от българите говорят този език. Това се отнася и за повечето чужденци. Така че не е трудно да си говорим в съблекалнята.- Опитвате ли да учите български?- Когато дойдох, ми се струваше невероятно труден език. Но сега съм решил да остана по-дълго и съответно ще започна да го уча.- Кой е най-добрият ви приятел в отбора?- С всички сме в отлични отношения. Но най-близък съм с Едвин Джеси. Добре си пасваме и на терена.- А и двамата идвате от един континент - Африка?- Е, не се познавахме от преди. Джеси е много забавно момче. Затова винаги харесвам компанията му.- ЦСКА е най-успешният клуб в България, но от 11 години не е ставал шампион. Мислите ли, че най-важната мисия е възможна този сезон?- Защо не? Ние сме тук, за да даваме най-доброто от себе си. Спечелването на лигата е наша цел. Ще бъде изключително важна да я постигнем. Така мисля.- Коя по-реалната цел - купата или първенството?- ЦСКА е отбор, който трябва да побеждава и да се бори за всичко. Затова не можем да се фокусираме само в спечелването на купата или обратното. Дошли сме тук, за да победим във всичко възможно.- Как виждате конкуренцията?- Трудно е. Вижте колко е малка разликата в точките на върха. Няма да е лесно, но ние трябва да печелим всяка седмица.- Защо ЦСКА не успя да спечели досега през сезона дерби срещу Левски и Лудогорец?- Мисля, че нямахме късмет. До края на сезона ще имаме още мачове срещу тях и вярвам, че ще победим. Определено досега губихме дербитата нещастно.- Кой е по-добър от двата конкурента - Левски или Лудогорец?- Не мога да ви отговаря, защото не познавам добре тези отбори. Мисля, че ЦСКА е най-добрият.- Имате девет гола за ЦСКА досега. Мечтаете ли за голмайсторския приз в българското първенство?- Би било хубаво и интересно, ако трябва да съм честен. Но най-важното е да продължа да се изграждам като класен играч и да развивам умението да вкарвам голове. Тогава ще имам и по-голям шанс да стана реализатор номер едно на България. За мен ще е наистина важно.- Казахте, че обичате да гледате нападателите. Кой от българското първенство ви харесва?- Честно да ви кажа, не гледам другите нападатели в България. Наблюдавам световните звезди. Харесвам много Кристиано Роналдо и Роберт Левандовски. Опитвам се да подражавам на играта на Левандовски, който според мен е най-добрият централен нападател в света. В България гледам някои мачове, но не се фокусирам върху нападатели. За мен много по-важно е да гледам себе си и да се старая да се подобря. Другите нападатели не ме интересуват.- Срещу кой вратар и кой защитник ви е било най-трудно от мачовете в България досега?- Ще ви кажа двама души - Черниаускас и Бодуров.- В тренировъчните игри ли?- Да.- А от другите отбори?- Не мога да кажа. Трудно ми е да назова име на вратар или защитник.- В последните десетина години ЦСКА винаги е имал много силни централни нападатели, които идваха все от чужбина. Знаете ли за тях?- Чувал съм, че е така, но не ги знам. Когато дойдох в България, много говориха за момчето, което е играло през миналия сезон - Фернандо Каранга. Бил вкарал много голове, но това е единственото, което знам.- По-добре ли е за вас, че ЦСКА продаде Мауридес?- Не мога да кажа, че е било по-добре за мен. Хубаво беше, когато Мауридес беше сред нас. Вкара много важни голове за ЦСКА. Сега обаче го няма и това ми дава шанс да покажа повече от моята игра. Приемам го като задача - да бъда по-добър, отколкото съм сега. Да направя следващата крачка. Продажбата на Мауридес е предизвикателство и отговорност за мен.- Преди си партнирахте на моменти с Мауридес, а сега с друг бразилец - Евандро. Кой повече пасва на стила ви?- Те играят много различно. Евандро обича повече топката да е в него. Мауридес беше много мощен и обичаше да играе с глава. С Евандро определено ми е по-лесно да бъда партньор заради неговите технически умения с топката.- Каранга и Мауридес вкараха много голове за ЦСКА, но останаха твърде кратко в България. Колко години или месеци се виждате в България?- Аз съм щастлив сега. Наскоро подписах постоянен договор с ЦСКА. Моята цел е да остана по-дълго. Не би било умно, ако сега започна да правя планове за напускане. Тук се чувствам като у дома си.- Във футбола често се сменят треньори. Това се случи и в ЦСКА. Бихте ли сравнили Нестор Ел Маестро с Любослав Пенев?- Те са различни персонажи. Спецификата на тренировките определено не си подхожда. При сегашния треньор попиваме повече от неговата личност. Той се опитва да ни наложи манталитета на победители. Не че ние го нямаме. Но треньорът сега непрекъснато ни бута да вървим напред и напред.- Знаете ли, че Пенев е един от най-големите нападатели в историята на ЦСКА?- Когато дойдох, разбрах, че е една от най-големите звезди на България. Преди това не го знаех и не го познавах.- Дава ли ви съвети как да вкарвате голове? Той сам вкарваше страшно много за ЦСКА и после в Испания.- Да, разбира се. Много съм щастлив, че сега имам треньор, който е бил нападател. Така той много добре знае как се чувствам в определен момент. Наясно е какво трябва да направя, когато попадна в определена ситуация. Затова ви казвам, че нашите глави непрекъснато са отворени и се опитваме да научим всичко, което той ни казва. А за нападателите като мен е особено добре, че треньорът ни сам е бил успешен на този пост и то дълго време.- От кой треньор сте научил най-много?- Кой треньор ли? Имаше един специалист в Италия, който също преди е бил нападател. Той много ми помогна. Подобно на сегашната ситуация, имахме силна връзка. Обясняваше ми в какво трябва да се подобрявам, в какво трябва да се концентрирам. Много е важно, когато някой отстрани може да ти даде точния съвет.- Как се научава един нападател да вкарва голове? Или е повече инстинкт?- Според мен по- важна е тренировката. Трябва да си уверен в себе си. Върху нападателите има огромно напрежение, защото всички очакват от тях да вкарат голове. Трябва да си концентриран, да си на точното място. Може да е в първата, може и да е в последната минута. Най-важното е да не пропуснеш момента. Да си там, когато дойде и да го използваш.- Да поговорим за вашата родина Гамбия. Как се запалихте по футбола там?- В Гамбия футболът е страст. Обожаваме го. Всяко момче играе футбол. Аз съм на терена, откакто се помня. Нещо повече - не си спомням време, в което да не съм бил футболист. Имам чувството, че целият ми живот е футбол. Не е минал и ден, без да играя.- Какви са условията за футбол в Гамбия?- Не са перфектни. Налага се да играем често в пясък, но е много весело. Случва се да играем при силен дъжд и при страхотен пек. Но пък футболът е начин на живот, удоволствие. От детството пазя такива хубави моменти, които ще нося цял живот с мен.- Кой е идолът ви от детинство?- Тиери Анри. Винаги съм обожавал да го наблюдавам.- Винаги ли сте бил нападател?- Като дете ме слагаха все защитник. После минах в халфовата линия. И когато вече кариерата ми реално започваше, станах нападател. В Италия най-често ме пускаха като крило. Тогава дойде един треньор, който реши, че най-добрата ми позиция е като централен нападател. И така започнах.- На 16 години станахте национал на Гамбия. Колко гола вкарахте, че да ви поканят толкова млад?- Мисля, че бяха девет. От много рано започнах да бележа. Така станах един от най-младите национал на Гамбия.- Срещу кой отбор беше дебютът ви?- Мисля, че беше домакински мач. Но не мога да си спомня срещу кого играхме. Наистина не се сещам. Но беше уникално чувство да съм част от националния отбор. Никой не очакваше да види именно мен на терена тогава. Бях един младеж, който беше изпълнил своя мечта. Едва на 16 години.- Как се стигна до трансфера ви в Киево?- С младежкия национален отбор до 18 години бяхме на турнир в Италия. След като вече бях дебютирал в първия тим, ми дадоха капитанската лента. Явно Киево е имал скаут на турнира, в който участвахме. Там ме е видял. След това се прибрах в Гамбия, а от Киево са пратили емисари да ме наблюдават и в Африка. И накрая ме взеха.- Харесваше ли ви животът в Италия? Не играхте много за Киево.- Животът беше единственото, което ми харесваше в Италия. Факт е обаче, че не получих много шансове в Киево.- Най-добрата част от кариерата ви досега е в Албания. Как решихте да отидете в Шкендербеу?- Дойде моментът, в който чувствах, че просто трябва да играя редовно. И тогава се появи интересът от Шкендербеу, който ми даде шанс да участвам в Лига Европа. В Киево бяха честни и ми казаха, че трудно ще получа шанс да играя и че е по-добре да отида там под наем. Най-важното при избора ми беше Лига Европа. И така в Албания натрупах наистина безценен опит.- Вкарахте общо 28 гола за Шкендербеу. Какъв клуб беше това?- Един от големите в Албания. Чувствах се добре, защото всички в клуба ми вярваха. По този начин успях да направя следваща крачка напред в развитието ми.- Добре ли се отнасяха албанските фенове?- Прекрасни запалянковци. На всеки мач те бяха на стадиона и ни подкрепяха пламенно. Определено много помагаха за успехите на отбора.- Може ли да ги сравните с българските фенове?- Любовта е еднаква - и в Албания, и в България. Сега виждам, че ЦСКА има повече фенове, които идват на стадиона и демонстрират любовта си към отбора. Тук я чувствам повече, това е единствената разлика.- През януари ЦСКА ви купи от Киево. Ще ви липсва ли Верона?- От психологическа гледна точна престоят ми във Верона беше много труден. Там не играех. След като направих толкова успешен сезон в Албания, казах на италианците, че просто трябва да напусна. Не исках повече да участвам само в подготвителни лагери. Исках да напусна и да играя. Вече имах опита от мачове в Лига Европа и трябваше да играя постоянно.- Имате голове в Лига Европа за Шкендербеу.- Точно така е. Вкарах на Динамо (Киев) и Йънг Бойс.- В кое първенство мечтаете да играете?- Моята мечта винаги ще бъде Арсенал. Така че определено отговорът е Висшата лига.- Кой е любимият ви гол досега, въпреки че още сте твърде млад?- Най-много обичам, когато направя хеттрик. Не мога да отделя един от всичките голове и да кажа, че ми е любим. Така че просто нямам любим. Винаги е важно за мен, когато вкарам. Всички голове са ми ценни и любими. Чувството след попадение е неописуемо за нападател.- А кой е най-вълнуващият ви мач?- Когато се прибера у нас след мач и гордо мога да кажа: \"Днес дадох всичко от себе си.\" Тогава съм най-развълнуван.- До къде стигат мечтите ви като национал на Гамбия?- Мечтите винаги са на лице. Нашият национален отбор не е от най-силните. Бих искал Гамбия да може да участва на по-големи форуми.- Гамбия никога не е участвала на световно първенство. Може ли това да се случи с вас като нападател на тима?- Би било наистина велико да се класираме на световно първенство. Ще бъде сбъдната мечта.- Дидие Дрогба, Самуел Ето'о, Мохамед Салах и Пиер-Емерик Обамеянг... Африка очевидно ражда велики нападатели. Как се случва това? Кой ви е любимият от тях?- В момента е Обамеянг. Винаги съм харесвал и Ето'о, но сега много обичам стила на Обамеянг. Той е типичен голмайстор.- Може ли един ден африкански отбор да стане световен шампион?- Бих искал да кажа, че е възможно. Това е мечта на континента. Много ми се иска първият световен шампион от Африка да е Гамбия.- Кажете ни малко повече за Гамбия. Каква страна е това? Ако трябва да препоръчате на български приятел, къде бихте го пратили да разглежда?- Гамбия е красива държава. Много сме миролюбиви. Имаме море, слънцето свети силно. Туристите обичат да ни идват на гости. Храната също е много добра. Само нека някой да каже, че иска да отиде в Гамбия. И когато се върне, ще разказва колко е впечатлен. Всяка година туристите при нас се увеличават.- Бил ли сте жертва на расизъм?- Бил съм. Случвало се е няколко пъти. Расизмът винаги е стресиращ. Това се е случвало на повечето африкански футболисти.- Как се чувствате в такъв момент?- Хората по света са различни. Има такива, които полудяват. Всички хора сме еднакви без значение цвета на кожата. Нормално е, когато отидеш някъде да има едни, които те харесват и други, които те мразят. Но не можеш да мразиш някого заради цвета му. Това е стресиращо.- Мислите ли, че битката, която футболът води с расизма, може да бъде спечелена?- Трябва да бъде спечелена. Футболът е игра, тя е за всички. Тя не е само на черните, тя не зависи от цвета на кожата. Футболът би трябвало да обединява хората. Така е и така трябва да бъде. Всички трябва да го обичат.- Ако имате възможност да кажете нещо на човек, който издава обидно маймунски звуци, какво ще е посланието ви?- Труден въпрос. Ще му кажа, че е по-добре да се наслаждава на футбола, а не да бъде расист.- Какво най-много ви харесва в България?- Красива държава. Харесва ми храната.- Коя?- Искам да опитам това традиционно ястие, за което всички ми говорят. Приличало на пай.- Може би имате предвид мусака?- Не знам името, а само че е като пай. Със сигурност обичам да опитвам традиционните храни.- Тук ли е семейството ви?- В момента не. Всички са у дома в Гамбия.- Колко души сте във вашето семейство?- О, много сме. От страна на майка ми не, но от баща ми сме много.- Ще се преместят ли в България?- При всички положения ще дойдат.- Играхте за ЦСКА в един снежен мач в края на миналата година и вкарахте два гола на Ботев. Как се адаптирахте към снега?- О, казвам ви честно - в снега не се играе лесно. Щастлив съм, че вкарах два гола в този мач. Лично за мен бяха особено важни. Чувството в снега е коренно различно. И е много трудно.- И последен въпрос - живял сте в Италия, после в Албания и сега в България. Къде ви харесва най-много?- На първо място е България. Животът в Италия и Албания е доста различен.", "date": "2019.03.24", "title": "Али Соу: Футболът трябва да обединява хората, в снега не се играе лесно"}
{"url": "https://offnews.bg/ikonomika/grazhdanskata-otgovornost-poskapnala-s-30-699933.html", "text": "През миналата година задължителната за шофьорите застраховка „Гражданска отговорност“ е поскъпнала средно с 30%, каза финансистът Румен Гълъбинов пред БНР.„Както се казва „Гражданската отговорност“ е дългоопашат бизнес, тоест пет години след възникване на събитието може да бъдат предявени претенции. Така сформираната печалба за миналата година е добра основа за предприемане на действия през настояща 2019 г. за извършване на някои необходими разходи, които застрахователите, специално по „Гражданска отговорност“, би следвало да го направят и те са свързани с ангажиментите ни по линия на „зелената карта“, осигуряване на достатъчно презстрахователно покритие“.Според Гълъбинов част от приходите на застрахователите от \"Гражданска отговорност\" ще бъдат погълнати от разходите за зелена карта.", "date": "2019.03.24", "title": "Гражданската отговорност поскъпнала с 30%"}
{"url": "https://offnews.bg/tenis/grigor-iskah-prosto-da-izliaza-na-korta-i-da-raztvoria-malko-krilete-699931.html", "text": "Най-добрият ни тенисист Григор Димитров сподели след победата над Фелисиано Лопес (6:1, 6:3), че до последно не е знаел дали ще участва в турнира от сериите Мастърс 1000 в Маями. Причина за това бе контузията в рамото, която го принуди да пропусне няколко турнира от края на януари насам. \"Дори не мислех, че ще играя тук, но получих този шанс и исках да се възползвам максимално от него. Пътят от Австралия насам беше дълъг за мен.Исках просто да изляза на корта и да разтворя малко крилете си. Прекарах доста време извън игрището. Можех да тренирам във фитнеса и да развивам някои части от играта, но не можех да сервирам близо месец.Преминах през много процедури, много възстановяване, много от всичко. Да изляза и да играя като цяло без болка е хубаво. Но тези неща изискват време, така че не очаквам много от себе си от този турнир.Единственото нещо, за което мисля в момента, е как ще се чувства рамото ми на сутринта. Просто искам да се събудя и да няма толкова много болка. Ограничен съм в някои неща, но положението е такова, каквото е. Но корта или извън него - бориш се с каквото имаш\", каза Димитров.В спор за място на 1/8-финалите Гришо ще се изправи срещу австралиеца Джордан Томпсън. Срещата е утре (25 март) и ще започне не по-рано от 17:00 часа българско време.", "date": "2019.03.24", "title": "Григор: Исках просто да изляза на корта и да разтворя малко крилете си"}
