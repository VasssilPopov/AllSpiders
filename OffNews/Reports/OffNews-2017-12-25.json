{"url": "https://offnews.bg/futbol/naj-vazhniat-igrach-na-barselona-se-okaza-tomas-vermalen-671837.html", "text": "Не Лионел Меси, а белгийският защитник Томас Вермален се оказва най-важният играч на Барселона, ако се вярва на статистиката.Оказва се, че каталунците нямат загуба в Примера в нито един мач, в който участие е взел и Вермален. В абсолютни цифри това означава 13 победи и 3 равенства.32-годишният бранител е изиграл 8 мача през този сезон, като няма на сметката си попадения или асистенции, но това не помрачава ролята му на талисман на отбора.Може би именно затова мегазвездата Лионел Меси избра именно фланелка с неговия номер 25, с която дари Дядо Коледа, който навести семейството на аржентинеца навръх светлия християнски празник. ", "date": "2017.12.25", "title": "Най-важният играч на Барселона се оказа...Томас Вермален"}
{"url": "https://offnews.bg/sviat/avtobus-se-vriaza-v-podlez-v-moskva-naj-malko-5-sa-zaginalite-671830.html", "text": "Автобус се вряза в подлез близо до спирка на метрото в Москва. При инцидента са загинали петима души, а най-малко десет са ранените, съобщава ТАСС.Двама от пострадалите са в тежко състояние и за живота им има опасност.Кметът на руската столица Сергей Собянин изказа съболезнования на роднините и близките на загиналите.Според разпространеното в Туитър съобщение на градоначалника автобусът е връхлетял върху пешеходците. Районът веднага е бил отцепен, на място са пристигнали екипи на бърза помощ.От полицията съобщиха, че напълно се изключва версията за умишлено насочване на автобуса срещу пешеходците.Смята се, че шофьорът е загубил контрол над превозното средство.", "date": "2017.12.25", "title": "Автобус се вряза в подлез в Москва, най-малко 5 са загиналите"}
{"url": "https://offnews.bg/112/petima-zaginaha-sled-chelen-udar-majka-s-dve-detca-sred-zhertvite-ob-671823.html", "text": "Пет са жертвите на тежката катастрофа между врачанските села Борован и Девене, която стана преди обяд. По-рано бе съобщено, че четирима душа са загинали на място при пътния инцидент, а двама пострадали са откарани към болница. Единият от ранените е издъхнал, съобщи БНР.Катастрофата е станала в 11,40 часа на пътя между врачанските села Борован и Девене. По неустановени към момента причини на прав участък в сухото и топло време лек автомобил „Пежо” се завъртял странично на шосето. В този момент насреща идвал „Фолксваген Поло” и двете коли се сблъскали челно. От жестокия удар френският автомобил се преобърнал в канавка, съобщава bulnews.bg. На място са починали пътничка във „Фолксваген”-а и трима души от „Пежо”-то. Шофьорите на двете коли са откарани с линейки в болницата във Враца в много тежко състояние. В „Поло”-то пътували мъж и жена от Козлодуй, които с приятели в още една кола отивали на гости в Девене за празника. В „Пежо”-то пък пътувало семейство – мъж, жена и двете им деца момиче и момче от Девене, които отивали към Борован. Екипи на „Гражданска защита”, полиция и пожарна вадили близо 30 мин. хората изпод смачканите ламарини. Майката и двете деца обаче са загинали. Бащата е изваден последен от колата, имал пулс, но също е в тежко състояние и е откаран в болница.Движението и в двете посоки е напълно преустановено и вероятно през следващите часове ще остане така.Извършва се оглед на мястото на произшествието, образувано е досъдебно производство.", "date": "2017.12.25", "title": "Петима загинаха след челен удар, майка с две деца сред жертвите (обновена)"}
{"url": "https://offnews.bg/obshtestvo/18-balgari-posreshtnaha-badni-vecher-na-antaktida-671829.html", "text": "В навечерието на Бъдни вечер с малкото ветроходно корабче „Аустралис” втората група български полярници, състояща се от 9 души, при много силен вятър и 4 метрови вълни, достигна Българския бряг на о-в Ливингстън, съобщи проф. Христо Пимпирев от експедицията.Огромни ледени блокове са затруднили достъпа до плажа, като екип, пристигнал преди месец на Полярната ни база „Св. Климент Охридски”, с малка надуваема лодка, пренесъл багажа и научната екипировка.18 от нашите на Антарктида са посрещнали снощи Бъдни вечер според обичая - трапеза с постни ястия и питка с пара.Тя се падна не геофизика Васил Гурев. За добро настроение имаше изпълнения с китара и акордеон, разбира се и коледари.Днес на светлия християнски празник Коледа, двамата именници – проф. Христо Пимпирев и Христо Михайловски приемат поздравления, а са и дежурни в кухнята, разказват нашенците на Антарктида.", "date": "2017.12.25", "title": "18 българи посрещнаха Бъдни вечер на Антактида"}
{"url": "https://offnews.bg/drugi/bursa-okazva-goliama-chest-na-naim-671831.html", "text": "Най-големият спортен комплекс на град Бурса в община Йълдъръм ще бъде наименуван на починалия наскоро легендарен шампион по щанги Наим Сюлейманоглу. Това съобщи вицепремиерът и председател на Агенцията на турските и родствени общности зад граница Хакан Чавушоглу.В реч пред участниците в 17-ата годишна конференция на изселническата организация Балгьоч в Бурса, Чавушоглу заяви, че са получили много искания за увековечаване на името на Наим върху важни обекти.По думите му решението за наименуване на новия спортен комплекс в Йълдъръм ще се реализира съвместно от правителството и общинското ръководство на община Йълдъръм.\"Наим Сюлейманоглу е наша обща гордост и наша обща задача е да пазим и да увековечим спомена за неговата личност и рекордите в спорта, които останаха ненадминати в света\", каза още Чавушоглу.", "date": "2017.12.25", "title": "Бурса оказва голяма чест на Наим"}
{"url": "https://offnews.bg/sviat/tajfunat-tembin-navleze-vav-vietnam-ochakvat-navodnenia-i-svlachish-671827.html", "text": "Тайфунът „Тембин“, който в дните 20-22 декември т.г., удари територията на Република Филипини, причинявайки сериозни материални щети и според различни данни около двеста жертви, днес 25 декември т.г. навлезе в територията на южен Виетнам.„Тебмин“ е шестнадесетата тропическа буря за годината, образувала се в Южнокитайско море.„Тебмин“ ще засегне южната част на Виетнам – района на гр. Хошимин и делтата на р. Меконг, провинции Вунг Тао, Ка Мао, Бак Лиеу, Бен Че, Киен Зианф, Кън Тхъ. Тайфунът е със скорост на вятъра до 120 км/ч, като най-сериозен риск представляват последващите силни дъждове, наводнения и свлачища. Местните власти са издали забрана да ползване на плавателните съдове и малки рибарски лодки в зоните с очаквано най-голямо вълнение за дните 25.12. и 26.12.; предприети са мерки за евакуация на уязвими групи население в градовете Сок Чанг и Ча Винх - общо около 1 млн. души. Училищата са затворени за дните 25 и 26 декември.Към 14 ч българско време на 25 декември в Посолството на Р България в Ханой няма постъпила информация за засегнати, или пострадали от бурята български граждани на територията на Виетнам. Посолството е в контакт с Управление „Външни отношения“ – гр. Хошимин.Българските граждани, намиращи се в южен Виетнам, трябва да проявят нужната предпазливост, да се осведомят подробно за актуалната местната обстановка и рисковете, като спазват стриктно указанията за безопасност на ангажираните служби.При нужда българските граждани могат да се свържат с Посолството на Република България в Ханой на денонощния дежурен тел.: +84 123 940 9129.", "date": "2017.12.25", "title": "Тайфунът 'Тембин' навлезе във Виетнам, очакват наводнения и свлачища"}
{"url": "https://offnews.bg/112/piani-zameriaha-politcai-s-keremidi-v-burgas-671834.html", "text": "Трима пияни мъже са замеряли полицаи с керемиди от покрива на сграда след сигнал за силна музика, съобщиха от пресцентъра на Община Бургас.Във връзка с подадени сигнали за силна музика и нарушаване на обществения ред в бургаския квартал \"Горно Езерово\", екипи на Четвърто РУ - Бургас се отправили към адресa. Полицейските служители, срещайки несъобразяване с полицейските разпореждания и агресивни действия от страна на трима мъже, намиращи се в къща на ул. \"Перла\" в квартала, видимо употребили алкохол и с неадекватно поведение, потърсили съдействие от допълнителни полицейски сили.До идването им служителите на реда успели да задържат двама от тримата мъже, които за да дадат отпор, се качили на покрива на постройката и с керемиди, камъни и подръчни средства, замеряли полицаите, ранявайки единия от тях в областта на лицето.Пострадалият полицейски служител е откаран за преглед в УМБАЛ - Бургас, като към момента медицинските изследвания продължават.Самоличността на третия участник в инцидента е установена и същият се издирва от служителите на реда.", "date": "2017.12.25", "title": "Пияни замеряха полицаи с керемиди в Бургас"}
{"url": "https://offnews.bg/sviat/video-mazh-izskochi-na-stcenata-po-vreme-na-rech-na-erdogan-671828.html", "text": "Неизвестен мъж се опита да прегърне турският президент Реджеп Ердоган, а изскачането му на сцената предизвика паника сред гостите.Инцидентът стана в провинция Шърнак, където турският президент изнесе реч в неделния ден. Неизвестният мъж се опитал да прегърне Ердоган, но бодигардовете го отблъснали.Мъжът по-късно обяснил, че единствената му цел била да прегърна президента, но не бил разбран.", "date": "2017.12.25", "title": "Видео: Мъж изскочи на сцената, по време на реч на Ердоган"}
{"url": "https://offnews.bg/sviat/ruskata-tcik-ne-dopusna-navalni-da-stane-konkurent-na-putin-671835.html", "text": "Руската Централна избирателна комисия (ЦИК) не допусна опозиционера Алексей Навални до участие в президентските избори, тъй като е осъждан. Той ще обжалва това решение и призова за бойкот на вота, насрочени за март 2018 г.„Ние обявяваме стачка на избирателите и ще поискаме от всички да бойкотират тези избори, няма да признаем резултата от тези избори\", заяви опозиционерът пред журналисти, след като ЦИК отхвърли с единодушие кандидатурата му.По-рано тази година Навални получи петгодишна условна присъда за незаконно присвояване на средства. Още тогава бе обявено, че той ще има право да се кандидатира за президентския пост в Русия не по-рано от 2028 г.Европейският съд по правата на човека (ЕСПЧ) обяви за несправедлива присъдата срещу Алексей Навални и неговия брат Олег по дело за финансови престъпления през 2014 г. В решението си ЕПСЧ заявява, че становищата на руските съдилища по делото срещу двамата братя са „предубедени и демонстративни“.", "date": "2017.12.25", "title": "Руската ЦИК не допусна Навални да стане конкурент на Путин"}
{"url": "https://offnews.bg/tenis/nadal-ne-iska-dalgoletieto-na-federer-671836.html", "text": "Световният номер 1 в тениса Рафаел Надал не планира да играе до възрастта на големия си съперник Роджър Федерер. Надал е на 31 години, докато Федерер продължава да бъде в елита на 36 години.\"Дали искам да играя до 36 години? Не. Всеки има своя път. Това, че едно нещо е добре за един, не значи, че е добре за друг. На 31 съм. До 36 е още далече. Всичко зависи в какво физически и психическо състояние ще бъда\", каза Надал пред \"АС\".Междувременно третият в света Григор Димитров изрази нетърпение да започне новия сезон.\"Това е важно време за мен и нямам търпение новият сезон да започне. Имам високи цели, очакванията към мен също са големи. Искам да играя все по-добре\", каза Димитров за официалния канал на АТР.Българинът се подготвя за първия си турнир за новата година - този в Бризбън, който започва на 1 януари. На него Димитров ще гони повторение на представянето си миналата година и титла.Част от подготовката си пък Димитров проведе в Монте Карло.\"Благословени сме да имаме такива условия тук, невероятно е, че когато излезеш на кортовете, вече виждаш трима-четирима топ играчи и това те мотивира още повече да работиш\", обясни Димитров.", "date": "2017.12.25", "title": "Надал не иска дълголетието на Федерер"}
{"url": "https://offnews.bg/sviat/spasiha-zhena-sled-tajfuna-na-filipinite-otceliala-4-dni-sama-v-moret-671824.html", "text": "Двадесет и пет годишна жена бе спасена днес, след като бе отнесена на 900 км от родния си град от смъртоносното наводнение във Филипините. Тя е извадена от морето 4 дни след бурята от случайно преминаващ товарен кораб, съобщи ДПА, цитирана от БТА.Диана Салим се носела по вълните, като се държала за отломка от къщата си в град Сибуко в провинция Северна Замбоанга. Тропическата буря Тембин, която бушува до вчера в южната част на Филипините и предизвика наводнения и свлачища, отне живота на 240 души. Спасителните екипи все още издирват 107 души. ", "date": "2017.12.25", "title": "Спасиха жена след тайфуна на Филипините, оцеляла 4 дни сама в морето"}
{"url": "https://offnews.bg/tehnologii/2018-ta-shte-bade-godinata-na-razshirenata-choveshka-realnost-670701.html", "text": "2018-та ще бъде годината на разширената човешка реалност (\"Augmented Humanity“), показва годишният доклад на дигиталната агенция Isobar. Според прогнозата на Isobar 2018-та ще бъде годината на разширената човешка реалност, където технологията подобрява и оразмерява повечето от качествата на хората. Технологичните интерфейси ще станат по-естествени и интуитивни, технологията ще автоматизира повтарящи се задачи, което ще освободи време за повече творчество и развитие на уменията, а изкуственият интелект ще направи крачка напред към емоционалната интелигентност.Isobar откроява пет ключови тенденции, определящи начина, по който технологиите ще влияят и подхранват едни от най-човешките ни качества - способността да се разпознаваме, доверието ни едни към друг, умението за адаптация към променящите се обстоятелства и силата да творим.Тенденциите на 2018, които дефинират пресечната точка на технологиите и човечеството са:• „Body Talk” (Езикът на тялото), която развива човешкото тяло като интерфейс – нашите очи и уши започват да заменят докосването и използването на пръсти за интеракция с устройствата ни;• „Powered by People“ (От хората – за хората) – тази тенденция онагледява преминаването ни от клиентски ориентирано съзнание към съзнание, което поставя на първо място общността, защото технологиите (и особено социалните мрежи) наложиха и натовариха с още по-голям смисъл икономиката на споделянето;• „The Economy For Me” (Икономика за мен) – тенденцията насочва към силата на изкуствения интелект да осигурява още по-високо ниво на персонализация на продуктите, услугите, местата и дори цените, които ни интересуват;• „The Ethical Algorithm“ (Етичния алгоритъм) разглежда технологията като силата, с която се създава добро, защото следва да си зададем въпроса дали в света на фалшивите новини и създаването на пристрастни алгоритми има място за морален код;• „The Makers and the Machines“ (Създателите и Машините) – този тренд изследва изключителната симбиоза между изкуството и технологиите, което позволява да се създават продукции, каквито трудно бихме могли да си представим.“Изкуственият интелект е нещо уникално, но хората оценяват много повече емоционалната интелигентност. Силата на човешкото съзнание е в съпричастността, която проявяваме един към друг. Това не може да бъде автоматизирано, нито може да бъде възложено на външен изпълнител. Разширената Човешка Реалност (Augmented Humanity) ще използва технологията, за да въздейства в мащаб на всичко, което е добро и мощно в човешките взаимоотношения\", обяснява изводите на доклада Джийн Лин, Глобален изпълнителен директор на Isobar.Докладът посочва, че един ден ще станем свидетели на епохата на анонимни, абсолютно уеднаквени транзакции, които ще внесат временна промяна в нашата еволюция. А с напредването на технологията тя ще става по-човешка, а не обратното.Всяка тенденция в  бива описана как оживява днес, как ще се развива в бъдеще и какво означава тя за бизнеса и брандовете в момента. Докладът посочва значението на емоциите във всеки етап на съприкосновение с потребителя и как в тази нова среда въпросът „как работи“ една технология вече няма да е релевантен, за сметка на човешките емоции и стимули, които ще повдигнат в нова светлина въпроса „как се чувства?“", "date": "2017.12.25", "title": "2018-та ще бъде годината на разширената човешка реалност"}
{"url": "https://offnews.bg/sviat/orban-obichame-blizhnite-no-i-sebe-si-ne-iskame-da-otnemat-diado-k-671821.html", "text": "Ние, европейците живеем в култура, създадена от ученията на Христос. Замислям се за известната поговорка на покойния унгарски министър-председател Йожеф Антал: „В Европа дори атеистите са християни.Това написа обръщение за Коледа унгарският министър-председател Виктор Орбан към християните в страната си и в Европа, публикувано на интернет-страница на консервативния портал Magyar Idők, цитрано\"Фокус\".Според Евангелието на Марко втората заповед на Христос звучи като \"Обичай ближния, както обичаш себе си\". В Европа днес често споменават това, искайки да ни обвинят, че макар да се обявяваме за християни, не искаме или дори не позволяваме на милиони от други континенти да се заселят в Европа. Но те забравят втората част от заповедта: „трябва да обичаме ближния си, но също така трябва да обичаме себе си. Да се обичаме също означава да се грижим и да защитаваме това, което сме. Да обичаме себе си означава, че обичаме нашата страна, нашата нация, нашето семейство, се казва още в текста на Орбан. Когато изчертаваме границите на нашата идентичност, отбелязваме християнската култура като източник на нашата гордост и поддържаща сила. Християнството е култура и цивилизация. Ние живеем в него. Не става въпрос за това колко хора ходят на църква или колко се молят честно. Културата е реалността на всекидневния живот. За европейците християнската култура определя ежедневието ни. Основите на европейския живот сега са подложени на атака. Не искаме да преименуваме коледните си традиции и не искаме да ги защитаваме с бетонни блокове. Не искаме да лишаваме децата от Дядо Коледа. Не искаме да ни отнемат празника на Рождеството. Не искаме притеснения и страхове да ни придружават на празничното поклонение. Не искаме никой да тормози дъщерите и жените ни в тълпата, която посреща Новата година, завършва Виктор Орбан. ", "date": "2017.12.25", "title": "Орбан: Обичаме ближните, но и себе си - не искаме да отнемат дядо Коледа на децата ни"}
{"url": "https://offnews.bg/obshtestvo/zatvariat-do-iuni-bulevard-v-ovcha-kupel-zaradi-stroezha-na-metroto-671809.html", "text": "От днес до 25 юни столичният булевард „Президент Линкълн” ще бъде затворен за автомобили между бул. „Овча купел” и ул. „657”, заради строежа на третия лъч на метрото.Променят маршрутите на автобусни линии № 11 и 60 – от бул. „Никола Мушанов” на кръстовището с ул. „Житница” надясно по ул. „Житница”, ул. „Зеленика” надясно по бул. „Президент Линкълн” и по маршрутите си двупосочно.Закриват се съществуващи автобусни спирки с код 0351 и с код 0352 „БУЛ. ОВЧА КУПЕЛ” и с код 2029 и с код 2030 „ул. Лиляче” на бул. „Президент Линкълн”. Автобусите ще спират на съществуващи спирки с код 2031 и с код 2032 „ул. Лиляче” на ул. „Зеленика”.", "date": "2017.12.25", "title": "Затварят до юни булевард в Овча купел заради строежа на метрото"}
{"url": "https://offnews.bg/obshtestvo/radoslav-da-ne-se-krie-zad-hristo-i-toj-cherpi-za-imen-den-671794.html", "text": "177 763 българи празнуват имен ден на Коледа. Най-много именици се казват Христо - 58 954 мъже, Христина са кръстени 21 838 дами, а трети по брой, които ще черпят за ЧИД, са господата с име Радослав. Празнуват още Божидар, Божидара, Божан, Божана, Божин, Божил, Емил, Емилия, Емануил, Емануела, Звезда, Звезделина, Звезделин,  Християн, Христин, Христофор, Ицо, Кристиян, Кристиан, Криси, Хриси, Христа, Кристина, Кристиана, Младен, Младена, Радослава, Радомир, Радомира, Радостин, Радостина, Радина, Райко, Радко и всички техни производни. Христо е гръцко име, което означава \"помазан, благ\". С такова значение са и всички негови производни. ", "date": "2017.12.25", "title": "Радослав да не се крие зад Христо - и той черпи за имен ден"}
{"url": "https://offnews.bg/obshtestvo/angelski-krile-v-nebeto-nad-velingrad-snimki-671811.html", "text": "Ангелски криле и кръст заснеха в небето над Велинград местни жители на Бъдни вечер. Красивото природно явление малко след залез слънце бе възприето от хората като добър знак на един от най-големите христянски празници, съобщи Дарик. Според повечето коментари това е Божие предзнаменование и предвестник на мир, любов, здраве и благодат не само за велинградчани, но и за всички българи.", "date": "2017.12.25", "title": "Ангелски криле в небето над Велинград (снимки)"}
{"url": "https://offnews.bg/analizi/solidarnostta-koiato-ne-e-mehanichna-671806.html", "text": "Във времената на модерната публичност темата за солидарността не убягва на общественото внимание. Нашето време се характеризира с непрекъснати промени. Колкото по-дълбоки са промените, толкова по-остри са колизиите. На пръв поглед е парадоксално, но солидарността също възпламенява нерядко остри обществени колизии.Европейският съюз, който е уникална и безпрецедентна в историята на човечеството социално-политическа и транснационална формация, познава латентни напрежения и колизии, които се усилиха и станаха внезапно и изненадващо явни във връзка с голямата бежанска вълна. Тъй като вълната отслабна, се създава впечатлението, че нещата не са така драматични вече, но главният проблем е висящ. Главният проблем е разклатената фундаментална социална ценност - солидарността, прокламирана от и за страните членки на съюза. Кризата не е въпрос на политическата форма на ЕС, която е безпрецедентна и уникална, не е защото съюзът не е станал Европейски съединени щати, по-малко централизирана федерация и т.н. Нещата са многомерни и в дебатите са откроени вече сериозни различия относно солидарността между страните членки и групи страни членки. Има разминавания между разновидностите на солидарност в рамките на съюза: кохезионно фондове - „Да!“, квоти за бежанци- „Не!“ и т.н.Циркулират и конкуриращи се  Високата социологическа теория не се отнася с пренебрежение и презрение към всекидневните представи, макар че  То включва наред с истини полуистини, фантазии, желано, приемано за действително, подмяна на ценности и какво ли не. Но общественото мнение е основна част от социалната реалност. Има множество светове (реалности), може би безброй (Джеймс). Всекидневният живот на хората е върховна реалност (Шютц). Нагазваме в дълбоки води, но няма как. Солидарността е от дълбоките води. Добре е да си огледаме екипировката, на което ни е научил безсмъртният здрав смисъл. Различните научни теории отмират независимо от претенциите, че Така е било и така ще бъде.Солидарността е  Без солидарност обществото се разпада и загива, а с това, разбира се, загиват човешките същества изобщо. Но подобни радикални изводи са отвъд хоризонта на здравия смисъл. Всекидневното съзнание и общественото мнение нямат рационални понятия за произхода на солидарността, за нейната същност и форми. Общественото мнение се уповава на несигурни интуиции, вярвания и ограничен емпиричен опит. Необходима е социология и сродни на нея науки. Науката по своята същност е теория на действителността. Съвременниците, обаче, продължават да гледат подозрително на теоретичните знания, което смятат за нещо отвеяно, непрактично и непрагматично. Но съвременното общество се трансформира неумолимо в общество на знанието. Кое е това знание, което се превръща в ос на настъпващото общество? Това е на първо място фундаменталното теоретично знание. Да, теоретичното знание. То придобива осево значение, тоест всичко се върти около него.Заглавието е вероятно озадачаващо. Какво означава солидарност, която не е механична? В социологическата класика се разграничават две исторически форми на солидарност. В предмодерното общество В модерното общество механичната солидарност се измества от  (Дюркем). Предмодерното общество почива на  и отделните членове на общността нямат съзнанието и самосъзнанието да са личности. Дори най-смелата и далече отиваща фантазия няма идея за човешкия индивид като личност. Солидарност между отделни групи хора обаче има и тя е непоклатима. На беда или посегателството върху член на рода се отговаря без колебание, автоматично от друг или други членове. Цената на солидарността няма значение, тя може да е саможертва. Ето защо, солидарността е автоматична, механична.В модерното общество човека става гражданин, доколкото се освобождава от предходните общностни зависимости (Русо). Като гражданин всеки пълнолетен човек е автономен член на обществото. Хората в модерните общества, които се признават и ценят като личности, се нуждаят от солидарност, без която обществото е немислимо. Липсата на солидарност и бягството от солидарност, там където тя е жизнено необходима, е заличаване на личността. Обезличената автономност на човешките индивиди е озъбено чудовище. Човешкият индивид, който не вижда насреща си личност, е безличие, опасно безличие, каквото е чудовището. Общество, което не почива на солидарност, е деградирало в зверилник.Солидарността, която не е механична, произтича от благородното сърце на автономния член на обществото, от индивидуална личност. Умът осветява и отваря път на благородното сърце. Хората имат нуждата да знаят как, кога и на кого да дадат подкрепа. и това качество е преди нашия опит и подръчни знания. Не користта и страхът управляват солидарността. В този суров свят ще кажат, че тия думи са вятър работа. „Който е беден, да работи и да стане богат“ и т.н. Така е. И не е така. Необходимо е да преценяваме и да пресмятаме. Произволната солидарност се срива като социална ценност. Тя може да опива бедните да остават в леността си, мързеливите в мързела се, свикналите да живеят на чужд гръб да се чувстват удобно, готованите да ламтят за чуждото и т.н. Социалното разложение има безброй разновидности.В тоталитарната система солидарността се налага. За част от обществото солидарността наподобява механичната солидарност от предмодерната епоха, за друга част от членовете на обществото, които не приемат вътрешно комунистическата идеология, комунистическите идеали и светоглед, солидарността е принудителна и механична. Солидарността се диктува от господстващата комунистическа идеология. Тя е организирана и направлявана от комунистическата партия-държава. Спонтанната солидарност е немислима и бива смазана от тоталитарната машина. Международната работническа солидарност, солидарността на международното комунистическо движение и пакетирани движения като „движението за мир“, „женско движение“ и др. са уж спонтанна солидарност. За всички трезво мислещи хора социалистическата и комунистическата солидарност е дълбоко фалшива. Думата „солидарност“ беше омърсена.Истинската солидарност е преди всичко спонтанна в смисъл, че е самоосновна, тоест по своята същност тя е заради самата себе си и от себе си в името на благо за другите. Ние сме солидарни не за да получим нещо, да се облагодетелстваме, а за дадем на другите, които смятаме за ближни в най-широкия смисъл на това понятие.В късно модерната епоха си прокарва път  която произтича от пълзящия във всички координати на социалната сфера  Това е лудостта всичко да се свежда до правно регламентиране и регулиране. Юриспруденцията претендира да е панацея за всичко. Успоредно върви с разстрела на интимността и функционализация на човешките отношения. Вменяването на солидарност по квоти за приемане на бежанци, прииждащи в Европейския съюз, е илюстрация на юридизъм. Привържениците на широко отворените врати, като канцлерът на Германия, смятат, че щом солидарността е основна социална ценност на ЕС, то договорът, на който почива съюза, диктува всяка страна членка да приеме пропорционален брой чужденци. Юридизмът отива толкова далече, че едва ли не всичко подлежи на правно регулиране. Правните норми, които - както е известно - са задължителни, и те все повече изместват моралните норми. Юридизмът е правен империализъм. Подчиняването на солидарността на юридизма я превръща в механическа.Алтернатива на механичната солидарност е съзвучната на благородните човешки и социални ценности солидарност като висша социална и хуманна ценност. Не може да се живее с мисълта, че историята си знае работата. Историята няма свой вътрешен разум. Съвременниците са отговорни за идните поколения, както родителите за своите невръстни деца и пълнолетните за непълнолетните. Не е вярно, че нещо, което е много важно и безценно, не може да бъде загубено веднъж завинаги. Човешкият живот е върховна ценност и самоценност, но има хора, които се самоубиват, което е най-печалното от всички печални неща на този свят. И все пак нищо не е предопределено и неизбежно, като се изключи индивидуалната смърт на всяко едно човешко същество.", "date": "2017.12.25", "title": "Солидарността, която не е механична"}
{"url": "https://offnews.bg/turizam/ruskata-matrioshka-tur-spria-grupite-si-za-balgaria-671826.html", "text": "Руският туроператор \"Матрьошка тур\" съобщи, че спира групите за почивка в България по Нова година, съобщи БТА. Засегнати ще са курортите Банско, Боровец и Пампорово, които трябваше да посрещат гости от Санкт Петербург, се вижда от сайта на компанията. \"Матрьошка тур\" има проблеми с извозването на свои туристи от китайския остров Хайнан и в тази форсмажорна ситуация е предпочела да спре полетите до България на 28 декември, 3 януари и 10 януари. По-рано бе съобщено, че над 200 руснаци вече от няколко дни не могат да излетят от китайския курортен остров Хайнан, тъй като китайските власти не са потвърдили времевите слотове (времевите периоди за излитане) на авиокомпания Икар, изпълняваща полетна програма до Хайкоу на Хайнан от пет руски града, припомня Дневник. С тази авиокомпания е трябвало да се приберат у дома туристи на две руски фирми, сред които и \"Матрьошка тур\".", "date": "2017.12.25", "title": "Руската Матрьошка тур спря групите си за България"}
{"url": "https://offnews.bg/sviat/trus-ot-4-7-na-gratckia-ostrov-kos-671820.html", "text": "Земетресение с магнитуд 4,7 по скалата на Рихтер е регистрирано край гръцкия остров Кос, показва справка на интернет-страницата на Европейския средиземноморски сеизмологичен център(EMSC). Трусът е станал край бреговете на остров Кос на 40 км северозападно от турския град Измир в 8:13 часа сутринта местно време (7:13 часа българско) на 25 декември на дълбочина от 17 км, уточнява Фокус.Няма данни за жертви и разрушения.", "date": "2017.12.25", "title": "Трус от 4,7 на гръцкия остров Кос"}
{"url": "https://offnews.bg/ikonomika/germanskiat-dalg-se-topi-sas-78-evro-v-sekunda-671832.html", "text": "Часовникът на германския държавен дълг, инсталиран в центъра на Берлин - на сградата на Асоциацията на германските данъкоплатци, за първи път от създаването му преди 22 години започна да върви назад.Така механизмът отброява намаляването на дълга на страната, съобщиха ДПА, цитирани от БГНЕС.Тази година общият държавен дълг на Федерална република Германия, според Федералната статистическа служба, ще бъде намален с 2,9% до 1,93 трлн. евро, каза ръководителят на асоциацията Райнер Холцнагел.\"Намаляването на държавния дълг не трябва да се свързва с активната политика, а с икономическия растеж, увеличените данъчни приходи и ниските лихвени проценти\", каза той.Сега часовникът определя редуцирането на националния дълг със 78 евро в секунда.", "date": "2017.12.25", "title": "Германският дълг се топи със 78 евро в секунда"}
{"url": "https://offnews.bg/obshtestvo/chestito-rozhdestvo-hristovo-671584.html", "text": "Християнският свят празнува днес един от най-големите църковни празници – Рождество Христово! Божият син Исус Христос се е родил в град Витлеем, провинция Юдея. Малко преди раждането, майка му Мария заедно с Йосиф отишла във Витлеем. Там те не могли да намерят място в страноприемница и били принудени да се подслонят в пещера извън града, където пастирите затваряли овцете.В нея Мария родила сина си, повила го в пелени и го положила в ясли, където били привързани осел и вол. С дишането си животните сгрявали Младенеца. В мига на Рождеството в небето пламнала чудна светлина, явил се ангел, който съобщил на намиращите се наблизо пастири, че на света е дошъл Спасителят. Тримата влъхви били първите, които се поклонили пред Божия син, доведени при него от изгрялата Витлеемска звезда, която сочела пътя към Спасителя. ", "date": "2017.12.25", "title": "Честито Рождество Христово!"}
{"url": "https://offnews.bg/obshtestvo/patriarh-neofit-pozhela-na-hristianite-zdrave-bodar-duh-i-blagodat-671822.html", "text": "На Рождество Христово с тържествени литургии в цялата страна беше отбелязан един от най-големите християнски празници.Негово светейшество Българският патриарх Неофит оглави тържественото богослужение в катедралния храм \"Св. Александър Невски\".Десетки миряни изпълниха храма, за да участват в тайнството на Рождественската литургия, сред тях беше и президентът Румен Радев. В празничното си послание патриарх Неофит пожела на християните здраве, бодър дух и благодат. В деня на славното Рождество Христово отечески приветстваме всички верни чада на Светата наша православна църква в родината и далеч от нейните предели като се сърдечно благопожелаваме на всички вас крепко здраве, бодър дух и благословени от Бога успехи във всяко богоугодно и доброполезно начинание. Божията милост и любов, благодат и мир на раждащият се днес във Витлеем богомладенец и общението със Светия дух да бъдат с всички нас. Честито Рождество Христово!, каза патриарх Неофит. ", "date": "2017.12.25", "title": "Патриарх Неофит пожела на християните здраве, бодър дух и благодат"}
{"url": "https://offnews.bg/obshtestvo/topla-koleda-s-temperaturi-do-16-gradusa-671791.html", "text": "Днес времето ще е слънчево, след обяд с временни увеличения на облачността. Ще духа слаб до умерен вятър от запад.Дневните температури ще се повишат още и максималните ще бъдат между 11 и 16 градуса.Над планините ще бъде предимно слънчево. Ще духа умерен, по билата и временно силен северозападен вятър. Максимална температура на височина 1200 метра около 9 градуса, на 2000 метра – около 3 градуса.Над Черноморието ще бъде предимно слънчево. Ще духа слаб до умерен западен вятър. Максимални температури на въздуха: 12-13 градуса. Температурата на морската вода е 7°-9°. Вълнението на морето ще бъде 1-2 бала.", "date": "2017.12.25", "title": "Топла Коледа с температури до 16 градуса"}
{"url": "https://offnews.bg/ikonomika/sveteshti-zebri-s-datchitci-vav-varna-v-sofia-na-fokus-sa-tramvaite-671813.html", "text": "25 „интелигентни\" пешеходни пътеки ще гарантират по-голяма безопасност на пешеходците във Варна от догодина. Чрез система от датчици, вградени в пътната настилка, зебрите ще светят автоматично при появата на минувач на пътното платно. Те трябва да издържат на преминаването на камиони, снегопочистващи машини и друга тежкотоварна техника. Инсталирането на „умните\" системи за безопасност ще стане със средства от Оперативна програма „Региони в растеж\" 2014-2020 г. по втората фаза на проекта за интегриран градски транспорт на Варна, съобщи МРРБ. Ще се подобри и диспечерската програма на града – светофарите ще се управляват в реално време, което ще облекчи трафика в пиковите часове. Ще се изграждат \"зелени вълни\" по кръстовищата, ще се ремонтират основни улици и булеварди, ще бъдат купени и 15 нови екологични автобуси, като стойността на целия проект е 37 млн. лв. Варна е един от 39-те големи града, които модернизират градския си транспорт с 237 млн. лв. по Оперативна програма „Региони в растеж\" 2014-2020 г. Амбициозни са и проектите на останалите бенефициенти - община Сливен ще се сдобие с 27 дизелови автобуса, а Перник – с 15 автобуса на метан, които ще се движат по най-натоварените линии. В центъра на Русе ще бъде създадена нова пешеходна зона. Предвидена е реконструкция на бул.\"Придунавски\", който ще стане двупосочен и по него ще минава градският транспорт. Така ще се облекчи трафикът по малките улички. Ще се монтира видеонаблюдение на възлови кръстовища и точки с цел дистанционно регулиране на движението.124 млн. лв. ще бъдат вложени в транспорта на София. Столичната община ще ремонтира трамвайното трасе по \"Цар Борис III\" от Съдебната палата до крайната спирка в квартал \"Княжево\", което ще позволи по-висока скорост на движение. Предстои реконструкция и на трамвайното трасе по ул. „Каменоделска\" от кръстовище с бул. „К. Стоилов\" до кв.„Орландовци\". Ще бъдат купени и 13 модерни мотриси. Според урбанистите трамвайният транспорт трябва да е във фокуса на вниманието, защото е не само екологичен, но позволява на хората да се чувстват част от градската среда.През първия програмен период по ОПРР в проекти за подобряване на транспорта в София, Бургас, Пловдив, Варна, Стара Загора, Русе и Плевен бяха инвестирани 413 млн. лв.Автобусният парк на тези градове беше обновен със 192 нископодови автобуса и 64 тролейбуса. Изградени бяха скоростни отсечки с дължина 32 км, които осигуряват по-бързо придвижване на градските превозни средства.", "date": "2017.12.25", "title": "Светещи зебри с датчици във Варна, в София на фокус са трамваите"}
{"url": "https://offnews.bg/sviat/morales-sled-tramp-gvatemala-mesti-posolstvoto-si-v-jerusalim-671815.html", "text": "Гватемала ще премести посолството си в Израел от Тел Авив в Йерусалим, съобщи президентът на страната Джими Моралес, пише The Guardian. Така централноамериканската държава става първата, последвала примера на САЩ и президента Доналд Тръмп.  Гватемала бе една от деветте държави, гласували заедно със САЩ и Израел в Общото събрание на ООН срещу необвързващата резолюция, осъждаща решението на Тръмп да признае Йерусалим за столица на Израел, припомня Фокус.Президентът Моралес обяви, че след като е провел разговор с израелския министър-председател Бенямин Нетаняху, е решил да инструктира външното министерство на страната да премести посолството, информира БНР.До момента никоя държава няма да мести посолството си в Израел в Йерусалим. Чехия обаче също съобщи, че обмисля подобно решение.", "date": "2017.12.25", "title": "Моралес след Тръмп: Гватемала мести посолството си в Йерусалим"}
{"url": "https://offnews.bg/sviat/160-skiori-visiaha-na-lift-dva-chasa-spasiha-gi-s-helikopteri-671817.html", "text": "Над два часа останаха заклещени 160 скиори във френските Алпи. Повреда в електрозахранването ги остава блокирани в кабинките в курорта Шамрус.  За евакуацията на блокираните скиори бяха мобилизирани спасители от съседните курорти, както и два хеликоптера.Заклещените в кабинките туристи бяха пуснати един по един на земята с въжета. Пострадали няма.Причините за тежката авария се изясняват. ", "date": "2017.12.25", "title": "160 скиори висяха на лифт два часа, спасиха ги с хеликоптери"}
{"url": "https://offnews.bg/obshtestvo/den-na-traur-v-harmanli-zaradi-zaginalite-v-katastrofa-trima-mladezhi-671808.html", "text": "Ден на траур е обявен днес в Харманли след тежката катастрофа, при която загинаха трима младежи. Всички коледни тържества са отменени. Националното и общинско знаме на сградата на общината ще бъдат спуснати наполовина. Ще бъдат изключени и светлините на празничната украса на сградите на Културния център и на местната администрация. В неделя през нощта трима млади мъже загинаха, след като шофьорът изпусна управлението на летящото Ауди и се блъсна челно в бетонен гараж. Километражът на колата е спрял на 220 километра в час. Мъжете пътували по главния път Харманли - Свиленград. На изхода на града колата излиза от платното и след 50 метра се удря в бетонната постройка. Общината проверява дали гаражът е законен, съобщи Нова тв. Според собственика постройката е на това място от 8 години. ", "date": "2017.12.25", "title": "Ден на траур в Харманли заради загиналите в катастрофа трима младежи"}
{"url": "https://offnews.bg/sviat/tramp-horata-kazvat-pak-vesela-koleda-zaradi-men-671816.html", "text": "Хората казват отново „Весела Коледа“ благодарение на мен, заяви американският президент Доналд Тръмп. „Народът е горд да казва отново „Весела Коледа“. Горд съм да водя настъплението срещу атаката на нашата любима и красива фраза“, написа Тръмп на профила си в социалната мрежа „Туитър“.Срещу празника се води война и че, заради политическата коректност, хората вече не използват думата „Коледа“. „Когато отивате за покупки, те ви казват „Весели празници“ или „Честита Нова година“ и, ако нещо е червено, то го боядисват. Но знаете ли какво? Ще казваме „Весела Коледа\" отново“, заяви по-рано тази година президентът пред последователи.Тръмп често критикува своя предшественик в Белия дом Барак Обама, че предпочита за казва „Весели празници“. ", "date": "2017.12.25", "title": "Тръмп: Хората казват пак Весела Коледа заради мен"}
{"url": "https://offnews.bg/sviat/ottcepiha-rajon-v-los-andzhelis-zaradi-podarak-s-konska-tor-za-minista-671812.html", "text": "Полицията в Лос Анджелис отцепи района в града, където живее американският министър на финансите Стивън Мнучин. Причината е подозрителен пакет, оставен на алеята край къщата му, съобщи ДПА.В операцията са участвали представители на местните и на федералните власти.Пакетът бил опакован като подарък с надпис \"От американския народ\". След като полицаите го отворили, те открили вътре само конска тор.Мнучин е бил в дома си и е бил информиран за случилото се, уточнява БНР. Води се разследване за изпращача на пакета", "date": "2017.12.25", "title": "Отцепиха район в Лос Анджелис заради подарък с конска тор за министър"}
{"url": "https://offnews.bg/futbol/seltik-prodade-zvezdata-si-na-anglijski-novak-671825.html", "text": "Нападателят на Селтик Муса Дембеле ще продължи кариерата си в Премиършип, след като \"детелините\" приеха офертата на Брайтън за 21-годишния французин, съобщи Sky Sports.\"Чайките\" ще платят на Селтик сумата от 18 млн. паунда. Този сезон Дембеле вкара осем гола в 18 мача от шотландското първенство и другите турнири. Неговият договор със Селтик е до май 2020 г.Той ще се завърне във Висшата лига на Англия, където стартира професионалната си кариерата в тима на Фулъм. Лондончани продадоха Дембеле на Селтик през лятото на 2016 г. и в първия си сезон той наниза 32 попадения в 49 срещи.", "date": "2017.12.25", "title": "Селтик продаде звездата си на английски новак"}
{"url": "https://offnews.bg/tenis/grigor-e-treti-v-sveta-i-na-koleda-671818.html", "text": "Най-добрият български тенисист Григор Димитров изпраща годината като номер 3 в света, стана ясно от публикуваната днес актуализирана ранглиста на АТР.Димитров достигна до рекордното класиране в кариерата си през миналия месец, след като триумфира във финалния за сезона турнир на АТП в Лондон.Пред българина са само Рафаел Надал (Испания) с 10645 точки и Роджър Федерер (Швейцария) с 9605 точки.Топ 101. (1) Рафаел Надал (Испания) 10645 точки 2. (2) Роджър Федерер (Швейцария) 9605 точки3. (3) Григор Димитров (България) 5150 точки4. (4) Александър Зверев (Германия) 4610 точки 5. (5) Доминик Тийм (Австрия) 4015 точки 6. (6) Марин Чилич (Хърватия) 3805 точки7. (7) Давид Гофен (Белгия) 3775 точки 8. (8) Джак Сок (САЩ) 3165 точки9. (9) Стан Вавринка (Швейцария) 3150 точки10. (10) Пабло Кареньо Буста (Испания) 2615 точки", "date": "2017.12.25", "title": "Григор е трети в света и на Коледа"}
{"url": "https://offnews.bg/obshtestvo/prezidentat-i-saprugata-mu-na-balgarskata-koleda-dovechera-671810.html", "text": "Президентът Румен Радев и съпругата му Десислава Радева ще присъстват на традиционния благотворителен спектакъл „Българската Коледа“ тази вечер в Народния театър „Иван Вазов“. Петнадесетото издание на „Българската Коледа“ е „В подкрепа на спасения детски живот“. Oт сцената на Народния театър изявени български музиканти, танцьори, спортисти, актьори и журналисти ще подкрепят благородната кауза, посветена на изпадналите в беда деца.Юлиан Вергов ще бъде водещ, а в благотворителния концерт ще вземат участие известните български изпълнители Васил Найденов, Орлин Горанов и Еделина Кънева, група „БТР“ и група „Фондацията“, Михаела Филева, Графа, Криско, Миро, Поли Генова, Васил Петров, Орлин Павлов, Мариана Попова, Михаела Маринова, както и възпитаниците на Национално училище за танцово изкуство в София, детска вокална група „Бон-Бон“, Фолклорен танцов ансамбъл „Пламъче“, Софийска филхармония и хорът към Национален фолклорен ансамбъл „Филип Кутев“.Актрисата Мартина Вачкова, тенисистът Григор Димитров, лекоатлетката Ивет Лалова, сноубордистите Александра Жекова и Радослав Янков, алпинистът Боян Петров, волейболистите Радостин Стойчев и Владимир Николов, лекоатлетката Мирела Демирева, един от най-добрите български състезатели по тенис на маса - Денислав Коджабашев, художествената гимнастичка Невяна Владинова, актрисата Десислава Бакърджиева и спортният журналист Иво Иванов също ще са сред застъпниците, които ще призоват за съпричастност и подкрепа на децата в беда.Участие в спектакъла ще вземат и журналисти от Българската национална телевизия, Нова телевизия и бТВ. По време на концерта ще бъдат разказани историите на деца, борещи се с тежкото си здравословно състояние, както и такива, които са успели да преодолеят трудностите на болестта. Допълнителна информация за „Българската Коледа“, както и начините, по които може да бъде направено дарение, са посочени на интернет-страницата на благотворителната инициатива www.bgkoleda.bg.", "date": "2017.12.25", "title": "Президентът и съпругата му на 'Българската Коледа' довечера"}
