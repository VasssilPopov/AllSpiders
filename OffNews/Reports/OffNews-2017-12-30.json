{"url": "https://offnews.bg/futbol/skandal-s-bivsh-trenior-na-levski-v-sarbia-672066.html", "text": "С нова сила избухна скандалът между бившия национален селекционер на Сърбия Славолюб Муслин и президента на местната федерация Славиша Кокезе.Муслин изненадващо беше уволнен на 30 октомври, след като преди това успя да изведе Сърбия до участие на световното в Русия.Мястото му беше заето от Младен Кръстаич, който никога преди това не е водил самостоятелно какъвто и да е отбор. Кокезе обоснова решението си с нежеланието на специалиста да кани в отбора по-млади и талантливи играчи.Самият треньор отговори в иронична форма на упрека.\"Очевидно съм прекарал последните месеци в залуда. Смятах, че са ме уволнили за друго, а именно, че не позволих на президента да ми се бърка в избора на състава и тактиката за световното в Русия\", казва Муслин пред \"Вечерни Новости\".Преди това Кокезе атакува треньора и с по-конкретни аргументи. Той го обвини, че игнорира халфа на Лацио Сергей Милинкович-Савич, както и за това, че по негова вина Марко Арнаутович е избрал да играе за Австрия, вместо за Сърбия.", "date": "2017.12.30", "title": "Скандал с бивш треньор на Левски в Сърбия"}
{"url": "https://offnews.bg/obshtestvo/ianuari-idva-sas-seria-ot-protesti-sreshtu-pravitelstvoto-672053.html", "text": "Освен българското председателство на Съвета на ЕС още в първите дни на януар се задава вълна от протести срещу правителството. Най-масов от всички протести се очаква да бъде  в защита на природен парк Пирин. Поводът е решението на Министерския съвет от 28 декември, с който се дава зелена светлина за строителството на втори кабинков лифт в Банско. Опасенията на граждани и природозащитни организации са, че така се позволява строителството на нови хотели и къщи в границите на природния парк. В последните дни на годината се проведоха два такива протеста в София.На 4 януари поредното шествие ще започне от 18.30 часа при паметника на Алеко Константинов на бул. \"Витоша\". Исканията, които ще поставят протестиращите, са отмяна на решението на МС от 28.12.2017г. за промяна плана за управление на НП „Пирин“ от 2004 година и  оставка на министъра на околната среда и водите Нено Димов (за цялостно творчество, системни лъжи на обществото и имитацията на обществено обсъждане на измененията в ПУ на НП Пирин).Протест за  е планиран ежедневно от 17 до 31 януари. На 17 януари в парламента ще се гласува вотът на недоверие, който внесоха БСП и ДПС по темата \"Корупция\". Протестът ще се проведе от 10.00 часа пред сградата на Народното събрание. От януари се очаква да подновят протестите си и сужителите в МВР. Синдикатите и ръководството на министерството не успяха да постигнат договореност по отношение на по-високите заплати на полицаите. Синдикалисти заплашиха с  от първия ден на българското председателство на Съвета на ЕС. За момента все още не е ясно каква ще бъде формата им на протест.", "date": "2017.12.30", "title": "Януари идва със серия от протести срещу правителството"}
{"url": "https://offnews.bg/112/zverska-katastrofa-otne-zhivota-na-majka-i-8-mesechno-bebe-672052.html", "text": "Тежка катастрофа в района на шуменското село Ивански отне живота на двама души, съобщиха от МВР.Инцидентът е станал на пътя Шумен - Смядово при челен сблъсък на два леки автомобила. На място са загинали 21-годишна жена и 8-месечното й бебе. Други четирима са настанени в болница.Катастрофата станала малко след 12:30 часа, на хлъзгава настилка от падащия мокър сняг.По първоначална информация на пътя пред автомобила, който се движил в посока Шумен, са изскочили кучета. Жената зад волана е направила опит да ги избегне и е навлязла в насрещната лента за движение. В този момент срещу нея се е движил друг лек автомобил и последвал челен удар.По-рано днес при катастрофа между два леки автомобила на пътя между пловдивските села Йоаким Груево и Кадиево загина 57-годишен мъж. Инцидентът стана около 6.40 часа тази сутрин. Водачът на втората кола - на 31 години, е пострадал. Той е откаран в болница.И двамата са пътували сами в колите.", "date": "2017.12.30", "title": "Зверска катастрофа отне живота на майка и 8-месечно бебе"}
{"url": "https://offnews.bg/tenis/grigor-dimitrov-zapochva-sreshtu-avstralietc-ili-kvalifikant-v-brizbej-672049.html", "text": "Защитаващият титлата си от турнира в Бризбейн Григор Димитров ще започне участието си в тазгодишното издание на турнира във втория кръг с двубой срещу представителя на домакините Джон Милман или квалификант.Това отреди изтегленият жребий. Димитров е поставен под номер 1 в основната схема и ще почива в първия кръг, а ако преодолее втория, ще се изправи на 1/4-финал срещу един измежду Денис Шаповалов (Канада), Кайл Едмънд (Великобритания), Хьон Чун (Република Корея) или Жил Мюлер (Люксембург).Евентуален съперник на Димитров в полуфиналите би могъл да бъде австралиецът Ник Кирьос, а в долната половина на схемата най-интересните имена са тези на Анди Мъри (Великобритания) и Милош Раонич (Канада).Освен на сингъл, Димитров ще играе в Бризбейн и на двойки, а негов партньор ще бъде американецът Райън Харисън.В първия кръг Димитров и Харисън ще имат за съперници бившият водач в световната ранглиста Лейтън Хюит и Джордън Томпсън, които участват с \"уайлд кард\". Наградният фонд на турнира в Бризбейн, който стартира в ранните часове на неделния ден, е 468 910 щатски долара.Междувременно носителят на рекордните 19 титли от Големия шлем Роджър Федерер започна с победа новия тенис сезон. В първия си мач на турнира \"Хопман къп\", неофициалното световно първенство за смесени отбори, Федерер се наложи с 6:4, 6:3 над японеца Юичи Сугита.В същото време бившият водач в световната ранглиста Новак Джокович отказа участие в предстоящия турнир в Доха, Катар. Сърбинът, който пропусна голяма част от предишния сезон заради травма в лакътя, аргументира решението си с продължаващото си възстановяване.Джокович не е играл в последните 6 месеца, като последният му двубой бе на Уимбълдън. Проблемите поставят под сериозна въпросителна участието му и в Откритото първенство на Австралия, което започва на 15 януари.", "date": "2017.12.30", "title": "Григор Димитров започва срещу австралиец или квалификант в Бризбейн"}
{"url": "https://offnews.bg/offtopic/ima-li-realno-pobedna-seria-v-hazarta-naukata-kazva-da-655764.html", "text": "По-вероятно е да спечелите на хазарт, ако преди това също сте имали успешен удар. Защо? Причината се крие не в колелото на късмета, а в заблудите на самия комарджия.Комарджиите​ по дефиниция са оптимисти.Проучването разглежда 565 915 спортни залози, направени от 776 онлайн комарджии в Европа и Съединените щати и установява, че при равни други условия, за единичен залог щансът да спечелите или да загубите е равен - 48% (отказванията от играта вероятно представляват останалите 4 процента). След единично печелившо предположение, шансът за спечелване на втори път върви нагоре до 49%.И тук нещата стават интересни. След втората победа, шансът да спечелите за трети път се увеличава до 57%. След това - до 67%. След победната серия от четири залога, шансовете за пети удар се увеличават до 72%. След това вероятността от шеста победа е 75% и най-накрая, след шест победи залагащите имат 76% шанс, ако са имали късмет седмия път.Какво се случва? Това, което може би обяснява този модел е, че след всяка победа, хората избират залози с по-добри коефициенти. Залагащите изглежда предполагат, че след всяка победа е по-вероятно да загубят - за завръщане към средната стойност, както се казва - и го компенсират чрез по-безопасни залози.\"Победителите са притеснени, че добрият​ им късмет няма да продължи и затова избират по-безопасни коефициенти. По този начин става по-вероятно да спечелят\".Проучването установи също така, че загубите могат да доведат до още по-големи загуби. След две загуби шансовете за спечелване намаляват с 40%. След четири загуби шансът да спечелите е 27%. След шест загуби имате само 23% шанс за победа. Обяснението е, че след всяка загуба комарджиите​ обикновено избират залози, които са по-рискови, явно приемайки, че е по-вероятно да спечелят, отколкото преди - и може би, за да компенсират загубите си (въпреки че, средно хората залагат по-малко след всяка загуба). Както вероятно знаете, залозите​ с по-малки шансове за победа имат по-високи печалби.Идеята, че някой е по-вероятно да загуби, след като спечели или е по-вероятно да спечели, след като загуби, е известна като  (всъщност, при равни други условия, вероятността​ да загубят или спечелят за всеки един залог е една и съща, ако приемем, че залагаме на независими събития, които не въздействат на резултатите на другите, както е случаят с по-голямата част от спортните залози). Това е обратното на \"заблудата гореща ръка\", според която е по-вероятно да се спечели, докато си в гореща​ серия. Залагащите очевидно не вярват, че това е истина, или поне тяхното поведение показва това.\"Резултатът е ироничен: Победителите са притеснени, че добрият им късмет няма да продължи и затова избират по-безопасни залози\", пишат изследователите. \"По този начин става по-вероятно да спечелят. Губещите очакват​ късметът им да се обърне и избират по-рискови коефициенти. И още по-вероятно е да загубят. Заблудата​ на комарджиите създава горещата ръка\".Феноменът \"гореща ръка\" е реален. Но се дължи на поведението на комарджията​, а не на колелото​ на късмета. Поуката е да вярваме в математиката, а не толкова на късмета.Източници: - Popular Science - The Economist", "date": "2017.12.30", "title": "Има ли реално \"победна серия\" в хазарта? Науката казва: Да"}
{"url": "https://offnews.bg/112/turisticheski-avtobus-se-zapali-v-dvizhenie-na-patia-karlovo-pavel-b-672050.html", "text": " Туристически автобус с пътници се запали в движение на пътя Карлово - Павел баня, до местността Стражата, съобщи \"Фокус\", позовавайки се на свидетел на случилото се.Инцидентът е станал около 13.30 часа. В автобуса е имало около 30 пътници. Шофьорът е реагирал веднага и пътниците са изведени. Те са извозени с друг автобус.При инцидента няма пострадали, съобщиха от МВР.На мястото са пристигнали пожарникари. В това време половината автобус е бил изгорял. Движението е било спряно заради пожара. Причините за инцидента се уточняват. ", "date": "2017.12.30", "title": "Туристически автобус се запали в движение на пътя Карлово - Павел баня"}
{"url": "https://offnews.bg/112/samolet-katcna-avarijno-na-letishte-sofia-672055.html", "text": "Самолет на авиокомпания \"Уизеър\", летящ по маршрута Кутаиси (Грузия) - Кавала, е бил принуден да кацне на летището в София заради удар от мълния, съобщава \"Дарик\" като се позоваа на грузинския телевизионен канал \"Рустави-2\", цитиран от ТАСС и БТА.Съобщава се, че на борда на самолета е имало около 170 пътници и членове на екипажа.Няма данни за пострадали. Малко преди кацането в Кавала самолетът бил ударен от мълния, поради което трябвало да направи аварийно кацане, уточнява БНТ. По данни на грузинската телевизия „Рустави 2“, пътниците вече 5 часа се намират в София и очакват помощ. Те също така не могат да се свържат с грузинското консулство. Не е ясно защо самолетът трябвало да се насочи към съседна държава, след като Солун и други гръцки летища са много по-близо до Кавала от София, съобщава телевизията.", "date": "2017.12.30", "title": "Самолет кацна аварийно на Летище София"}
{"url": "https://offnews.bg/obshtestvo/bedstveno-polozhenie-v-pazardzhik-i-31-sela-v-obshtinata-zaradi-kriza-672047.html", "text": "В Пазарджик и 31 села в общината беше въведено бедствено положение заради кризата с боклука. Бедственото положение беше обявено от кмета Тодор Попов заради проблема с регионалното депо за отпадъци. То влезе в сила днес и ще остане поне седем дни. Извънредната ситуация възникна заради закриването на общинските сметища и невъзможността новото депо да поеме отпадъците от 1 януари заради обжалвания в съда. След обявяването на бедственото положение е сключен временен договор с оператор, който да стопанисва новото регионално депо за отпадъци. Ако фирмата, която оспорва конкурса за оператор на депото продължи да обжалва пред Върховния административен съд, то бедственото положение ще бъде удължено с още 30 дни, каза Тодор Попов.", "date": "2017.12.30", "title": "Бедствено положение в Пазарджик и 31 села в общината заради криза с боклука"}
{"url": "https://offnews.bg/sviat/phenian-niama-da-se-otkazhem-ot-iadrenoto-orazhie-dokato-sasht-ni-iz-672048.html", "text": "Северна Корея заяви, че никога няма да се откаже от ядреното си оръжие, докато САЩ и съюзниците им продължават с изнудването и военните учения в близост до севернокорейските граници, предаде Асошиейтед прес, цитирана от БТА.Севернокорейска информационна агенция КЦТА заяви за пореден път отстояваната от страната позиция по повод прегледа на най-големите севернокорейски ядрени и ракетни изпитания за тази година.Северна Корея извърши най-мощния си досега ядрен опит през септември и изстреля три различни междуконтинентални балистични ракети в морето през юли и ноември, засилвайки опасенията, че е по-близо от всякога до сдобиване с ядрен арсенал, способен да достигне САЩ.В днешното си съобщение КЦТА отбеляза, че Пхенян е предприел стъпки за \"подсилване на капацитета си за самоотбрана и превантивни атаки с ядрена мощ\" пред постоянните \"ядрени заплахи, изнудване и военни учения на САЩ и техните \"васали\".Северна Корея \"като непобедима сила не може да бъде нито отслабена, нито заличена\", допълни агенцията.", "date": "2017.12.30", "title": "Пхенян: Няма да се откажем от ядреното оръжие, докато САЩ ни изнудват"}
{"url": "https://offnews.bg/obshtestvo/opashki-ot-koli-se-obrazuvaha-na-kalotina-tapa-zadrasti-glaven-pat-672051.html", "text": "Интензивен е трафикът по главния път Е-79 от София към Кулата. След Благоевград се образуваха колони от автомобили, много от тях пътуващи към Гърция за празниците.Тапата се образува на южния изход на града - причината е, че там главният път се стеснява и трудно поема засиления трафик.Натоварено е движението и по „Зелендолско шосе”, което се явява един от двата изхода на ЛОТ-2 на Автомагистрала „Струма”. Също натоварено е и преминаването през кръговото кръстовище край с. Бараково, където е предпочитаният изход от автомагистралата за движещите се към Банско и ГКПП „Промахон”, съобщава БНТ.Засилен трафик имаше и към Сърбия. Сериозно беше затруднено движението през граничния пункт \"Калотина\". Там в момента са се образували колони от автомобили в посока изход от страната.От Гранична полиция обясниха пред \"Хоризонт\", че в участъка между българския пункт и сръбския \"Градина\" има опашки от автомобили и автобуси. Проблемът е в забавената работа на сръбските гранични власти.На българският пункт работят всички гишета, посочват от гранична полиция. По рано днес българските гранични власти информираха сръбските си колеги за проблема и поискаха от тях по бърза обработка на автомобилите .", "date": "2017.12.30", "title": "Опашки от коли се образуваха на Калотина, 'тапа' задръсти главен път Е-79"}
{"url": "https://offnews.bg/politika/neno-dimov-obeshta-v-bansko-da-ne-se-lee-beton-672058.html", "text": "Община Банско има задължението да изработи устройствен план за ски зоната, който ще трябва да мине през екологична оценка. Планът ще даде възможност да се тръгне към изграждане на нов кабинков лифт. Твърденията, че 48 %процента от територията на НП Пирин ще бъде застроена, не отговарят на истината.Това каза на брифинг в Банско министърът на околната среда и водите Нено Димов.Министър Димов уточни, че ще бъдат застроени 2,6% от територията на парка в Банско, като става дума само за спортна инфраструктура. Предстои и обществено обсъждане на устройствения план, каза още Нено Димов.Той , че строителство на хотели и ресторанти в Национален парк „Пирин“ няма да има, а приетите от правителството  дават право на изграждане само на спортна инфраструктура и прилежащи съоръжения. Димов и кметът на Банско Георги Икономов не отрекоха, че при инвестиционно намерение се очаква да има сеч на дървета. Според тях обаче това не представлява опасност за парка. Нено Димов посочи, че благодарение на санитарната сеч има прираст на горите. Икономов пък заяви, че не знае колко точно дървета се очаква да бъдат отсечени, но заради стария лифт били прехамнати около 2000 кубически метра дървесина. Годишният прираст на парк Пирин пък бил 80 хил. куб. метра.В защита на втория лифт се включи и шефът на парламентарната група на ГЕРБ Цветан Цветанов. В профиса си във Фейсбук той пусна снимки с коментар:Кметът на града пък отвърна на протестиращите в София. Във Фейсбук той публикува видео с туристи на Бъндеришка поляна и написа:В същото време организаторите на протестите в София също отговориха чрез социалните мрежи, като заявиха, че не протестират срещу строежа на втори кабинков лифт:Те припомнят, че на 4 януари е планиран .В профила си във Фейсбук природозащитникът Тома Белев коментира, че недоволството е провокирано от разграбването на държавата \"под шапката на европредседателството\":", "date": "2017.12.30", "title": "Нено Димов обеща в Банско да не се лее бетон"}
{"url": "https://offnews.bg/zdrave/priateli-i-blizki-sabraha-chast-ot-parite-za-lechenieto-na-politcaj-ot-672054.html", "text": "Близо една трета от необходимата сума за лечението на 40-годишния полицай от Плевен  са постъпили по сметката му.   мъжът е с диагноза рак на гръбначния мозък. Операцията е възможна, а шансовете за успех са значителни.За да стане това факт обаче, Борислав се нуждае от общо 118 хил. лв. или 80 хиляди швейцарски франка за лечение в чужбина. С помощта на приятели и близки той вече е събрал част от сумата. Борислав се надява и на благодетели, които биха осигурили оставащата част от парите за кратък период от време.Всичко започва преди три години, когато той се оплаква от болки в гърба и гръдния кош. След година започва да изтръпва левият му крак, после и десният. Походката му е нарушена, а през април е приет за операция, която да отстрани тумора в прешлените в областта на шията. Интервенцията обаче се оказва неуспешна.След като бива изписан от университетска болница \"Св. Иван Рилски\", следват множество обиколки - по лекари и институции, с единствената цел да намери начин да живее още, за да бъде полезен на семейството, детето, приятелите и работата си. Така той се свързва с болница в Цюрих, от която му заявяват, че могат да го оперират - с голяма вероятност за успех.Борислав е отдаден на службата и се опитва да се бори с несправедливостите и престъпленията.За да може да продължава да го прави, той има нужда от помощ. Всеки, който желае да помогне, може да го стори, като се свърже с него на телефон 0877494951, чрез имейл: borislavkovachev@abv.bg, профила му във Фейсбук или като преведе сума в дарителската му сметка:Банка: \"Райфайзен Банк\"IBAN: BG95RZBB91551008746467BIC: RZBBBGSFВалута: български леваТитуляр: Борислав Иванов Ковачев", "date": "2017.12.30", "title": "Приятели и близки събраха част от парите за лечението на полицай от Плевен"}
{"url": "https://offnews.bg/ikonomika/1-5-mlrd-lv-ot-izlishaka-poharcheni-samo-za-mesetc-672061.html", "text": "Милиард и половина лева от излишъка са изхарчени само за един месец.Това става ясно от прогнозата за изпълнението на бюджета към декември, направена от Министерството на финансите, съобщава БНР. Въпреки това 2017-та година ще завърши с излишък от близо 800 млн. лева.През ноември в държавната хазна е натрупан излишък от повече от 2.3 млрд. лева, сочат окончателните данни на финансовото министерство. Месец по-късно обаче самото то прогнозира, че от преизпълнението ще останат около 800 млн. лева. Това означава, че разликата е разпределена по решение на Министерския съвет само за един месец.Спрямо 2016-та година има по-високи постъпления в хазната, но и по-големи разходи, които от министерството обясняват с увеличаването на пенсиите и осигурителните вноски през годината.Това ще е втората поредна година, когато хазната завършва с излишък. Ако не бъде изхарчен, той отива във фискалния резерв.„Към края на ноември резервът надхвърля 11 млрд. лева.", "date": "2017.12.30", "title": "1.5 млрд. лв. от излишъка похарчени само за месец"}
{"url": "https://offnews.bg/sviat/vsichki-zalozhnitci-v-ukrainskia-grad-harkov-sa-osvobodeni-pohititeli-672065.html", "text": "Успешно е приключила операцията по освобождаване на заложниците в пощенски слон в град Харков, съобщи украинският президент Петро Порошенко, цитиран от ТАСС. Всички заложници са освободени, а нападателят е арестуван.„Възложил съм на местните органи на властта да оказват на пострадалите цялата необходима помощ“, информира държавният глава в Туитър.Драмата се разигра около 14.40 местно време. Тогава по данни на полицията се знаеше, че неизвестен мъж с маска нахлул в пощенския клон и опитал да го ограби, след което взел заложници, като заявил, че носи взривно устройство.Началникът на местната полиция Олег Бех съобщи за медиите по-рано, че органите на реда правят всичко възможно да поддържат контакт с мъжа.Районът около мястото на инцидента беше отцепен и на място имаше около 20 полицейски автопатрула, пожарни коли и бърза помощ, както и сапьори. Районът се контролираше и от снайперисти.Говорителят на Националната полиция Ярослав Тракал съобщи, че в Харков се прехвърлят допълнителни сили от спецчастите.Преговорите с похитителя продължиха вече повече от 7 часа. ", "date": "2017.12.30", "title": "Всички заложници в украинския град Харков са освободени, похитителят е арестуван"}
{"url": "https://offnews.bg/sviat/zalozhnicheska-kriza-mazh-opasan-s-eksplozivi-se-barikadira-v-posht-672057.html", "text": "Мъж, за който се смята, че носи експлозиви, се е барикадирал в пощенска станция в украинския град Харков.Пред местна телевизия говорител на националната полиция каза, че исканията му за момента не са известни. Според ръководителя на областните сили за сигурност в сградата заедно с мъжа има деветима възрастни и две деца, съобщава БНР.Местен сайт посочва, че целта на похитителя е била да ограби пощата.Съобщава се, че мъжът е спокоен и че е в постоянен контакт с полицията. Засега не е съобщил за изисквания, освен че е недоволен от броя на разменените затворници между украинските власти и проруските сепаритисти.Началникът на местната полиция Олег Бех съобщи за медиите, че органите на реда правят всичко възможно да поддържат контакт с мъжа.Според репортер на местен вестник районът около мястото на инцидента е отцепен и там се намират около 20 полицейски автопатрула, пожарни коли и бърза помощ. На място работят също и експерти по обезвреждане на взривни материали.Според местен полицейски източник, цитиран от ТАСС, там е и цялото ръководство на местната полиция, но управлението отказват коментар.", "date": "2017.12.30", "title": "Заложническа криза: Мъж, опасан с експлозиви, се барикадира в поща в Харков"}
{"url": "https://offnews.bg/sviat/zaloviha-atentatora-ot-sankt-peterburg-672060.html", "text": "Задържан виновникът за  в търговски център в Санкт Петербург преди три дни, за която президентът Владимир Путин заяви, че е терористичен акт.Това предаде агенция ТАСС, като се позова на съобщение на Федералната служба за сигурност на Русия. В него не се посочва име, нито мотивите за деянието, но задържаният е квалифициран като изпълнител и организатор на взрива на \"Кондратиевский проспект\".18 души бяха ранени там в сряда при избухването на самоделно взривно устройство с мощност 200 грама тротилов еквивалент.Снощи отговорност за експлозията пое \"Ислямска държава\" - чрез пропагандната си интернет агенция \"Амак\". Дали обаче тя действително е била дело на последовател на групировката, още не е доказано.", "date": "2017.12.30", "title": "Заловиха атентатора от Санкт Петербург"}
{"url": "https://offnews.bg/obshtestvo/roditeli-iskat-proverka-za-nepravilno-prieti-detca-v-gradinite-672064.html", "text": "Граждани излязоха с петиция срещу надплановия прием на деца със специфични образователни потребности и хронични заболявания в яслите и детските градини в София. В нея те настояват за масови проверки във всички детски заведения, съобщава БНТ.Петицията се подготвя, след като в края на октомври Ивалина Салабашева организира подписка срещу претъпканите групи в яслите и детските градини. Според наредбите в яслена група трябва да има до 18 деца, а в детска градина - до 23.За градините този брой може да бъде завишаван с най-много две деца по усмотрение на директора. Често срещана практика обаче е в група децата да са над 30.\"Масово в градините и детските ясли се приемат повече деца с хронични заболявания. В момента тази група е обединена - хронични заболявания и СОП. Много е важно да бъде отделена с цел прозрачност\", каза пред БНТ Антонина Кенова, автор на петицията и член на Инициативния комитет за качествена и иновативна образователна система.Тя се съмнява дали наистина са болни децата, които се представят за такива. За това настоява да бъде подкрепено искането им за масови проверки, тъй като тези деца се записват от директорите без да кандидатстват в системата. \"Фрапиращ е случаят с Детска градина номер 2 - \"Звънче\", където са приети 409 деца в цялата градина. В системата ясно личи, че с хронични заболявания или СОП са общо 219. При положение, че те нямат право да запишат повече от 10 в група\", каза още Кенова.Това означава, че в тази детска градина трябва да се разкрият 22 групи, за да отговорят на изискванията, а това не е е налице. Кенова заявява, че е установила и разминаване в цифрите в информационната система, дневниците в градините и системата, която определя бюджетите на детските градини. Столичния кмет Йорданка Фандъкова отрече практиката да се приемат деца под натиск на районни кметове и призова родители, които имат такава информация да сигнализират. От Столичната община допълниха още, че от догодина децата с хронични заболявания и специфични образователни потребности ще бъдат намалени от 10 на 5.", "date": "2017.12.30", "title": "Родители искат проверка за неправилно приети деца в градините"}
{"url": "https://offnews.bg/bojni/bg-ronaldo-debiutira-v-mma-sreshtu-tv-vodesht-672063.html", "text": "Вече стана ясен и първият ММА съперник на футболиста Даниел Златков в октагона. Популярният с прозвището БГ Роналдо защитник ще излезе на Spartacus Fighting Championship / SFC 6 на 13 януари в “Арена Армеец” срещу певеца, актьора и водещ на всички концерти и събития на популярна попфолк телевизия Атанас Михайлов.\"Вече официално Наско Михайлов е противникът на Даниел Златков (БГ Роналдо) в Мега събитието #SFC6 на 13-ти януари в “Арена Армеец”, написаха организаторите на събитието в официалната си фейсбук страница.\"Елате, за да се подкрепим взаимно! Ще се изправя в професионална MMA битка, срещу футболиста Даниел Златков, известен и като \"българският Роналдо” от VIP Brother. Тези, на които им се е искало да го ударят поне веднъж, докато са гледали предаването...ЕЕЕ, сега е ваш ред! Чрез мен ще осъществите мечтата си!“, написа и Наско Михайлов на стената си във фейсбук.", "date": "2017.12.30", "title": "БГ Роналдо дебютира в ММА срещу тв водещ"}
{"url": "https://offnews.bg/obshtestvo/dete-na-3-godini-pochina-sled-uslozhnenia-ot-grip-v-sofia-672040.html", "text": "Дете на 3 години и 8 месеца е починало след тежки усложнения от грип в София.Информацията потвърди директорът на Националния център по заразни и паразитни болести проф. Тодор Кантарджиев, цитиран от \"Фокус\".Детето е починало от усложнения след грип от щам А (H1N1).„Този щам е от групата на свинския грип и понякога дава много тежки усложнения. Едно от тях е миокардит – възпаление на сърдечния мускул, каквото е било в случая“, обясни д-р Кунчев.„Доказан е грипът. Няма изненада. Със зачестяването на грипа, за съжаление, ще има и такива тежки случаи“, каза той. Според статистиката тежките случаи на грип са под 0,5%.През миналата седмица са доказани пет случая на грип тип В. Техните проби са изпратени от различни столични болници. В момента се разпространяват и двата вида грип.В последните години грипната вълна започва именно с вируси от този тип, а по-късно се появяват и тези от тип А.", "date": "2017.12.30", "title": "Дете на 3 години почина след усложнения от грип в София"}
{"url": "https://offnews.bg/analizi-i-komentari/eto-istinskiat-skandal-672056.html", "text": "Парламент без опозиция, но с кресливо противопоставяне. Извънредно активен главен прокурор, без нито една присъда за корупция по високите етажи на властта. Внесено обвинение за обира на прехода - КТБ - без единият от публично заподозрените главни участници да е бил разпитан в хода на разследването. Официалното влизане на националисти във властта и инсталирането им на високи държавни постове. Поредните стъпки за рестартирането на АЕЦ “Белене”. Краят на илюзията, че ГЕРБ и ДПС са в противопоставяне. Това са само част от изключително динамичните събития през 2017 година, които парадоксално не водят до никаква промяна.Безспорно изтичащите 12 месеца ще се окажат едни от най-продължителните в обществен план. Защото политическото летоброене започна още през 2016 година с първите загубени избори от страна на ГЕРБ и влизането в президентството на излъчения от БСП бивш летец Румен Радев, и ще приключат не в края на декември, а шест месеца по-късно, когато завърши председателството на страната ни в ЕС.СъбитиятаВъпреки непрекъснатите скандали обаче годината ще остане особена с това, че нищо не се промени. БСП загуби предварително спечелените парламентарни избори, а ГЕРБ триумфира при почти загубен вот. Ако преди това националистите управляваха, но не съсредоточаваха в ръцете си властови ресурс, вече имат двама вицепремиери. ДПС често подкрепят мнозинството на ГЕРБ и националистите в парламента, но едновременно с това твърдят, че искат да демонтират т.нар. “патриоти”. Борисов призна, че Ахмед Доган все още е във властта и назова Делян Пеевски просто депутат като всички останали.Държавата впрегна цялата си репресивна машина срещу издателя на едни от малкото опозиционни медии. Под бурните ръкоплясканията на останалите издания. Журналистите се изяждат едни други, а после констатират, че от професията са останали “руини”.Новоизбраният президент, който спечели поста благодарение на несистемния си профил, се вписа идеално в системата. И предпочете безопасното и комфортно противопоставяне с Цветан Цветанов на тема самолети пред това да се противопостави на разширяването на репресивните правомощия на държавата. Президентът с право се застъпи за опазването на околната среда и за правата на онкоболните, но направи това само в случаите, когато явно знаеше, че има гръб в лицето на БСП. Гласът му не се чу при промените в Наказателния кодекс, например, а липсата на аргументи за връщането на избора на шефа на ВАС послужи като мотив за потвърждаването на избора му.Съдът и прокуратуратаПрез 2017 година изтече мандатът на един от най-спорните състави на Висшия съдебен съвет (ВСС), белязан от непрестанно противопоставяне между описваното в медиите като “Цацарово мнозинство” и малцинството, съставено предимно от съдии. И ако за някои установената впоследствие тишина в съдебната система означава, че тя работи нормално, то липсата на конфликт говори по-скоро за конформизъм в новия състав на кадровия орган на Темида. Въпреки всичко обаче изборите в системата (най-вече за съдебна квота) показаха, че част от магистратите имат съпротивителни сили. И в състава на ВСС не попаднаха предварително договорените техни колеги, “спуснати” със списъци за избор.През изминалата година безспорно събитие бяха и разсекретените от президента Румен Радев стенограми за КТБ. От документите става кристално ясно, че още на 14 юли 2014 година и управляващи, и опозиция са били наясно, че фалитът на банката е в резултат на груба измамна схема, с цел източване на финансовата институция. Стенограмите показват още, че властта е поддържала КТБ във вредна агония почти половин година. Отговорът на въпроса “Защо” изглежда ясен. Ясен изглежда и отговорът на друг въпрос - защо по време на разследването “просто депутатът” (по Бойко Борисов) Делян Пеевски не е бил разпитван.ГейтоветеИзминалата година предостави и доста поводи за истинско обществено възмущение. Безспорните сред тях, разбира се, бяха ЦУМ-гейт, КУМ-гейт и Суджук-гейт. Които поотделно и заедно показват властовата обвързаност между управляващи, опозиция, прокуратура.Общото между всички изброени дотук примери е, че нищо не последва. Шумът в медиите по всеки един скандал, независимо от размера му, заглъхваше за не повече от три дни. А основното средство за туширане на всяко напрежение е аргументът с предстоящото след броени дни председателство на страната ни в ЕС. Ето защо същинският развой и завършек на 2017 година ще се случи в средата на 2018 г., когато този “аргумент” загуби актуалност.ИзводътУдивителното обаче не се крие във факта, че власт и опозиция представляват монолитно, непробиваемо мнозинство на статуквото, което имитира противопоставяне или заради лични антипатии помежду си или, за да успее да симулира сблъсък - както например по темата с приватизацията. Удивителното всъщност бе друго – това, че през 2017 година гражданите просто изчезнаха.Съпротивителните сили на обществото - с няколко малки изключения за защита на зелени каузи или правосъдна реформа - до такава степен се изчерпаха, че дори преките самопризнания на властта не предизвикват възмущение и недоволство. Обществената летаргия от своя страна обещава още от същото. И през следващата година, и след европредседателството. Което в крайна сметка означава само едно – баналността на злото у нас и посредствената съпротива срещу него доведоха до сигурния извод, че на този етап промяна е невъзможна. За да се случи тази промяна, обществото трябва да се научи да я иска.", "date": "2017.12.30", "title": "Ето истинският скандал!"}
{"url": "https://offnews.bg/drugi/s-tenis-i-mma-ot-visoka-klasa-sportnite-kanali-na-mtel-izprashtat-2017-672043.html", "text": "Развръзката на демонстративния тенис турнир Мубадала в Абу Даби и галавечер 219 на UFC са акцентите в програмата на спортните канали на Мтел в последния уикенд на 2017 година.Тенис турнирът Мубадала, който се провежда ежегодно в Абу Даби, неслучайно носи названието Световно първенство по тенис. В предишните си 9 издания надпреварата, в която участват само шестима от най-добрите играчи, е печелена от едва трима: Анди Мъри (2 пъти), Новак Джокович (3 пъти) и Рафаел Надал (4 пъти).Испанският №1 се отказа от участие заради травма и няма да успее да защити трофея си от миналата година, но целият тенис свят ще следи в какво състояние се намира завръщащият се след продължителни лечение на травма Новак Джокович. Финалният двубой на турнира Мубадала ще се излъчи пряко на 30 декември, събота, от 17:00 часа по В ранните часове на последния ден за годината Mtel Sport 2 ще предава пряко галавечер 219 на UFC от Лас Вегас. Началото е 5:00 часа, а основният двубой ще противопостави две от най-популярните дами в света на бойните спортове. Крис Сайборг, която доминира през последните години, ще защитава титлата си в категория „перо” срещу Холи Холм – първата жена, победила легендата Ронда Раузи. Внимание заслужава и битката между руснака Хабиб Нурмагомедов и бразилеца Едсон Барбоса в лека категория. Този, който спечели, ще има шанса да се бие срещу Конър Макгрегър или временния шампион Тони Фъргюсън.Освен силно изпращане на 2017 г., спортните канали на Мтел са подготвили и качествено посрещане на новата 2018 г. На 1 януари, от 20:00 часа, всички спортни фенове ще станат свидетели на най-голямото събитие в сезона на Националната хокейна лига – традиционният мач на открито – „Зимна класика”. Честта да се изправят един срещу друг пред повече от 60 000 фена тази година се пада на тимовете на Бъфало Сейбърс и Ню Йорк Рейнджърс. Домакин на зрелището е бейзболният стадион Сити Фийлд в Ню Йорк. Двубоят можете да проследите", "date": "2017.12.30", "title": "С тенис и ММА от висока класа спортните канали на Мтел изпращат 2017-a"}
{"url": "https://offnews.bg/offtopic/spisanie-kosmos-ot-1969-g-za-avtonomnite-koli-i-dron-fotografiata-671432.html", "text": "Автомобил призрак и въздушни снимки от земята – така е изглеждало бъдещето в света на технологиите през 1969 г., представено от легендарното списание за наука и техника „“. В традиционната за българския соцаналог на „Нешънъл Джиографик“ рубрика „Предава „Космос“ са поместени кратки новини от света в областта на науката и техниката.Ето как са изглеждали за времето си автономните коли и дрон фотографията:АВТОМОБИЛ ПРИЗРАКТакъв автомобил без шофьор се е разхождал наскоро по улиците на Токио. Командното табло е било снабдено със сложна електронна апаратура, която се е справила отлично със задачите си. Тя е изчаквала на светофарите зелената светлина и по предварително дадена карта е довела автомобила до местоназначението. Вероятно в бъдеще ще трябва да бъде разработен още един отдел от правилниците за движение по улиците и пътищата – отдел за електронните шофьори.КОЛКО СА ЯДРЕНИТЕ РЕАКТОРИ В СВЕТА?Според статистическите данни, публикувани от Международната агенция за атомна енергия, в 48 страни членки на МАГАТЕ, работят 455 ядрени реактора. От тях 361 са в научноизследователски центрове, 94 – при електроцентрали.МАГНИТНИ ОПЕРАЦИИ НА РАК?Съществува мнение, че ако човек носи магнитна гривна, това помага срещу високото кръвно налягане. Даже в някои страни такива гривни се изработват фабрично. Дали и доколко те лекуват хипертония, е още съвсем спорно. Но наскоро английски учени съобщиха, че при определени условия силното магнитно поле може да разрушава живи клетки в човешкия организъм. Това наблюдение само за себе си не би било интересно, ако не се знаеше, че раковите клетки притежават доста по-слаба клетъчна ципа от здравите клетки. Сега изследванията са насочени към това – да намерят вещества, които биха направили раковите клетки избирателно чувствителни към силни магнитни полета.ВЪЗДУШНИ СНИМКИ ОТ ЗЕМЯТАТочно казано, те не са съвсем въздушни, защото се извършват на 22 метра височина. Оригинално е обаче приспособлението, което вдига камерата. То е така монтирано в автомобила, че шофьорът може да командва камерата – да я върти във всички посоки и да я задействува в избрания от него момент.ЕЛЕКТРИЧЕСТВО ЗАТОПЛЯ СТЕНИТЕПрез зимата, когато термометрите показват под нула градуса, стаите ни се струват истински ледници. Но за да бъдат всички помещения в нашия дом топли, учените и конструкторите са изобретили оригинален начин за затопляне на стените. На стената се поставят метални пластинки, по които протича електрически ток. А отгоре върху тях като изолатор са поставени алуминиеви пластинки. Щом се пусне електрическият ток, помещението се затопля. При това има специален ключ, който регулира температурата по желание на живеещите в помещението. Изпитанията са показали, че този начин на отопление превъзхожда парното, и лъчистото отопление.ПАСПОРТИ ЗА КРАВИТЕЗасилването на кражбите на крави в Швейцария е заставило полицията в Ноймюнстер да прибегне до извънредна мярка. Всеки собственик бил задължен да извади паспорт на кравите си. По този случай се отворила доста работа на фотографите – всяка крава трябвало да бъде заснета в профил и анфас. Отначало полицейската мярка се посрещнала с недоверие и подигравки. Скоро обаче се оказало, че всяка крава си има характерна физиономия и най-характерното в нея са рогата. Сега, когато в Ноймюнстер се открадне крава, полицията я търси по паспорта. Ако междувременно тя не се е превърнала вече в салами!____* Материалът е взет от архива на .", "date": "2017.12.30", "title": "Списание Космос от 1969 г.: За автономните коли и дрон фотографията*"}
{"url": "https://offnews.bg/sviat/moskva-otreche-da-dostavia-gorivo-na-severna-koreia-no-obiavi-che-ni-672046.html", "text": "Руското външно министерство отрече Русия да е доставяла гориво на Северна Корея. Изявлението идва, след като източници на Ройтерс обявиха, че руски танкери са доставили гориво на страната поне три пъти през последните месеци чрез прехвърляне на товари в морето. Русия спазва санкционния режим по отношение на КНДР в пълен обем, обявиха от пресслужбата на ведомството, цитирани от РИА Новости. \"Искаме да напомним, че за доставки на гориво има квоти, но не и пълна забрана\", подчертаха от министерството. През декември Съветът за сигурност на ООН въведе нови санкции срещу Пхенян, приемайки подготвената от САЩ резолюция.Документът въведе допълнителни ограничения за доставки на горива за Северна Корея и разшири търговското ембарго. ", "date": "2017.12.30", "title": "Москва отрече да доставя гориво на Северна Корея, но обяви, че няма пълна забрана за това"}
{"url": "https://offnews.bg/obshtestvo/s-nad-polovin-milion-poveche-vinetki-sa-prodadeni-tazi-godina-obiavi-672044.html", "text": "От началото на годината до края на ноември са продадени 6 985 024 винетки - с над половин милион повече в сравнение със същия период на миналата година, съобщи Агенция \"Пътна инфраструктура\".От продажбата на винетки са постъпили 338 619 953 лв. - с над 20 млн. лева повече от миналата година.На 31 януари 2018 г. изтича валидността на годишните винетки за 2017 г. На дирекциите „Социално подпомагане“ до края на ноември т. г. са предоставени 221 хил. бр. безплатни годишни винетки. Те са за 21,5 млн. лв. и са за сметка на бюджета на АПИ. До края на ноември 2016 г. са били предоставени 210 903 бр., което е с 11 027 бр. по-малко.През 2018 г. цените на всички винетки за леки автомобили остават без промяна. Годишната е 97 лв., месечната 30 лв., а седмичната - 15 лв.От следващата година за първи път ще има и тримесечна винетка за леките коли. Цената й е 54 лв. За първи път годишната винетка за всички превозни средства ще важи за срок от една година от датата на купуването й, т. е. ако шофьор си вземе стикер например на 3 март 2018 г., когато тръгва на път за Националния празник, то той ще важи до 2 март 2019 г. Необходимо е да се изиска и касова бележка с вписан регистрационен номер на превозното средство, която трябва да се пази.Винетки се продават в над 3 000 разпространителски пункта. От тях 372 бр. са с денонощен режим на работа. Това са големите бензиностанции, офисите на „Български пощи“, областните пътни управления и гранично контролно-пропускателните пунктове. В дистрибуторската мрежа в момента има над 2 млн. винетки, от които 900 хил. бр. са годишни за леки автомобили. До края на януари по пунктовете ще има 5 млн. бр.Цените на винетните такси през 2018 г. са:", "date": "2017.12.30", "title": "С над половин милион повече винетки са продадени тази година, обяви АПИ"}
{"url": "https://offnews.bg/stil/10-izvestni-lichnosti-koito-se-prevarnaha-v-modni-ikoni-prez-2017-sn-671497.html", "text": "2017-а година бе изпълнена с нови тенденции и завръщане на стари такива в модната и козметичната индустрия. Известните личности имат властта да налагат стилове в грима, прическите и дрехите с лека ръка и да се превърнат в модни икони с едно минаване по червения килим. Представяме ви 10 известни дами, които завинаги оставиха своя отпечатък в модната история:1. Никол Кидман50-годишната актриса се появи в червена рокля с вплетено бижу, която подчертава кръста й и се разширява в \"бухнала\" пола. Обърнете внимание на различните обувки. Това не е грешка, а трик, наложен от \"Келвин Клайн\".2. Ел ФанингЕдно от най-ярките облекла на филмовия фестивал в Кан беше бялата сатенена рокля на Ел Фанинг, творение на Вивиaн Уестууд. Изчистена отпред и много нестандартна отзад, роклята имаше рисунки, направени сякаш от малко дете.3. Дженифър ЛопесПевицата се появи на наградите People's Choice в изискана кадифена, бродирана с кристали рокля от Рим Акра. Лопес бе награден за ролята си в криминалния сериал \"Shades of Blue\".4. Джулиан МурНа Филмовия фестивал във Венеция най-обсъжданото облекло беше роклята на Джулиан Мур от Валентино, която тя допълни с изтънчена прическа.5. Ема СтоунЕма Стоун, която спечели \"Оскар\" за Най-добра актриса на тазгодишните награди, бе облечена със семпла ретро рокля. Въпреки скромния си вид, тя бе сред най-запомнящите се и изискани на церемонията.6. Зоуи КравицАктриса, модел, певица и една от най-елегантните жени на Холивуд, дъщерята на Лени Кравиц знае как да се облича по време на важни събития. Тя винаги е залагала на смели и нестандартни решения като тази рокля.7. РианаЗа наградите \"Грами\" певицата избра да носи светъл и къс топ, който да подчертае татуировката, която се намира под гърдите ѝ. Полата е на Armani Prive. Цялата комбинация остана неразбрана за по-голямата част от публиката,но въпреки това успя да направи запомнящо се представяне.8. Кейти ПериНай-ярката звезда на наградите MTV Video Music Awards стана Кейти Пери, която беше водеща на церемонията. Тя пя и обявява номинациите, а също така изуми модерните критици с футуристичната си рокля, която допълни с големи черни обеци.9. Кара ДелевинДевелин обръсна главата си за ролята във филма \"Една година живот\", а костюмът ѝ завърши нестандартната визия.10. БионсеБионсе се появи на наградите \"Грами\" бременна и облечена като богиня. Хората реагираха доста остро на смелото облекло и заявиха, че певицата прекалява, но въпреки това изпълнението ѝ бе едно от най-запомнящите се.", "date": "2017.12.30", "title": "10 известни личности, които се превърнаха в модни икони през 2017 (снимки)"}
{"url": "https://offnews.bg/obshtestvo/oblatci-i-temperaturi-do-9-gradusa-dnes-672021.html", "text": "Денят ще започне с облаци и на места превалявания от дъжд и сняг.До обяд валежите ще спрат и над западната половина от страната облачността ще намалее до слънчево, но по-късно през деня от запад отново ще се заоблачи, сочи прогнозата на Националния институт по метеорология и хидрология към БАН.В Източна България ще се задържи облачно с валежи от дъжд, главно в югоизточните райони. Ще духа слаб до умерен вятър от запад-северозапад. Минималните температури ще са между минус 2° и 3°, а максималните - между 4° и 9°.Атмосферното налягане е по-ниско от средното за месеца и значително ще се повишава.В планините облачността ще е разкъсана, по-значителна в масивите от Източна България. На отделни места ще превали слаб сняг. Ще духа слаб до умерен вятър от север-северозапад. Максималната температура на височина 1200 метра ще е около минус 2°, на 2000 метра около минус 6°.По Черноморието ще е облачно с валежи от дъжд. По-значителни ще са по южното крайбрежие. Ще духа слаб до умерен северозападен вятър. Максималните температури ще са 7°-9°. Температурата на морската вода е 9°-10°. Вълнението на морето ще бъде 1-2 бала.", "date": "2017.12.30", "title": "Облаци и температури до 9 градуса днес"}
{"url": "https://offnews.bg/sviat/zasileni-merki-za-sigurnost-v-sasht-i-evropa-predi-nova-godina-672033.html", "text": "Засилени мерки за сигурност се предприемат в САЩ и Европа преди новогодишните празненства.Полицията в Ню Йорк обяви, че ще предприеме засилени мерки за сигурност за честванията в новогодишната нощ, особено на \"Таймс скуеър\", където ще бъде увеличен броят на наблюдателните постове.Засилените мерки за сигурност се предприемат, след като през октомври мъж откри огън от 32-ия етаж на хотел в Лас Вегас, щата Невада, и уби над 50 човека на музикален фестивал.Според полицията засега няма непосредствени заплахи за Ню Йорк или за \"Таймс скуеър\".В Лас Вегас органите на реда добавят екипи за наблюдение и снайперисти по покривите за новогодишните празненства, съобщи ДПА, цитирана от БТА.Повече от 300 души от националната гвардия и около 1500 полицаи ще бъдат разположени в града.Полицията в Лос Анджелис напомни на жителите, че пускането на фойерверки и празничната стрелба са забранени в целия град, и насърчи хората да присъстват на обществените зари.Празнуващите в европейските градове ще бъдат подложени на проверки на чантите, претърсвания и други мерки за сигурност.Париж изпраща почти 8000 полицаи и войници, които да се грижат за безопасността на френската столица и околностите ѝ. Полицията ще обърне особено внимание на Шан-з-Елизе, където е забранен алкохолът. Празнуващите ще бъдат подложени на проверки на чантите и ще бъдат поставени бетонни блокове, които да не позволяват влизането на автомобили.В цяла Франция ще патрулират 99 000 полицаи и войници.Германският град Хамбург постави нови охранителни камери преди новогодишната нощ.Лондонската полиция заяви, че хората трябва да очакват да виждат въоръжени служители на реда, а в центъра на британската столица ще бъдат поставени заграждения за автомобили.От полицията уточняват, че допълнителните мерки не са предприети заради конкретна разузнавателна информация, а са планирани от месеци. ", "date": "2017.12.30", "title": "Засилени мерки за сигурност в САЩ и Европа преди Нова година"}
{"url": "https://offnews.bg/futbol/blago-dzhizasa-spira-s-futbola-stava-soliden-biznesmen-672045.html", "text": "Популярният с прозвището Благо Джизъса бивш национал по футбол Благой Георгиев обяви, че спира с играта и се отдава на бизнеса. В дните около Коледа стана ясно, че договорът му с втородивизионния руски Оренбург е прекратен.Пред \"24 часа\" Джизъса споделя, че това е станало по взаимно съгласие.\"По принцип имах договор за още година и половина. Претърпях операция на лявото коляно. И преди, а и след това, наблюдавайки нивото на Първа лига, усетих, че това не е за мен. Всъщност най-важното в случая е нещо друго. Усетих, че нямам желание да играя На 36 г. съм и винаги съм смятал, че ще съм до по-късно по терените. Освен това се чувствам много добре физически.Вече обаче не виждам никакъв смисъл. Знам, че във футбола и въобще никога не трябва да се казва никога. За да съм честен обаче, трябва да призная, че вече не ми се играе и към този момент приключвам с футбола. Започнах и да се занимавам с нови неща. Това са проекти, които ангажират и човек трябва да е сериозен, щом се е захванал с тях. Всичко е в много начален етап.Идеите тепърва ще се развиват. Не искам да навлизам в подробности. Мога само да кажа, че въпросните проекти са много далече от футбола и са свързани с Русия. Работя по тях с близки за мен хора. Човек трябва да се развива. Дадох си сметка, че изкарах много време във футбола. Затова и се впускам в тези нови начинания. Повтарям, че са изключително сериозни.Може понякога да изискват ангажираност по цял ден. Естествено, няма какво да крия, те са свързани с планове за добра финансова възвращаемост. Въпреки че към момента съм спокоен в това отношение благодарение на футбола.Именно това спокойствие и необремененост обаче ми дават свободата да се развивам в други насоки\", споделя още Георгиев, който е отклонил поне 3-4 предложения от други клубове, слез като е станало ясно, че напуска Оренбург.", "date": "2017.12.30", "title": "Благо Джизъса спира с футбола, става солиден бизнесмен"}
{"url": "https://offnews.bg/razsledvane/natcionalen-dvoretc-na-razhishtenieto-672016.html", "text": "НДК е сградата домакин на българското председателство на Съвета на ЕС. За целта има ремонт – той обаче се превърна в символ на безотговорно и непрозрачно харчене на парите на данъкоплатците. Сумата нараства непрекъснато, а усещането за твърде много прикрити интереси остава.От януари 2018 г. България е председател на Съвета на Европейския съюз за период от шест месеца. Това е първото председателство на страната, която се при- съединява към Съюза десет години по-рано. В месеците преди тази дата емблематичният за София Национален дворец на културата (НДК) се превръща с централна тема, защото именно тази сграда трябва да домакинства официалните събития на Председателството.Темата обаче изобщо не е европейска. Става дума за ремонти и прахосничество на публични средства. И всичко това е на фона на два поредни ремонта на пространството около НДК за общо почти 17 млн. лв. В медиите се появява нов израз – „НДК гейт“. Историята минава през уволнение и прокурорски обвинения срещу бившия директор на държавното дружество Мирослав Боршош, смяна на принципала на НДК – от Министерството по европредседателството към Министерството на културата, парламентарна комисия, в която управляващи и опозиция си прехвърлят горещия картоф – за действия- та и назначението на Боршош, за начина на разходване на парите за ремонт, за избора на изпълнител…45 милиона лева по-късно и близо две години, след като държавата избира НДК за основния домакин на Председателството – все още няма ясни отговори на въпросите как, за какво и защо са похарчени всички тези пари.ГАЛОПИРАЩИТЕ ЧИСЛАС решение на Министерския съвет № 37 от 16 септември 2015 г. НДК се превръща в основната сграда-домакин на председателството на Съвета на ЕС. За целта на 1 август 2016 г. капиталът на дружеството е увеличен със 17 млн. лв. – парите трябва да бъдат изразходвани за предстоящите ремонти и подобрения.На 14 април 2016 г. е обявена обществена поръчка за „проектиране, преустройство и адаптация“ на основна- та сграда на НДК с прогнозна цена от 12 800 000 лв. Тогава очакванията са приблизително в този размер. Годи- на и половина по-късно тези числа вече са няколко пъти по-големи. Но всичко по реда си:На 5 май 2016 г. обявената обществена поръчка е прекратена – това става само три седмици след обявяването. Директорът на НДК Мирослав Боршош мотивира това с изисквания при проектирането, включени в документацията. На 21 юли 2016 г. търгът е обявен отново – предметът е същият, прогнозната цена обаче вече е започнала да расте – 13 999 000 лв. Не става ясно защо е необходим допълнителният един милион.На 2 октомври 2016 г. търгът е спечелен от „Галчев инженеринг“. Документите в Агенцията за обществени поръчки обаче показват, че цената на ремонта е пораснала още – вече е 16 549 997,99 лв. Зимата идва, а с това започват дейностите по ремонта.Половин година по-късно Министерският съвет приема постановление, което надува още повече сметката – от документа с дата 8 юни 2017 г. се разбира, че парите не просто не са достатъчни, а са нужни още… 36 млн. лв. Поне това е искането, което Мирослав Боршош и управата на НДК отправят към Министерския съвет (по времето на служебния кабинет – б.р.). При отпускането на новите пари на власт вече е кабинетът „Борисов 3“. Капиталът на дружеството се увеличава с още 28 млн. лв. – останалите се оказват неоправдани според документите, преценява принципалът.ЗАЩО ПАРИТЕ ВСЕ НЕ СТИГАТПървоначалните 17 млн. лв. не просто не стигат. До- говорът с „Галчев инжеренинг“ (спечелен от фирмата и заради добрата цена, която е дала, макар и много по-ви- сока от прогнозната стойност на търга, но въпреки че е имало оферти и в рамките на прогнозата – две на брой – б.р.) позволява нови плащания в размер до 50% от сключения договор. Според решението на Министерския съвет новите 28 милиона лева следва да се разпределят по следния начин:Агенцията по обществени поръчки не одобрява в свое становище анексите по договора за ремонт и строителство – това е и основната причина да не бъдат отпуснати всички поискани 36 млн. лв. Исканията не отговаряли на критериите по закон за „непредвидени обстоятелства”, които оскъпяват дейностите.ВРЕМЕ ЗА СКАНДАЛИДо този момент всичко си върви някак тихо и сигурно нямаше да се чуе за финансовите проблеми на НДК, ако министърът за европредседателството Лиляна Павлова не уволнява Боршош. На следващия ден премиерът Бойко Борисов го връща на поста. Тогава публиката научава, че прокуратурата проверява бившия шеф на НДК. След това премиерът отнема НДК от Павлова и го дава за стопанисване на Министерството на културата. Накрая Боршош уж сам се оттегля. И сега е обвиняем.Покрай политическите въртележки около НДК излиза наяве и размерът на разхищение на пари на данъкоплатците. В парламента се създава „временна анкетна комисия“ по искане на БСП – с мотива да се разбере как се харчат парите за Председателството, дадени за ремонт на НДК. От работата на комисията се разбира, общо взето, следното: по данни на новото ръководство на НДК около 4 млн. лв. от първите 17 млн. лв. са били похарчени за „други дейности”. Какви – не се разбира. Интересен детайл е, че първото обвинение срещу Боршош, повдигнато от прокуратурата, е точно за нецелево харчене, но на по-малка сума – 1.7 млн. лв. Също според обвинението Мирослав Боршош е ощетил НДК с 28 399 лв., изхарчени за два едногодишни договора за оперативен лизинг на луксозен автомобил „Лексус ЛС 600“.ПРОГРАМИРАНА БЕЗОТГОВОРНОСТКогато вицепремиерът Томислав Дончев е принципал на НДК – това е, преди да бъде създадено Министерството за европредседателството през април 2017 г., 17-те милиона не са били превеждани по целева сметка – за да се харчат по предназначение. Признава го и самият той по време на изслушване в парламентарната комисия. От изслушванията на бивши и настоящи министри и бивши и настоящи представители на ръководството на Двореца на културата става ясно още, че НДК не е предоставял навреме поискани отчети и бизнес план.Публикуваните в Търговския регистър годишни отче- ти пък показват, че през 2015 г. НДК реализира нетна загуба от 9 339 000 лв. С натрупванията от предишни периоди загубата става 32 969 000 лв. Констатирано е още, че регистрираният капитал на дружеството е с 18 011 000 лв. по-малко от наличния. Според отчета за 2016 г. НДК завършва годината с над 8 млн. лв. нови за- губи, а общият размер на загубата със сумите от предишните години е 40 516 000 лв.Докладът на временната комисия е приет от Народното събрание, като просто обобщава чутото по време на петте си заседания. А какво наистина се е случвало с парите – очакваме да разберем в детайли от одита на Сметната палата на „Национален дворец на културата – Конгресен център“ АД, който е поръчан от Народното събрание. И, разбира се, от развитието на съдебните дела срещу Боршош.КАК Е ИЗБРАН ИЗПЪЛНИТЕЛЯТ НА РЕМОНТАВ цялата история около НДК се появява и съмнение за начина, по който е избран изпълнителят на ремонта за Председателството. Първо Лиляна Павлова намеква за проблеми, когато уволнява Боршош. В резултат самият Боршош – отново с недомлъвки, казва, че върху него е оказван натиск да подписва неща, с които не е съгласен.В поръчания от Лиляна Павлова одит на външен одитор има констатации, че „Галчев инженеринг“ е трябвало да бъде отстранена още в началото на търга, защото е предложила в офертата си цена с 2.5 млн. лв. по-висока от прогнозната стойност. В поръчката е трябвало да останат само две оферти според този критерий – на обединение „Кид плюс М синтез“ (за 14.0 млн. лв.) и на Консорциум „Евро НДК“ (за 13.7 млн. лв.). Но… резултатът е друг. Нарушения са открити и при по-малките поръчки – за технически надзор и оборудване на залите в НДК. Но те не излизат чак толкова „скъпо”.Така България се готви за своето Председателство, с много съмнения за нередности и прокарване на част- ни интереси, както и с все по-големи разходи на публични пари. Така НДК е напът да се превърне не толкова в емблема на Председателството, колкото на непрозрачното и безотговорно харчене на парите на данъкоплатците.ИЗТОЧНИЦИ:Стенограми от заседанията на Временна комисия за установяване на факти и обстоятелства при разходването на средства, предоставени целево на НДК за подготовка на Българското председателство на Съвета на Европейския съюз: (В сайта на парламента фигурират само две стенограми, а не пет – колкото са заседанията)Доклад на Временна комисия за установяване на факти и обстоятелства при разходването на средства, предоставени целево на НДК за подготовка на Българското председателство на Съвета на Европейския съюз:Регистър на обществените поръчки в портала на Агенцията за обществени поръчки:Изслушване на министри и какво показна външен одит на НДК:Данни от външния одит на НДК:Решения на Министерския съвет за увеличаване на капитала на „НДК-Конгресен център“ АД:Изслушване на представители на ръководствата на НДК:Б. ред. - ", "date": "2017.12.30", "title": "Национален дворец на разхищението"}
{"url": "https://offnews.bg/sviat/ruski-tankeri-dostaviali-gorivo-na-severna-koreia-672034.html", "text": "Руски танкери са доставили гориво на Северна Корея поне три пъти през последните месеци чрез прехвърляне на товари в морето, заявиха западноевропейски източници от областта на сигурността, цитирани от Ройтерс и БТА.Източниците се позовават на военноморска разузнавателна информация и сателитни данни.Продажбите на петрол или петролни продукти от Русия, която е вторият по големина петролен износител в света и има право на вето в Съвета за сигурност на ООН, нарушават санкциите на ООН, заявиха източниците.Прехвърляния е имало през октомври и ноември, което показва, че контрабандата от Русия за Северна Корея се развива към зареждане на товари в морето, след като Ройтерс съобщи през септември, че севернокорейски кораби плават директно от Русия за КНДР.\"Руски плавателни съдове са извършили в няколко случая тази година прехвърляния на нефтопродукти на севернокорейски плавателни съдове в нарушение на санкциите\", твърди един от източниците, пожелал анонимност.Друг източник потвърждава за съществуването на търговия от кораб на кораб между Русия и Северна Корея, но според него няма доказателства, че руската държава е замесена в последните прехвърляния. \"Няма доказателства това да е подкрепяно от руската държава, но тези руски плавателни съдове осигуряват жизненоважни доставки на севернокорейците\", каза той.Северна Корея разчита на вносно гориво, за да поддържа своята изпитваща затруднения икономика. Пхенян също така има нужда от петрол за своите ракетни и ядрени програми, които според САЩ заплашват мира в Азия.", "date": "2017.12.30", "title": "Руски танкери доставяли гориво на Северна Корея"}
{"url": "https://offnews.bg/lajfstajl/ringo-star-i-bari-gib-sa-udostoeni-s-ritcarski-zvania-672035.html", "text": "Бившият барабанист на \"Бийтълс\" Ринго Стар и съоснователят на \"Би Джийс\" Бари Гиб са удостоени с рицарски звания, предадоха световните агенции, цитирани от БТА.Двамата музиканти са включени в обявен от правителството на Великобритания списък с личности, избрани да бъдат отличени от кралица Елизабет Втора.Правителството публикува списък с хора, отличавани за заслуги, служба или храброст, два пъти в годината - малко преди Нова година и през юни, когато официално се чества рожденият ден на кралицата.Датата на официалната церемония още не е определена, но често тя се провежда няколко месеца след обявяването на отличените.В публикувания списък са също така бившият британски вицепремиер и някогашен лидер на Либералните демократи Ник Клег и писателят, поет и драматург Майкъл Морпурго. Балерината Дарси Басел пък е удостоена с титлата \"дама\".", "date": "2017.12.30", "title": "Ринго Стар и Бари Гиб са удостоени с рицарски звания"}
{"url": "https://offnews.bg/offtopic/21-malko-izvestni-fakta-za-iaponia-670638.html", "text": "Страната на изгряващото слънце – така е популярна Япония. За нея знаем, че е много добре развита икономически, инфраструктурно и технологично. Запознати сме и с културните особености – че японците буквално цепят минутата в точността си, че много държат на честността и на честта си. Но със сигурност има още много добри и лоши неща за Япония, които са по-малко популярни. Ето интересни факта за Япония, които вероятно не знаем или за които се сещаме често.1. Повечето японски улици нямат именаЯпонците нямат традиция да кръщават улиците си на заслужили личности, както правим ние, европейците. Вместо с имена, обозначат даден адрес, като назовават най-близката метростанция или най-близката административна сграда или забележителност. Това е причината повечето магазини и офиси имат карта на гърба на визитките и брошурите си.За да изпратите писмо в Япония, е нужно да посочите пощенския код, населеното място, името на квартала и номера на блока (ако адресът е апартамент) или името на семейството (ако адресът е в къща).2. Всяка година в Япония стават над 1500 земетресенияЯпония е разположена в близост до границата между две тектонски плочи (до така наречения Огнен пръстен), като леките земетресения са ежедневно явление, което не смущава никого, а силните трусове се случват сравнително често.Земетресението, което предизвика цунами през 2011 г. и тежка авария в АЕЦ „Фокушима“, бе с магнитуд 8,9 по Рихтер. В резултат от земетресението и цунамито тогава загиват над 15 000 души. Най-тежкият трус в Япония се случва през 1923 г., когато загиват 100 000 души.3. Древните са се погрижили да предупредят съвременните японци за опасността от цунамиПрез 2011 г. цунами в Япония стана причина за смъртта на около 15 000 души. Оказва се, че Япония е осеяна с каменни плочи, които предупреждават да не се строи в по-ниските земи от тях, а само в по-високите. Съвременните японци обаче, както изглежда, не са изпълнили завета на своите предци.4. Япония е сред страните, в които все още се изпълнява смъртно наказаниеСмъртното наказание в Япония се прилага само за убийство, а екзекуциите се извършват чрез обесване. Обикновено те се осъществяват дълго след като присъдата е произнесена, обикновено между 5 и 7 години след нея. Осъдените на смърт са лишени от повечето от правата, с които се ползват другите затворници. Те нямат право също така да общуват с други затворници, като прекарват времето си зад решетките в самота и без достъп до медии, без да знаят точно в кой ден ще бъде изпълнена присъдата им. Така прекарват остатъка от живота си с мисълта, че всеки следващ ден може да им бъде последен.5. Около 10 000 души годишно умират от преработванеЕвропейците често се успокояваме, че не знаем някой да е умрял от работа. В Япония обаче със сигурност това клише се опровергава.След края на Втората световна война в страната на изгряващото слънце се наблюдава удивителен икономически подем. В годините на забележителен икономически ръст е било съвсем обичайно човек да работи по 60 часа седмично. Традицията да се работи много и всеотдайно, установена в онези години, е останала и до днес.Преработването днес е социален феномен в Япония, като японското здравно министерство го посочва като проблем през 1987 г. Тогава се извършват някои законови промени с цел превенция на смъртта от преработване.Днес, ако човек почине в резултат от претоварване на работното място и това бъде признато от съда, фирмата е длъжна да изплаща издръжка на семейството на починалия, както и големи еднократни компенсации, възлизащи на над 1 милиона щатски долара.Най-често причина за смърт от преработване са инфарктите, както и усложнения от диабет и сърдечни болести. Японското правителство е признало, че през 2015 г. 2310 души са починали в резултат от преработване, но независими източници посочват, че броят им всяка година е 4-5 пъти по-голям, като жертвите са около 10 000 души.6. Над 30 000 японци умират в самота всяка годинаКодокуши – така японците наричат един все по-често срещан феномен в своето общество, при който възрастни и самотни хора умират в дома си сами, без някой да разбере за смъртта им в продължение седмици, месеци и дори години.Япония днес е една от най-застаряващите нации в света, в която традиционните семейни ценности и устои бързо се рушат, а близостта между поколения постепенно се разрушава. Според японското здравно министерство през 2013 г. е имало 3700 случая на кодокуши, но независими експерти определят този брой като 10 пъти по-голям.7. Над 1 милион японци не излизат от домовете си поради потиснатостЕдин от най-големите социални проблеми в Япония е, че 1 милион души, повечето от които млади мъже, се затварят в спалните си и не излизат навън с години. Проблемът е толкова често разпространен, че здравното министерство се опитва да предпази идващите поколения от това състояние, което оказва негативно влияние не само в семействата, но и върху икономиката.Страдащите от състоянието, наричано хикикомори, отказват да се срещат с приятели и с членове на семейството си, като излизат изключително рядко, само в краен случай. Това състояние обикновено е временно, като рядко продължава повече от 7 години. Въпреки това обаче то е признато като един от основните социални проблеми в японското общество.8. Втората световна война все още не е свършила за ЯпонияПоради диспут по отношение на Куриловите острови, Русия и Япония все още не са подписали мирно споразумение след края на Втората световна война. Макар и да не водят сражения, двете страни на практика формално са и до днес във война.9. Спането на работа в Япония се възприема нормалноАко докато седите пред компютъра в офиса случайно заспите, твърде вероятно е да бъдете обвинени в несериозно отношение към работния процес, ако се намирате в Европа. Но в Япония това би се възприело като знак, че сте отдаден на работата си. Ако в Европа това би се възприело така, сякаш до късно снощи сте купонясвали, то в Япония ще се възприеме по-скоро като знак, че сте работили до късно и затова не сте си доспали.Дрямката на стола в офиса е обичайно явление в Япония, като за това си има специална дума – инемури.10. Повечето японци говорят по телефона дори и докато се къпятХората в Япония често говорят по телефона дори и докато са под душа, особено по-младите сред тях. Затова около 90 процента от всички мобилни телефони, които се продават в Япония, са водоустойчиви.11. В Япония има повече домашни любимци, отколкото децаНаселението на страната на изгряващото слънце страда много силно от застаряване, тъй като продължителността на живота е най-високата в света, а в същото време се раждат много малко деца. В магазините се продават повече памперси за възрастни, отколкото за бебета, а в домакинствата има повече домашни любимци, отколкото децa.Повечето семейни двойки имат по едно дете, семействата с две и повече деца са рядкост. В бъдеще това обезателно ще бъде предизвикателство пред икономиката на страната. Съществуват прогнозни опасения, че до 2060 г. населението на Япония може да намалее с до 30 процента.12. Японците държат на точносттаЯпонската култура е такава, че хората буквално цепят минутата. Влаковете в Япония са буквално най-точните в света, като закъсненията им са средно с не повече от 35 секунди.Ако влак закъснее само с 5 минути, кондукторът е задължен да направи официално изявление за това и да се извини на пътниците. Тази прецизност често е критикувана, тъй като персоналът на железниците чувства голямо напрежение, като се е случвало то да довежда и до транспортни инциденти.13. Япония, също като България, спасява десетки хиляди евреи по време на ХолокостаМалко известен факт е, че Япония спасява между 10 000 и 40 000 евреи по време на Холокоста, приемайки ги на своя територия. Консулът на Япония в Литва тогава, Чиун Сугихара, помага на десетки хиляди евреи да напуснат страната и да пристигнат в Япония като бежанци, рискувайки своята собствена кариера и животa на членовете на семейството си.14. Япония е сред 4-те страни в света, които никога не са били чужда колонияДнес не е тайна, че европейският колониализъм е бил насилствен и често разрушителен. В продължение на няколко века целият свят е бил ту под властта на една европейска сила, ту на друга.Но Япония е една от малкото страни, които не са били колонизирани. Другите три съществуващи и до днес държави, които никога не са били успешно колонизирани, са двете Кореи и Тайланд (Сиам).15. Все повече млади японци избират да живеят в самотаСпоред доклад на японското правителство, публикуван през 2015 г., над 40% от японците на възраст между 20 и 39 години нямат постоянен партньор. Друг доклад на японското правителство, публикуван през 2010 г., гласи, че 25 процента от неженените мъже и жени между 30 и 39-годишна възраст в страната никога не са осъществявали полов контакт.16. В Япония е обидно да се оставя бакшиш на сервитьорАко оставите бакшиш на сервитьор в Япония, той може наистина да се обиди. Затова често касовите бележки в ресторантите и кафенетата в Япония завършват с надпис на английски, гласящ: „Съобразно японската традиция, персоналът на заведението е напълно удовлетворен от своето заплащане. Поради тази причина бакшиши не се приемат“.17. Хомосексуалността в японската древност е била правило, а не изключениеЯпонското общество преди края на 19-ти век не просто толерира хомосексуалното поведение, но дори го идеализира. През средните векове то е по-скоро правило, отколкото изключение.През 12-ти век самураите стават управляващата класа в Япония. Те представлявали военна класа, която практикувала еднополовата любов по религиозни причини. Тези практики постепенно се усвояват и от японската средна класа, като стават особено популярни и престижни. С настъпването на модернизацията обаче тези практики биват забранени със закон.18. Японците живеят най-дълго в светаСредната продължителност на живота на японците днес е 83,7 години. Това нарежда Япония на първо място в света по най-висока продължителност на живота. Понастоящем в страната на изгряващото слънце живеят над 50 000 столетници.19. Най-честата причина за смърт сред младите хора в Япония е самоубийствотоОсновната причина за смърт сред хората на възраст между 20 и 44-годишна възраст в Япония е самоубийството.Самоубийствата в Япония са значителен социален проблем, като честотата им е сравнително висока. През 2014 г. например над 70 души се самоубиват всеки ден, като повечето от тях са мъже.Причините за самоубийствата най-често са депресия, безработица или проблеми със социализацията.Традиционната японска култура има дълга история със самоубийства на честта. Самоубийството някога е било ритуал за самураите, за да не бъдат пленени от врага. То е било и традиция, когато някой е нарушавал честта на семейството – хората са се самоубивали, за да спестят срама на най-близките си.20. Япония има повече от 6000 островаЯпония е островна държава, като в нея има 6000 острова. Основните големи острови обаче са само 4 – Хокайдо, Хоншу (най-големият остров, на който е разположена и столицата Токио), Шикоку и Кюшу.21. Най-дълго съществувалата фирма в света е японска„Конго гуми“ е името на най-дълго съществувалата в света фирма. Тя представлявала строителна компания, оперираща в продължение на 1400 години. Със седалище в Осака, компанията е създадена през 578 г. сл. Хр., като съществувала до 2006 г., когато е закрита поради финансови проблеми. Тогава е закупена от друга строителна фирма. Компанията била специализирана основно в строителство на будистки храмове.", "date": "2017.12.30", "title": "21 малко известни факта за Япония"}
{"url": "https://offnews.bg/kultura/15-strahotni-albuma-na-2017-g-za-koito-veroiatno-ne-ste-chuli-671532.html", "text": "Шест песни, разгърнати изцяло в стила на старата дарк уейв школа и украсени с нови технологии. се завръщат към традицията на 4AD-албумите, ембийънт и дръм енд бейз, примесени със звука от електрическа китара. Най-добрите парчета според музикалния редактор на Rolling Stone Ариел Кастило, са с участието на вокалистката Окти.Хавайската метална китара и укулелето (ukuleles) придобили популярност за пръв път в гръцката музика през 20-те години на миналия век и никой не ги е използвал по-добре от композитора, журналиста и карикатуриста Костас Безос (Kostas Bezos). Роден през 1905 г., Безос работи активно до смъртта си през 1943 г., след като заболява от туберкулоза. С групата си \"Бели птици\" той комбинира хавайски акустични инструменти с гръцки фолклорни песни. Но  не свършва с това - текстовете на песните му представляват политическа сатира.  от инди рок изпълнителката от Детройт звучи свежо с класическата комбинация от електрическа китара и женски вокал. В първата песен от тавата \"Slow Motion\" гласът на Chura \"кръжи\" около китарните акорди в стил Кърт Кобейн. Десет парчета по-късно - в \"Speeding Ticket\", тя сякаш е по-изтощена, но не по-малко убедителна. Двете песни показват усещанията на Чура за разбитите мечти, пише редакторът Саймън Возик-Левинсън. Албумът е издаден през януари от местен гаражен лейбъл Urinal Cake Records, през февруари 2018 г. предстои да бъде преиздаден от по-голямата компания Saddle Creek. Кейси Диенъл, известна още и като White Hinterland, поема по пътя на безапелационния феминизъм, примесен с горчив хумор. Албумът е определен от музикалните редактори на  като \"зашеметяващ\". В него впечатление правят парчетата , на което е лепнат етикетът \"мини опера\", \"Complicated Silhouette\" - \"безмилостно отхвърляне на културата \"представителна извадка\" и \"параноичната поп фантазия\" \"Thrasher.\" 49-минутното изпълнение на живо на френското дрон-рок трио звучи като джемсешън между Velvet Underground и ранния Pink Floyd. Дрон-рокът е сравнително ново течение в музиката, при което се поставя акцент върху продължителните или постоянно повтарящи се тонове. Живото изпълнение започва със смазващ петминутен метален звук, следва отговор от електрическа \"латерна\". Прокрадват се обертонове, а краят е белязан с писък, като всичко това наподобява излитащ самолет. Звукът е топъл, минималистичен и хипнотизиращ - и . \"You Do not Know\" - първата песен от дебютния албум на триото от Бруклин с вокалистката, китарист и композитор Ема ДеКорси - звучи в стил гръндж. И тук личи влиянието на Нирвана и Кърт Кобейн. Следва , което звучи като изповед, повлияна от последните записи на . Някои критици определят албума на I Am the Polish Army като един от най-добрите рок албуми за годината. оловинката от дуото Sundy Best  е смесица от кънтри, фолк, рок и блус. Албумът е записан изцяло на живо в родния град на Джемерсън - Престънсбърг, Кентъки и се явява визитка на този \"блуграс\" щат: доминираната от хроматична хармоника \"Riverbank\" се лее носталгично и лежерно, а в \"Let It Go for a While\" се говори за това, че няма друго по-важно място на света от родното. \"Veteran's Day\" разказва истинската история на дядото на Джемерсън. Spoek Mathambo, \"Mzansi Beat Code\"Споек Матамбо е южноафрикански изпълнител, продуцент, текстописец и рапър, който придоби популярност с фюжън стила си. Водещото парче \"\" от последния му албум е определено от редакторите на  като едно от постиженията в поп музиката за 2017 г. Това е петият студиен албум на Матамбо, в който преобладава \"градското техно\" и почерка на продуцентите DJ Spoko и DJ Mujava, аржентинските рапъри от Fantasma и мексиканецът Ceci Bastida.Chris Pitsiokos Unit, \"Before the Heat Death\"Независимо дали е в ръцете на Чарли Паркър, Орнит Коулман или Джон Зорн, алт саксофонът отдавна е инструмент, който е водещ в авангардния джаз. Влиянието на тримата гиганти се усеща чувствително в последния студиен албум на младия . Той е записан в Ню Йорк и в него участват други имена в авангард джаза като Брандън Себарок, Тим Дал и Уейсъл Уолтър, съответно на китара, бас и барабани. Пиеси като \"Fried\" и \"Death in the Afternoon\" са в двете крайности - от хиперактивен свободен формат до превъзходна композиционна точност, докато \"Quantized\" и \"Wet Brain\" са елегантни парчета, смесица между фънк и пънк. Ratboys, \"GN\"Тази банда от Чикаго самоопределя саунда си като \"пост кънтри\" с привкус на пънк.  на Джули Стейнър (Julie Steiner) са разтоварващи и изпълнени със забавни образи. В \"Elvis in the Freezer\" брас секция и китари си взимат последно сбогом с починал домашен любимец, а \"Crying About the Planets\" е за арктически изследовател, оцеляващ на ръба на човешките възможности. Някои от песните в албума са в духа на добрия стар рок от '90-те.Saicobab, \"Sab Se Purani Bab\"Арт пънк, миксиран с нойз рок и джаз, арабска и индийска традиционна музика и психиделик - така критиците определят албума на  от 2017 г. Игрив и хипнотизиращ - това са двете думи, с които Rolling Stone описва албума. Cécile McLorin Salvant, \"Dreams and Daggers\"Салвант е считана за една от най-добрите джаз певици за поколението си. Двойното LP е микс от записи на живо, направени през 2016 г. с музикалното трио на певицата, и , в които са включени и струнни инструменти. Sneaks, \"It's a Myth\"Известна с прозвището Sneaks Ева Муулчан \"украсява\"  си с бас и синтезатори. Продуцент на албума е Мери Тимони (Helium, Ex Hex) и в него са претворени композиции, които се състезават в \"стил свободно ориентиране\", както се изразява S. Е. от . Tyminski, \"Southern Gothic\"Соло албумът на китариста Дан Тимински е смесица от традиционна акустична инструментална музика с електронни барабани.  \"Southern Gothic\" е смесица от кънтри и блус рифове с бийтбокс. Текстовете на Тимински са социално ангажирани и свързани с лични преживявания и отношения. Billy Woods, \"Known Unknowns\"Рапърът  за първи път излиза пред по-широка публика. Текстовете му са свързани традиционно с живота в крайните квартали, ченгета под прикритие и верни фенове, които знаят \"всяка рима\". ", "date": "2017.12.30", "title": "15 страхотни албума на 2017 г., за които вероятно не сте чули"}
{"url": "https://offnews.bg/nashite-avtori/iz-delnitcite-na-edin-lud-iuli-septemvri-672037.html", "text": "17 юлиСлед дълго напъване прокуратурата снесе обвинителен акт за фалита на КТБ. Цялата драма може да бъде обобщена с думите на премиера: „Синджирът си дойде, козата я няма“. Козата, активите на КТБ, са прехвърлени в офшорни зони, от където няма как да бъдат взети и върнати на кредиторите на банката. С една дума, битият си е бит, останалите да се радват, че са минали тънко…В хилядите страници нито веднъж не се споменавало името на Пеефски. А той е вторият важен герой в тази класическа трагедия. Обаче него го няма и трагедията изглежда куца.21 юлиДепутататът от ГЕРБ и Добрич Живко Мартинов рекетирал местен месен бизнесмен за 4 тона суджук и малко филенце. Отишъл при бизнесмена и му казал: Трябва да ми дадеш един тон луканка за премиера Борисов. И оня му дал. Така де, кой не би повярвал, че премиерът е способен да изяде един тон луканка? Четири пъти ходил господин депутатът в името на премиера и месарят все давал… Обаче главния прокурор лично ще установи, че нито едно парче от тоя суджук не е стигнало до премиера. Но дори и да беше стигнал, щеше да е без значение. Премиерът ще обясни: „Имам високо кръвно, аз суджук не ям! Всеки, който ме познава, знае… Моето име не е свързано по никакъв начин… Когато съм разбрал, на мига сме… го дали на прокурорите.\"Късно разбрал...Та, братя, казвайте му, бе!Някои наблюдатели смятат, че историята със суджука е извадена, за да се омъгли допълнително срамната история с обвинението за фалита на КТБ. И не е като да нямат основание. В това отношение се правят и други опити. Като например хвърлянето на Бареков на кучетата. Тоя, оказва се, е бозал юнашки от КТБ. Като шеф на Тв 7 е получавал по 50 хил. лв. на ръка. Но от октомври 2013 г., когато станал политик, платата му се е удвоила. Отделно е получавал по 600 хилки месечно за партията. И еднократно са му дадени 505 хил. евро („чисти и непроследими“!), с които да си купи къщата, дето лъжеше, че не била негова. И отделно 1 млн. лв. премия.Слушах адвокатите на Василев по телевизора. Обединиха се около възгледа, който и на нас многократно е хрумвал: „Очевидно в онова време Василев е имал изключителната способност да се обгражда с боклуци. И сега получава това, което сам си е надробил…\"Но не е само Бареков. Морфологията на българския политически боклук е доста по-сложна. Хора от всички партии са вземали пари. Бареков, обиден, че едва ли не само той боклук, контрира, че в последните дни преди да падне КТБ от там с торби с по над милион са излезли Каракачанов и Румен Петков. Имало ги в тефтерчето на Василев. Добрата новина е, че Василев си е водил бележки за всеки даден грош и все някога ще научим имената на всички.Защо, бе, Господи, защо?! Не можеше ли поне Твоето правосъдие да е малко по-бързо?!Явно не може…24 юлиПри хайка на полицията за нелегални имигранти в мрежата попаднала шефката на структурата на партията на Валери Симеонов в Костинброд Анелия Велева, кандидат за депутат от НФСБ на последните парламентарни избори.Разбира се, Валери Симеонов и НФСБ нямат нищо общо, партията осъжда остро подобни криминални деяния.Както сполучливо се изрази колегата Даниел Смилов, нито един суджук не е достигнал до Борисов и нито един бежанец - до Валери Симеонов. А след малко ще можем да добавим: и нито един стек цигари до Първанов.25 юлиШефът на БСК Божидар Данев вика: „Сривът на инвестициите е вследствие на липсата на квалифицирана работна ръка, умения и хора, които спазват технологичната дисциплина. Възпитаваме търтеи, които непрекъснато искат без да дават.“Ех, господа-другари! Оня, изпод чийто шинел сте излезли всичките, казваше: „Ако плащаш с фъстъци - получаваш маймуни.“ Да, да, др. Живков го казваше! И после пускаше банани…Градските власти в румънската столица Букурещ ще раздадат 5000 ваучера по 110 евро за покупката на велосипеди или електрически тротинетки. Така се прави, г-жа Фандъкова!Ама пък, от друга страна, Фандъкова не е виновна, че на Бойко приятелите са тъпи и крадат по старомодния начин. Та нима ако некой от Котараците внесе 5 хил. електрически тротинетки общината ще откаже да направи една програма?Ама не, тия са като оня китаец, за който скоро не сме ви казвал, който за пръв път ял свинско печено когато му се запалила кочината. И оттогава, колчем му се прияждало свинско печено, все си палел кочината.Прости момчета, какво да ви кажа… И момичета, де. Гледайте какво написа във ФБ Лилето. Човек с вишо, че и магистратура!В обща декларация „Нова република“, \"Да, България\", Зелените и БЗНС призоваха своите симпатизанти и \"гражданите, които искат радикална съдебна реформа\", да се готвят за масови протести.Тая квадрига направила нещо като следизборна коалиция, пост коитос, ако мога така да се изразя. Тия господа, които заради глупост и тънки сметки сега гледат парламента изпод опашката на Коня, си въобразяват, че ние само чакаме откъде ще свирне тръбата, за да се стечем под знамената на некой Христо, на некой Радан, на некой зелен или оранжев. Защото ние друга работа и цел в живота, освен да правим масовка на въпросните господа, нямаме.Не, господа! Тъжно ми е да го кажа, но вие се оказахте сляп клон в партийно-политическата еволюция. Турихте егото си над интересите на онези 250-300 хил. избиратели, които ви дадоха още един шанс. Ама на, шансовете свършиха, нема, и в склада нема…26 юлиПолицията намерила в автомобила на семейство Борис и Гергана Русинови 10 стека цигари без бандерол. Кокошкарска работа. Обаче Гергана е общински лидер на АБВ във Враца. И предвид на високото си обществено положение направила опит да предотврати проверката. Предполагам, че с дежурните за случая думи: „Знаеш ли коя съм аз…“ Обаче те я знаели, а още повече знаели мъж ѝ. Щото не му било сефте да го хващат с цигари без бандерол.Суджуци, канали за имигранти, цигари… Докато ние честните хора, относително честни, си седим отстрани и гнусливо отказваме да участваме в политическата мръсотия, тя става още по-гъста. Към нея се ориентират главно, а може би и единствено, хора, които търсят начин да правят пари. Или други, които са намерили начина, но им трябва малко защита и имунитет. И тук-там по некой кариерист.28 юлиЧовекът с анцуга защити човека с потника: \"Това ли е важното… Бил бос президентът и по потник – еми, вкъщи си е.\"Ама, господин Борисов, той не си е вкъщи, бе! В момента, в който позира за снимка, престава да си е вкъщи и идва в нашите къщи!Така, както ние го разбираме, президентите нямат домашни дрехи, на тях всичките им са официални. В къщи могат да си седят неглиже, могат, ако ги влече, и чисто голи да си седят с Десито. Но снимат ли се, престават да са си вкъщи.Да се появи един президент по потник и бос, може да има само две обяснения: простотия или тежък популизъм.31 юлиВъв Варна, на конгрес на европейските студенти демократи, Борисов изръсил: „Загубихме президентските избори защото не искахме да ги спечелим.“ Не било добре за демокрацията една партия да държи всичките капии на властта.Много тъпо изказване. Бих казал, че и за Цветанов дори е тъпо.Но пък така, с помощта на премиера, установихме, че тъпаците у нас са поне 840 525. Точно толкова са действителните гласове, подадени за Цачева-Манушев.1 августВ разгара на лятото сме. Ама лято да видиш! И в това истинско лято не се е намерила още нито една русалка никъде. Даже вампир няма. Скука, та дрънка! Единственият свеж полъх е книгата на Кристина Кръстева за Бойко Борисов. За вас не знам, но за хора като нас, които си вадят хляба със смешки, тая книга е истинска златна мина. Моят приятел Тери би казал, че това е като „гаргара с чакъл“…Авторката не уточнява колко отблизо. Щото, както знаете, има различно близо: близо, по-близо, най-близо, на един такова разстояние…Не съм чел още книгата, но съдя по това, което каза авторката по телевизора. Ето част от автентичния ѝ разказ: „Меркел, винаги когато се събират на тези съвети, те завършват с хапване, не казвам гуляй, но някакви пържолки телешки, знаете, че нашият премиер обича телешко, Меркел винаги му дава своята пържола… те са дотам близки, толкова му има симпатия и доверие има между тях, че това вече не учудва никого… Бойко Борисов също така е човекът, на когото тя и Никола Саркози поверяват отговорната задача да направи номинацията на Херман Ван Ромпой, дотогава премиер на Белгия… Той става председател на Европейския съвет благодарение на Бойко Борисов, който прави в залата номинацията по лична молба на Меркел и Саркози…Ебати евтиния премиер… За две-три телешки пържоли им върши услуги!Според нас, а и не само според нас, хората са обратното на върховете. Колкото повече се доближаваш до тях, толкова по-ниски изглеждат. Ох, дали не се пишеше низки… Както и да е. Много място отделихме за тази книга. А всичко може да се каже по гръцки кратко: Ако магаретата имаха богове, боговете им щяха да са магарета.2 августПавлова се похвали с девиза на Българското председателство –\"Съединението прави силата\". (United We Stand Strong). \"Този девиз, вика, е изключително актуален за ситуацията, в която днес се намира Европа\".Този девиз има малко тъмно минало и още по-тъмно настояще. Понякога си мисля, че всичко идва от това, че все бързаме. Казваме, че съединението прави силата преди да сме казали какво прави съединението. Щото, нали, да се съберем и да се съединим са различни работи. Българите като се съберат и никога не се получава съединение. От къде знам ли? Ами много чета, бе! Например бай Мирон Иванов: „Капитан Танев ги гледаше и не искаше да повярва, че сборът от хиляда умни човеци може да бъде по-глупав от всеки един отделно.“ Така го виждаше и Станислав Стратиев: „Нека се направи график кой къде да замине. Безсмислено е да се струпваме пак на едно място...“ Именно, ние умеем само да се струпваме.Не виждам вариант да станем по-добри. Трябва да се опознаем такива, каквито сме и да се примирим с наученото. И някак си да се опитаме да стъпим на пороците си. Пороците са мощна сила.3 август„Фрогнюз“ интригантства: „Рокада в ГЕРБ! Пеевски налага Горанов за първи след Борисов.“ Източници от парламента споделили с жабите, че Пеефски си бил навил на пръста, че може да изтика Цветанов и да тури на негово място марионетката си и така да превземе управляващата партия изотвътре. Според източниците на жабите, Пеефски вече бил турил ръка на „Атака” чрез Светлозар Лазаров, който стана координатор на партията.Не знам, не знам… Да не стане лаком гъз…Вчера пак поседях на брега на Перловсктата река. Още няма. Но ми направи впечатление, че водата рязко е намаляла. Може да е от жегата, но може и от друго. Например нещо голямо, някакъв едър боклук да е запушил коритото по-нагоре. Възможно е, не ли?Както и да е. Каквото е писано на глава, на камък не отива. Нито един живот не е преминал само нагоре. Освен, разбира се, ако човек не умре твърде млад…4 августВашингтонският сайт The Hill съобщава, че Цветан Василев е потърсил защита в САЩ по закона \"Магнитски\". Джоузеф Огъстин, вицепрезидент на консултантска компанията JWI, която Василев е наел да придвижи молбата му за закрила, рекъл, че целта им е имената на Пеевски и Цацаров да стигнат до бюрото на президента Тръмп, който да одобри евентуални финансови санкции срещу тях. Ще стане интересно. Тримата Шишковци ще видят голям зор.7 августМинистърът на образованието Вълчев вика, че в края на мандата учителите щели да получават 1600-1700 лв. и то чисти. Което, ако не бъркам, превръща учителите в съсловие, което е силно мотивирано да види края на мандата колкото се може по-скоро. Между другото, в предизборната програма на ГЕРБ доста добрини бяха обвързани с края на мандата. Тъй че всички сме заинтересовани да ускорим този край. Не ли?9 август„Сега“: „Равносметката от \"безплатното\" саниране - по милион лева за блок.“ Санирани са 515 блока, около 30 000 апартамента, в които живеят точно 62 252 щастливи обитатели. Това било записано в междинен отчет на министър Нанков за напредъка по програмата за енергийна ефективност. От документа става ясно, че средният разход за саниране на стар панелен блок е 1.06 млн. лева.За един милион може да се построи един цял блок до шпакловка и замазка. Айде, да кажем, че малко се изхвърляме, но съвсем малко. Затова смятаме, че щастливците са повече от 62 252 души. Така, де, тия, дето са взели наддадените кинти да не би да са нещастни? Разликата между 32-35 лв. на квадрат на свободния пазар и 300 лв. на квадрат на несвободния дава възможност много хора да станат щастливи.Поредно доказателство, че Пеефски арендува „Атака“. От „Капитал“ научили, че в документите си за конкурса за шеф на БНТ Емил Кошлуков е записал, че през последната година е бил програмен директор на телевизия \"Алфа\" на Сидеров. Да, бе, бил е дръжки… Дали са му бележка, за да събере изискуемия стаж от 5 г. Демек, Сидеров прави услуга на Пеефски да овладее БНТ. Сефте. Но в случая говорим за Кошлуков. И изобщо за онази шайка набедени интелектуалстващи тарикати, които обслужват всеки, който плаща. Не ги е гнус нито от Сидеров, нито от Пеефски, нито от Бареков, нито от Яне Янев. Да посоча ли имена? Е, стига, де, да не би да ги забравихте? Ама водете си бележки, бе! Щото като мине малко време те пак ще са на първата линия на моралния фронт. Специално за Кошлуков ми се ще да знам преди 89 г. ли е бил подставено лице или след това. Не че има значение, но просто за летописа…14 августВалери Симеонов. Моля ви, не му викайте виц-президент. Верно, смешен е, но е и прав. Това, което прави, е напълно прогресивно и европейско.Библията почва малко грешно. В смисъл, не почва от самото начало. Защото баш в началото: И беше Тишина! И после идват другите работи…Като споменахме биографията на Христос, та се сетихме и за неръкотворния труд на Кристина Кръстева върху Борисов… Нали знаете, че на Христос му се губят 11-12 години. Никой не знае къде е бил през това време. По същия начин в биографията на Кристина се губи целият борчески период на Борисов. Няма го, няма СИК, няма Маджо, няма нелегални фабрики за цигари, няма унгарски период, нищо! От Магнаурската школа направо главен секретар.15 августВъв Враца, какво нещо е сиромашията (!), крадец влязъл в апартамента на едни хора. Повъртял се, повъртял се, но това, дето го търсил, те го били търсили много пъти вече, та и да го е имало, вече го нямало. И той, за да не е капо, откачил алуминиевата врата на банята. Но понеже, нали, с цяла врата се бяга трудно, та полицията го заловила. Пък в София хванали друг бандит, който откраднал очила с голям диоптър. Представяте ли си? Да влезе некой дома ви и да ви открадне очилата за четене! Накъде отива тоя свят?!21 августЯсновидката Соня Щерева от Горна Оряховица вика, че след 2020-та България я чака възход. Образованите ни в чужбина сънародници щели да започнат да се завръщат масово и да поемат управлението на страната. И да ни ръководят съгласно националния интерес. „Трябва още няколко години да потърпим само и хубавото ще се усети и у нас!“Това, дето са образовани, е много добре. Но ме притеснява, че все пак са българи. А българинът е като бакъра. Не е важно само да го излъскаш, а и в каква среда ще го държиш. Сложиш ли го в неподходяща среда, веднага позеленява… Изобщо сам по себе си българинът е хубав човек, но трябва да се пази от българи. Щото в събраните на куп българи има нещо циганско…23 август„Нито един представител на държавната или местната власт не отбеляза Международния ден за почитане паметта на жертвите от тоталитарните комунистически, фашистки и нацистки режими“, пише Клуб Z. Нямало го дори онзи, дето ката ден ни занимаваше с дедо си, убит от комунистите в царевичака. Ех, гиди лицемерни антикомунисти! Но така е то: антикомунист може да се направи само от комунист, няма от какво друго… Или, както е казал известният учен, журналист и изявен колоездач д-р Филипов, народите с къса памет дълго ги управляват комунистите.Оня ден четох, че затворили кръчмата на Маркс и Енгелс The Red Dragon (\"Червеният дракон\"). Късно е, чадо! Много късно. Още след „Немска идеология“ трябваше да им спрат пиенето. И друго щеше да разказва историята за последните 150 г.Колчем си ида в Пазарджик и погледна етажерката с томовете на Марк и Енгелс и дълбоко се усъмнявам във величието на хер Йоханес Генсфлайш цур Ладен цум Гутенберг, ама много дълбоко! Книгите са далеч по-опасни от пушките. Книгите са наравно с вирусите!24 августИзгледах внимателно посрещането на френския президент на летището. Макрон слезе по стълбичката и се провикна: „Бойко, май френд“. А Монолингвистът отговари: „И аз те обичам…“ И после, когато Макрон се здрависа с Иво Христов, който явно беше извикан, за да го поздрави на сорбонски френски и да покаже че не всичките сме бълбуци, премиерът изтърси: „Всички парле ву франсе.\" И стана малко като оная приказка: Ма моля ви се, позволете и на народната милиция да знае френски.Не мога да ви го обясня. Отдавна съм стигнал до извода, че простият човек е много сложно нещо.Обаче не мога да не го поздравя за това как потисна някои геронтологични предразсъдъци и разцелува г-жа Макрон и по двете бузи…Деси Радева се беше барнала яко за срещата със сем. Макрон. Но пак не успя да угоди на изисканата българска публика. Тоя път беше сложила сутиен, но пък беше забравила чорапогащника и беше обула сандали на бос крак.Имам доста бележки към г-жа Радева, но една реплика във ФБ на Иван Стоименов ме смълча: „Представям си мъжът на Цецка как разхожда г-жа Макрон в ботаническата градина…“ Та, дето се казва, да сме доволни на това което сме получили, щото можеше да получим и това, което заслужаваме. На ръба беше.25 августЕдна народна приказка твърди, че жената не мисли за секс само когато минава по мост и я гони куче. Не твърдя, че е истина, но не съм готов и да го опровергая. Една госпожа се похвали във ФБ: „Имам чушка“. Написах: „И аз.“ И тя ми написа: „Простак!“И защо така ще ми рече?! Та аз имам пет корена рибки на балкона и петте цъфтят и връзват и оня ден видях първата чушка. Е, да, не го споделих във Фейсбук и там ми беше грешката, но нали сме приятели, трябва да си имаме доверие.31 августМинистър Караниколов вика, че основната цел на одържавяването на „Дунарит“ била заводът да бъде спасен и работните места запазени. И така ще стане. Държавата ще го купи, ще го даде на Караниколов да го управлява, а той ще го предостави на Пеефски за спасяване… И Пеевски ще го спасява на входа, като му подава скъпи материали и на изхода, като му изкупува продукцията евтино. Повтаря се историята на Илия Павлов и Мултигруп. Не сме против, стига да се повтори до края. Знаете ли колко тежи сламката, която пречупва гръбнака на камилата? 9 грама! Е, има и по-тежки, но се смята, че 9 грама са напълно достатъчно, ако са адресирани точно.1 септемвриБорисов, който явно по цял ден причаква общественото мнение във Фейсбук, като видял каква пернишка драма се заформя с чернобелите учебници и не чакал повече: „Казах на министъра: Спираш в най-големия град и даваш пресконференция, че ги спираме!\"И друг път сме писал, че Борисов ще даде силен тласък в развитието на гражданското общество. Народът бавно и полека се учи, че като протестира, нещо постига. Много демократи се изредиха да ни управляват, но накрая един милиционер с тоталитарен рефлекс ще даде такъв тласък на гражданското общество, че и Костов да се върне, ще трябва да се съобразява с него. Историята обича да си прави такива иронии.Е, ще кажете, седем години вече е на власт, а още няма гражданско общество. Да, така е. Борисов си изпълни неговата част от сделката. Няма нещо, на което да се възпротивили трима души и той да не го е отменил. А това, че няма достатъчно граждани за цяло общество, не е негов проблем.Вчера си препрочетохме набързо „Вълшебникът от ОЗ“. И си припомнихме нещо, което звучи гаче Франк Баум го е писал миналия четвъртък и точно за нас:„Сега Плашилото бе господар на Изумрудения град и въпреки, че не беше вълшебник, народът се гордееше с него. „Защото, казваха те, няма друг град в света, който да се управлява от чучело.“ И доколкото им беше известно, бяха съвсем прави…“А Плашилото през това време си мисли:„Няма от какво да се оплакваме, тъй като този дворец и Изумрудения град са наши. Можем да правим каквото си искаме. Като си спомня, че до неотдавна стърчах на един кол в житната нива, а сега съм владетел на този прекрасен град, съм напълно доволен от съдбата си.“С една дума идилия!4 септемвриИдеята на ГД „БОЕЦ“ да се избере видният от всякъде депутат и бизнесмен Пеефски за лице на Българското председателство неясно защо разгневи изданията на медийния империалист и те отговориха с остра декларация, в защита на „нашия издател Делян Пеевски, който единствен се бори срещу задкулисието“. Повтарям: „единствен се бори със задкулисието“.Длъжен сме да обясним, че това не е обикновена свирка! Това е едно от онези изпълнения, след които обектът по три дена не може да си извади гащите от задника. (Нарочно съм циничен!) Повече сме казал в „Прас-Прес“ и можете да прочетете там, ако е рекъл Пеефски.5 септемвриОт РПУ-то в Козлодуй се похвалиха, че при съвместна акция с Митницата Лом във врачанско село са локализирали едър контрабандист и иззели от къщата му 5 л. плодова ракия. Словом: пет литра!Да пукнете дано, вампири с вампири! Немате ли страх от Бога, та взехте на човека петтях литра ракия, бе?! И се хвалят, гаче са хванали пещерняците с няколко цистерни. Казвам пещерняците съвсем примерно, можех да кажа и всеки друг винпром. Забелязвате ли, че откакто Борисов е на власт, не е хваната една цистерна? Преди се ловяха цистерни, бали с бандероли, печатници… Това за какво ви говори? Понеже ние не сме наивен до степен да вярваме, че спиртните контрабандисти са се превъзпитали по молба на правителството, та вярваме в друго - в участието и съучастието. Разбирайте го както искате.11 септемвриЕкологът Петко Ковачев се похвали във Фейсбук, че получил покана от Поли да му гостува в Симитли. Обещал му да го почерпи с краставици от личната си оранжерия. Обаче Петко е леко притеснен и не смее да отиде сам, та търси някой да го придружи.Петко, не отивай! Поли има съмнителна слава! Помисли какво означава да те черпи краставици! Това е метафора. Ако Поли имаше почтени намерения, щеше да те черпи ракия.Из ъндърграунда се разказва една история, на която ние никога няма да повярваме. През смутните времена, когато СИК и ВИС поставяха основите на застраховането, един дребен бандит си позволил да открадне кола, застрахована в СИК. За такова престъпление извратените мутри наказвали, като посягали на мъжката му чест. Опраскали го, с една дума. И се знае кой е бил „екзекуторът“. Те тогава откъде да знаят кой ще стане премиер, кой кмет… Та оттам е тръгнала онази приказка, дето един пиян бизнесмен я каза на един събор. Но пак казвам, ние никак не вярваме това.19 септемвриВ Москва открили паметник на Калашников. На тържеството говорил министърът на културата на Русия Владимир Медински. „Автомат Калашников, рекъл, е истински културен бранд на Русия.“Културен! Ами да! Благодарение на тоя бранд имаше 45 години на съветската култура в Източна Европа. Култура да видиш! Нищо няма, обаче култура има…Пък главният им прокурор Чайка, който е на посещение на Цацата, рече: „В нашата история Русия никога не е била агресор. Винаги е бранила своите интереси. Ние помним завета на Александър Невски - който при нас с меч дойде, от меч ще погине. При никого не сме отивали с меч\".Руската империя е единствената в света, която е създадена с добра дума. Това Прибалтика, Украйна, Беларус, Полша, Бесарабия, Финландия, Кавказ, Казахстан, Централна Азия все доброволно и с референдуми са се присъединили към Русия. Както е известно, референдумът е въведен от Петър I. И СССР така беше създаден. С добра дума и… някой танк.Борисов в Полша. Пледирал пред премиера Беата Шидло да се премахнат санкциите срещу Русия. Това дори не е нетактичност, ами направо дебелащина. Ако не е невежество.С една дума да кажеш, че Борисов е дипломат е като да кажеш, че смисълът на дърводелството е да произвежда трици…21 септемвриРадан Кънев се извини за \"историческия компромис\": „Днес, вика, близо две години след провала на \"историческия компромис\"… аз изпитвам неудържимо желание да се извиня… Изпитвам нужда да поема моята част от политическата вина…“С извинение или без извинение, кратката лидерска кариера на Радан приключи. Тя беше белязана с блестящи грешки. И историята с основание вече е отворила страниците си, за да ги впише.Не става, господа! Не може с едно извинете да получите политическо причастие. Няма как да се мине без тежка епитимия, която да бъде изкупена с дълъг политически пост.А ако се питате защо Радан реши така по никое време да се извинява, ще ви кажа. Пет партии готвят нов Реформаторски блок – ДСБ, „Да, България“, БЗНС, „Зелените“ и ДЕОС.Господа, с трици не се ловят цици. Пардон, май не беше така… Няма значение. И така е вярно. Ай десебете се вече!Из интернет се върти един запис, в който се твърди, че Борисов и Цацаров си поискали $50 млн. рушвет от една голяма турска фирма, която искала да купи банка „Виктория“. Преди нещо като година пък руски медии писаха за поискани милиони срещу благословия за придобиването на „Виваком“ от Спас Русев. Изглежда, че любимото число на премиера е милиони. Никаква евристика. Застинал е на борческите времена. На бюджета с две графи: „Ми даде, му взех“. А по света какви умни престъпници има… Но ние и на престъпници не случихме…25 септемвриНационалното бюро за икономически изследвания“ на САЩ (NBER) публикува доклад, в който пише, че кремълският елит е изнесъл в офшорни сметки над $1 трилион, три пъти повече от валутния резерв на страната. В ръцете на 1% от кремълския елит били съсредоточени най-малко 25% от богатствата на страната с тенденция към нарастване. Капиталите на най-богатите руснаци, укрити в офшорни зони, превишавали съвкупните спестявания на цялото население на Русия.Изобщо, както се казва, Восток дело дебелое! Извинете руския ми, но се опитвам да го забравя…Меркел вече води на Борисов с един мандат. Това ме притеснява. Нашият е изключителен състезател и сега ще се амбицира да я настигне, а може би дори и да я задмине. Те, слава Богу, неговите мандати са кратички.Германия да не я мислим. Там който и да управлява, нищо няма да се промени. То и при нас е така. Там държавата все си върви, тук – все не върви. В Германия който и да дойде на власт, нищо не може да обърка. У нас който и да дойде, нищо не може да оправи…26 септемвриРодина – роднина, само една буква разлика. Правиш ѝ една бърза елизия и родината отива при роднината… Точно така направил депутатът от ГЕРБ Делян Добрев със своята малка хасковска родина. Турил си за кмет стар бащин дост, сложил му за заместници свои съученици и съдружници, обкръжил го с братовчеди, кумове и кумци и се получил един истински „дрийм тийм“. По данни от хора, на които явно им се зловиди да гледат как друг си пълни джобовете, през тази малка и сплотена групичка минали общински поръчки за къде 100 млн. лв.Но разпределянето на пари, особено на големи пари, е тънка работа. Трябва да има точен баланс в дяловете между нашите, трябва да се подаде нещичко и на чуждите, за да има мир, далаверите обичат тишината. Но дори и най-подредената далавера, рано или късно се проваля, поради порочната човешка природа.27 септемвриГЕРБ номинира Антон Тодоров за шеф на Комисията по досиета. Знаете, че сме гнуслив и затова този субект изобщо няма да го коментираме. Но има нещо важно, което трябва да отбележим.Тодоров и законопроектът на БСП за досиетата са просто два различни начина да се приключи с темата. Ако трябва да съм честен, щото не ми се ще, подходът на БСП е по-почтения. Те просто искат да закрият, да ликвидират комисията за досиетата. Докато подходът на ГЕРБ е много по-суфистициран. Ако Антон поеме тази комисия, самите думи „досие“, „лустрация“, „агенти“, „доносници“ ще почнат да предизвикват рефлукс и връщане на стомашно съдържимото.29 септемвриСвирка в петък. С мерак и вдъхновение от Звездомира Мастагаркова. Запомнете я, не изключвам да избута Кристина Кръстева от първото място, много е добра. Вижте само заглавието: „ПОЛИТИК ЗА ИСТОРИЯТА! Европа в краката на Борисов! Той сложи край на прехода, името му остава в учебниците. Време е да изземе функциите на Радев.“Малко ме е гнус, но ще цитирам, щото такива неща не се пишат всеки ден.„Бойко Борисов жъне успех след успех на сцената на външната политика и вече е дипломат №1 не само на България, но и на Балканите, а позицията му е важна и ключова и в цяла Европа.Ролята му на геополитически лидер вече се доказа… За рекордите му във вътрешната политика вече дори е излишно да говорим… Искат или не критиците му, Борисов вече е политик за историята и името му ще остане в учебниците...“В качеството си на критик на Борисов, умерен и конструктивен критик, който отрича само външната и вътрешната му политика, се почувствахме направо като враг на прогреса. Почувствахме се, както би се изразил колегата Волтер, като „онези мушички, които снасят яйцата си в ануса на най-хубавите коне, но това не пречи на тези коне да тичат.“ Честно, не ви лъжа. В едно обаче е напълно права Мастагаркова, че Борисов е за историята. Да отива и по възможност веднага. Борисов в историята е най-доброто решение и за него, и за нас. Иначе ние отиваме в историята.Запомнете това име: Звездомира Мастагаркова. И, когато ви попитат какво не трябва да прави един журналист, посочете нея за пример.Кофти е да свършваме седмицата със свирка. Така, де, казано е, че с това се почва. Затова малко спорт. Лудогорец победи немците от \"Хофенхайм\". Браво! Показаха дух и желание за игра. Малко беше смешно само когато публиката започна да вика „Българи, юнаци!“, а то на терена българин беше само Светльо Дяков. И освен това на терена имаше няколко много черни. А е известно, че нашите черни не са чак толкова черни. А, бе, какво стана с Лусио Вагнер, първият български негър?", "date": "2017.12.30", "title": "Из делниците на един луд (юли-септември)"}
{"url": "https://offnews.bg/112/tezhka-katastrofa-do-joakim-gruevo-mazh-zagina-672039.html", "text": "Два леки автомобила са се ударили челно и са излезли от пътя в участъка между Йоаким Груево и Кадиево, съобщиха от Областната дирекция на МВР - Пловдив, цитирани от \"Фокус\".Инцидентът е станал около 6.40 ч.Водачът на едната кола - 57-годишен мъж, е загинал на място. Водачът на втората кола - на 31 години, е пострадал. Той е откаран в болница. И двамата са пътували сами в колите.На мястото е извършен оглед. Автомобилите вече са вдигнати, а движението в участъка е пуснато.", "date": "2017.12.30", "title": "Тежка катастрофа до Йоаким Груево, мъж загина"}
{"url": "https://offnews.bg/sviat/amerikanskata-armia-shte-zapochne-da-priema-transseksualni-novobrantci-672036.html", "text": "Американската армия ще започне да приема за първи път транссексуални хора от 1 януари.Това беше постановено от федералните съдилища, след като правителството на президента Доналд Тръмп реши да не обжалва постановленията, блокирали забраната му за приемане на транссексуални в армията, предаде Ройтерс, цитирана от БТА.Две федерални апелативни съдилища в САЩ отхвърлиха миналата седмица искането на правителството за задържане на изпълнението на разпорежданията на съдилища от по-ниска инстанция, изискващи армията за започне да приема транссексуални от 1 януари.Служител от правосъдното министерство каза, че правителството няма да оспорва тези решения.\"Министерството на отбраната обяви, че ще публикува независимо проучване на тези въпроси в идните седмици. Затова вместо да оспорва това временно обжалване преди да стане това, правителството реши да изчака проучването на министерството на отбраната и междувременно ще продължи да защитава законната власт на президента в окръжния съд\", заяви той.През септември Пентагонът каза, че е създал комисия от висши служители, която да проучи как да се приложи директива на Тръмп за забрана на служенето на транссексуални в армията.Министерството на отбраната трябва до 21 февруари да представи план на президента.Адвокати на транссексуални, които служат в армията, и такива, които искат да бъдат приети, казаха, че са очаквали правителството да обжалва решенията пред Върховния съд, в който консерваторите имат мнозинство, но са се надявали това да не стане.", "date": "2017.12.30", "title": "Американската армия ще започне да приема транссексуални новобранци от 1 януари"}
{"url": "https://offnews.bg/horoskop/horoskop-za-30-dekemvri-2017-5-ianuari-2018-g-670123.html", "text": "Време за купони и ако сте уредили стриктно делата си, ще изпратите 2017-а без тревога за финанси, работа. Усилията ви се възнаграждават подобаващо с приходи, похвали, оферти. От вторник Овните ще планират новите си стъпки и партньорства. Многото поводи за общуване ще насочате главно за уреждане на служебни въпроси. В сряда се пазете да не предизвикате клюки. И споровете в четвъртък и петък не са уместни, макар че вие сте готови да кръстосате шпага с всеки. Ако обичаните ви засегнат, покажете ясно, че държите на принципите.За новогодишните празници сложете бариера между своите грижи и радости и чуждите. Телците пак ще си бъдат отзивчиви към близки, познати и колеги, но ще се държат далече от техни спорове, клюки и интриги. Даже на приятели ще покажете, че няма да се оставите да ви се качат на главата. Част от знака имат лични проблеми, нека да контролират емоциите, за оправяне на отношенията последната дума има разумът. В сряда не говорите за новите си планове, но ги подготвяте, в четвъртък не поемайте свръхобещания, ще капнете даже вкъщи.До Василовден се очертават много срещи и разговори с приятели и познати, на маса ще използвате и най-малката възможност да уредите равностойни бизнес партньорства, доходни дела. Близнаците се радват на растяща популярност, а имат и находчиви идеи, ще привлекат и съмишленици, и покровители. Ако ги влекат флиртове и авантюри, кандидати не липсват. От вторник ще използвате открилите ви се шансове, но бъдете дискретни и не прибързвайте. Чак в петък ще се радвате на първи плодове от усилията, стари дружки ви търсят за помощ.Краят на 2017-та ви подтиква към по-детайлни анализи, в деловата сфера сега имате нужда от сериозни и предани партньори. Във вторник и сряда обаче може да си дадете сметка, че не всички в кръга ви заслужават доверие. Раците да бъдат грижовни към тонуса си, да не позволяват на емоциите да пречат на техните по-ефективни съюзи в професионален и обществен план. В четвъртък целенасочено се сближавате даже с хора, с които нямате много общи интереси. Реверансът ви е уместен, печелите. И за лични неща да е, уважението е за вас.При вас ситуацията на границата между 2017 и 2018 г. е динамична, запасете се с търпение, за да бъдат начинанията ви успешни. Някои Лъвове да проучат по-сериозно условията, в които ще действат занапред, само добри идеи не стигат. Свободните сърца да не бързат с обяснения и обвързване, чувствата имат своя логика и те ще постигнат желаното, но не на мига. До Василовден чистите изостаналите проблеми. Във вторник бавно, но стабилно уреждане на интересуващи ви теми, а в следващите дни - задоволство от трудния напредък.Краят на 2017-а и началото на 2018 г. са щедри, но се запасете с търпение. Девите са обградени с много хора, май ще се сетят за древната мъдрост, че щом човек е добре – тълпят се приятели... Идеите ви са печеливши, затова ви ухажват кандидати за делово партньорство, склонни са да се правят на верни съмишленици. С такт ще отклоните някои опити, а премислете и вие дали не се хвърляте в неща, които скоро няма да ви носят удовлетворение. Понеделник, сряда и петък ще ви окуражат с трудни успехи, от всяка задача вадите и пари.Това 7-дневие е доста динамично, а и вие сякаш не можете да се освободите от делничните си проблеми. Везните да мислят за нови партньорства, в работата има куп обстоятелства, които са се променили към по-добро, околните също смекчават рязкост, капризи. Промяната на най-близките май е най-осезателна. Везните обаче са подвластни на големи амбиции, на Василовден ще се усетят, че пречките се трупат, искат друг подход. Във вторник ще обмислите стъпките си, от сряда сте в атака, откривате шансове, привличате даже бивши опоненти.Нищо чудно и навръх Нова година да поемете някакви делови ангажименти, да обещавате услуги на колеги, познати, роднини. Скорпионите са пред трудни задачи и търсят начин да привлекат съмишленици, покровители. Ще успеете, но трябва да успокоите темпото от вторник нататък, да овладеете амбициите. Последните три дни от периода предпочитате да действате самостоятелно, за да се открои делът ви, така поемате и повече рискове, ставате раздразнителни. В любовта имате добър късмет, радвайте му се, време е за чудесни изненади.В навечерието на Новата година не си позволявайте рискове в сделки или с техника. Стрелците бързат да изпълнят редица идеи и желания, настояват на своето въпреки мнението на близки, колеги. По-добре е да се съобразите с плановете им, иначе не чакайте висок ефект. Може да се чувствате уморени, неоценени, а и това ще ви направи раздразнителни, невнимателни при избор на партньори. В бизнеса ще тръгнат спорове, щети, хич не подценявайте  въпроса след сряда. На маса не давайте и поводи за клюки – нито делови, нито лични. Точно за празниците имате много задачи и на Василовден ще се чувствате направо капнали от умора. Обаче Козирозите не се отклоняват от дълга си, ще упорстват и сега, а ако шефовете са на линия – скоро ще получат и по-високи отговорности или възможност да осъществят отдавнашни идеи. В четвъртък и петък може да се натъкнете на пречки, изчакайте по-подходящи моменти или търсете помощници, особено за обществена дейност. Очертават се и грижи около домашните, ще намерите решение, всеотдайността ви е извън съмнение.На прага на 2018 г. грижлливо обмислете бюджета си, очертават се куп делови трудности. Няма да ги споделяте в широк кръг до вторник, тогава уреждате административни и правни въпроси, доходи. Доста Водолеи ще се откъснат от отдавна мъчещи ги проблеми, ако работят в екип – и останалите ще признаят: доволни са от свършеното,  от перспективата за дейност. Е, в сряда може и да ви стоварят чужда работа, но от четвъртък ще сте оценени по достойнство и... уморени. В любовта ви върви, ако сте по купони – бройте хапки, глътки, думи.Шанс, енергия и амбиции бележат границата на 2017 и 2018 г., вероятно е сега изявите ви да привлекат симпатии на колеги, познати, близки. От Василовден усещате, че нещата не могат да станат така бързо, колкото ви се ще. Но е редно Рибите да внимават и с тонуса си. Във вторник се очертават пътища, обработка на доста информация, контакти с нови партньори и клиенти. Усилията ви се възнаграждават щедро, след сряда постепенно си връщате позиции, авторитет. Отстоявате и любовта си, ако е имало опити да ви разделят с вашия избраник.\r\n\r\n", "date": "2017.12.30", "title": "Хороскоп за 30 декември 2017 - 5 януари 2018 г."}
