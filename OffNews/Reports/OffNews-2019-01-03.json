{"url": "https://offnews.bg/sviat/ukrajna-otnovo-shte-izprati-voenni-korabi-prez-kerchenskia-proliv-694844.html", "text": "Киев има намерение отново да изпрати военни кораби през Керченския пролив, заяви министърът на отбраната на Украйна Юрий Бирюков, цитиран от РИА Новости.„Край на историята. Да, ние ще продължим да правим това и в бъдеще. Украинските плавателни съдове имат правото да преминават от Черно море в Азовско без никакви препятствия“, подчерта Бирюков.Той допълни, че следващия път корабите ще бъдат съпровождани от международни наблюдатели.По-рано бе съобщено, че Украйна подготвя жалба до Европейския съд по правата на човека заради задържаните в Керченския пролив моряци.Три кораба на военно-морските сили на Украйна бяха задържани в Керченския пролив от руските власти в края на ноември. По данни на руската Федерална служба за сигурност ФСБ корабите извършили опасни маневри и не реагирали на „законните искания на съпровождащите ги кораби и катери, принадлежащи на граничната служба на ФСБ и Черноморския флот за незабавно спиране на курса“.", "date": "2019.01.03", "title": "Украйна отново ще изпрати военни кораби през Керченския пролив"}
{"url": "https://offnews.bg/offtopic/rekordnite-10-2-mln-dushi-posetili-luvara-prez-2018-g-sled-klipa-na-694847.html", "text": "Рекордните 10,2 млн. души посетили Лувъра в Париж миналата година. Музеят отчита значителен ръст на посетителите след появяването на видеото към песента \"Аpes**t\" на Бионсе и Джей Зи, заснето в Лувъра. Лувърът започна да предлага и специален тур, който показва местата, където е заснет клипа. От музея обясняват, че след терористичните атаки в Париж през ноември 2015 г. броят на посетителите спаднал с 30%. Постепенно той започнал да се възстановява, но след видеото посетителите скочили значително.През 2017 г. Лувърът бил посетен от 8,1 млн. души, а през изминалата година те са били с над 2 млн. повече. 2,5 млн. от посетителите през миналата година са били французи, 1,5 млн. са били американци, а близо 1 млн. души - китайци, уточниха от музея. ", "date": "2019.01.03", "title": "Рекордните 10,2 млн. души посетили Лувъра през 2018 г. след клипа на Бионсе"}
{"url": "https://offnews.bg/ikonomika/kabinetat-e-razdal-nad-7-mlrd-lv-prez-dekemvri-694839.html", "text": "Правителството е направило плащания в размер на почти 7,3 млрд. лв. през месец декември миналата година, съобщават от Института за пазарна икономика (И.П.И), позовавайки се на данни от сайта на Министерството на финансите. Заради въпросните разходи през декември бюджетният излишък се сви от 2,9 млрд. лв. в края на месец ноември до малко над 160 млн. лв. в края на годината, съобщават от И.П.И. \"Ако изключим 31-ви декември, когато почти не са правени плащания, през последните три много активни работни дни – 21, 27 и 28 декември, са направени плащания за над 3,3 млрд. лв.\", допълват те.На таблицата са видими стойностите на транзакциите, направени от правителството, в резултат на разходните решения, които одобриха на заседанията си през декември. Повече по темата ще можете да видите в , а данните от Министерството на финансите са достъпни чрез .В сумата е включено плащането за изграждането на участъка на автомагистрала \"Хемус\" до разклона за Велико Търново с дължина 134 км в размер на 1,35 млрд. лева, което е отпуснато от Министерството на регионалното развитие и благоустройство на 27 декември. От становище, което може да бъде намерено на , стана ясно, че АПИ няма да обявява обществена поръчка, тъй като възлага проекта на държавното дружество \"Автомагистрали\" ЕАД. Това е възможно заради чл. 14, ал. 1, т. 6 от Закона за обществените поръчки, тъй като дружеството и Агенцията имат общ принципал - Министерството на регионалното развитие и благоустройството. Само в рамките на заседанието си на 12 декември 2018 г. кабинетът раздаде и преразпредели близо 2 млрд. лева, като 1,7 млрд. лева от тях бяха извън предвидените в бюджета за годината разходи. Освен плащането за магистрала \"Хемус\", на Министерството на регионалното развитие и благоустройството бяха отпуснати още 157 998 422 лева за изпълнението на инфраструктурни проекти, сред които за реконструкцията на първокласния път Слънчев бряг - Бургас, обходният път на гр. Ахелой и Пловдив - Асеновград и др. 7 млн. лева бяха отпуснати на държавните културни институти, осъществяващи дейности в областта на сценичните изкуства. 1,9 млн. лева получи външното министерство за \"осигуряване на командировъчни средства на дългосрочно командированите служители в задграничните ни представителства и за обезпечаване на актуална софтуерна поддръжка за нуждите на Националната визова информационна система (НВИС) и на визовата дейност в консулските служби на България\".Над 3,5 млн. лева бяха дадени на Министерството на младежта и спорта за увеличаване на капитала на \"Национална спортна база\" ЕАД (НСБ ЕАД), като дружеството ще използва част от средствата за изграждане на многофункционална спортна зала в гр. Кърджали. Близо 7 млн. лв. бяха добавени към бюджетите на Комисията за защита от дискриминация, Националната служба за охрана, Държавната агенция \"Разузнаване\", Националния статистически институт и община Марица за 2018 г. НСО ще ползва 1.7 млн. лв. за изплащане на обезщетения на служители, а 1 млн. лв. се дават на разузнаването за издръжка на задграничната му дейност.На заседанието бяха одобрени и 25 868 400 лв. за допълнителни разходи по бюджета на Министерския съвет. Правителството одобри и допълнителни разходи по бюджета на Министерството на отбраната за 2018 г. в размер до 33 443 000 лв. за строително-ремонтни дейности и доставка на медицинска апаратура. За поддържане на авиационна техника, комуникационни, информационни и навигационни системи от състава на Военновъздушните сили на Българската армия бяха отделени средства в размер до 58 803 664 лв.Одобрени бяха също други разходи до 21 232 080 лв., които са необходими за изграждане на полеви апаратни за привързване на полевата комуникационна и информационна система към стационарната комуникационна система на Българската армия - \"Странджа-2\" и доставка на мобилни и ръчни абонатски терминали от система \"Автоматизирана мрежа за свръзка с подвижни обекти\" по стандарт TETRA.На заседанието си на 19 декември 2018 г. пък кабинетът раздаде по 20 млн. лв. на Министерството на вътрешните работи и на Министерството на младежта и спорта. Средствата за МВР са за \"предвидени плащания за персонал\", а с тези за спортното министерство ще бъде придобит мажоритарен брой акции от капитала на \"Арена Русе\" АД.Преди това - на 5 декември, на МВР бяха отпуснати и над 4 млн. лева, като от правителството обясниха, че те са за \"финансирането на проекти, свързан с изпълнението на неотложни мерки за 2018 г. за присъединяването на страната към Шенгенското пространство, както и допълнителни разходи за подобряване на административното обслужване на гражданите в отдел \"Пътна полиция\" при СДВР и секторите \"Пътна полиция\" при ОДМВР Пловдив, Варна и Бургас\".С друго постановление беше увеличен бюджетът на здравното ведомство с плащания в размер на 4 000 000 лв., във връзка с увеличаване капитала на държавни лечебни заведения - търговски дружества, и за реализиране на инвестиционни намерения.  обяви, че бюджетните излишъци се залагат, за да се избегне контрола при администрирането на плащания, за които не би могло по редовен начин да се намерят средства. \"Такива излишъци показват, че съставителите на бюджета преследват скрити цели, които в най-скромния случай са да се обезпечи свобода на действие за изпълнителната власт\", коментира Гълъбинов.При гласуването на Бюджет 2019 депутати от \"БСП за България\" също обвиниха правителството, че умишлено залага бюджетен излишък и за следващата година, за да прави непрозрачни плащания в края на годината. По подобен начин бяха изхарчени излишъците и предните години. ", "date": "2019.01.03", "title": "Кабинетът е раздал над 7 млрд. лв. през декември"}
{"url": "https://offnews.bg/112/dvama-mazhe-sa-namushkani-sled-skandal-v-sofia-694851.html", "text": "Двама мъже са били намушкани след скандал в София. Сигнал за инцидента е подаден малко след 18 часа днес, съобщиха от МВР. Двамата мъже - на 42 и 45 години, разказали, че са пострадали на кръстовището на булевардите \"Никола Габровски\" и \"Г.М. Димитров\" след възникнал скандал между тях и пресичащ мъж, който ги нападнал и им нанесъл нараняванията. Потърпевшите сами се придвижили до Университетска болница \"Св. Анна\", където са настанени за лечение с опасност за живота. Единият е намушкан в корема, а другият - в корема и рамото, съобщиха от лечебното заведение. При единия пациент порезната рана в областта на корема е била с дълбочина повече от 10 сантиметра. Нараняването в корема на другия също е сериозно. Двамата са били оперирани. В момента те са стабилизирани.Столични полицаи са предприети действия по издирването на извършителя. Работата по изясняване на фактите и обстоятелствата по случая продължава. ", "date": "2019.01.03", "title": "Двама мъже са намушкани след скандал в София"}
{"url": "https://offnews.bg/obshtestvo/mazh-edva-ne-izmrazna-na-vitosha-ne-go-pusnali-v-zaslona-zashtoto-na-694852.html", "text": "Мъж едва не измръзна на Витоша в новогодишната нощ, след като не го пуснали в заслона на Черни връх, защото там наемателите празнували в тесен семеен кръг. Кирил Радев тичал от София до Черни връх, за да посрещне 2019 г. заедно с приятелите си, които тръгнали от хижа Алеко.Кирил ги изпреварил. Той бил по къси панталони, защото тренирал телесно закаляване, и се надявал, че ще се стопли в заслона на Черни връх.Приятелите достигнали върха минути преди новата година. Хората вътре обаче се държали враждебно и отказали да ги пуснат вътре.От компанията започнали да удрят по вратата, но отвътре им отговорили \"Нормалните хора си седят в София\", разказва публицистът Димитър Кенаров, който е част от групата, пред bTV.Заради дългия преход пеша, леката екипировка и ниските температури Кирил губи телесна температура, затова приятелите му не се отказват и продължават с опитите да влязат в хижата.„Почнах да хвърлям снежни топки по прозорците, за да привлека вниманието им. Продължихме да удряме по вратата. Излезе една жена, която каза: „Тук няма никой”. И аз казвам: „Как няма никой, нали сте тук?”. И тя ми обясни – така и така, тук празнуваме в тесен семеен кръг и представете си, че няма никой. В крайна сметка вратата беше затворена пред носа си”, разказва Димитър.Тогава приятелите решават да звъннат на спасителните служби за помощ. Оттам се обаждат в заслона, за да пуснат измръзналия мъж и изпращат спасителен екип.„Тежки условия – -10 градуса, гъста мъгла, вятър, и успяват да стигнат, където е бедстващият и да му окажат лекарска помощ. Хипотермия имаше, слава Богу не в тежка фаза, и ниско ниво на кръвна захар. Екипировката беше крайно недостатъчна, екипировка, с която да ходиш на фитнес”, обяснява директорът на Планинската спасителна служба Емил Нешев.От компанията обясняват, че са уведомили хората в хижата за посещението си, но оттам им казали, че не могат да посрещнат новата година. От Чайна „Черни връх” са категорични, че вината не е у тях, тъй като са предупредили, че няма да работят.", "date": "2019.01.03", "title": "Мъж едва не измръзна на Витоша, не го пуснали в заслона, защото наемателите празнували в тесен кръг"}
{"url": "https://offnews.bg/temida/ivancheva-i-petrova-sadiat-balgaria-v-strasburg-694849.html", "text": "Бившият кмет на \"Младост\" Десислава Иванчева и заместничката ѝ Биляна Петрова съдят България в Страсбург, съобщи Нова телевизия, позовавайки се на адвокатите им.Те са подали жалби до Съда по правата на човека заради зрелищния им арест в центъра на София, дългия период на престой в ареста, както и условията в килиите.Иванчева и Петрова бяха освободени под домашен арест на 22 декември. Очаква се по мярката им за отклонение да се произнесе и Специализираният апелативен съд. Отстранената кметица на \"Младост\" и заместничката й са обвинени в получаване на подкуп в особено големи размери. Според Спецпрокуратурата парите били искани от строителен бизнесмен, за да му придвижат преписката за строеж.", "date": "2019.01.03", "title": "Иванчева и Петрова съдят България в Страсбург"}
{"url": "https://offnews.bg/sviat/zaginalite-v-magnitogorsk-sa-39-prekratiha-spasitelnata-operatcia-694843.html", "text": "Тялото на 39-и загинал бе извадено днес изпод отломките на срутилата се на 31 декември част от жилищна сграда в руския град Магнитогорск след предполагаема експлозия на битов газ, предаде ТАСС, цитирана от БТА. От федералното министерство на извънредните ситуации съобщиха, че тялото е на жена. Според тях това е последната жертва на трагедията. Издирвателно-спасителните работи са преустановени. Продължава само издирването на домашни животни.Днес бе изнесена от развалините жива котка, а след спиране на операцията спасители извадиха от един от апартаментите куче. Видеото със спасеното животно бе публикувано на официалния канал на губернатора на Челябинска област Борис Дубровски в Телеграм.В ранните часове на последния ден от миналата година в един от входовете на десететажен блок в уралския град стана експлозия, която предизвика срутване.Според руския Следствен комитет най-вероятната причина за взрива е изтичане на битов газ. Трагедията се е разиграла преди разсъмване, когато повечето от обитателите на сградата са спели.Освен 39-имата загинали има шестима оцелели, от които петима - две деца и трима възрастни - са на лечение. Градските власти съобщиха, че засегнатите от експлозията два входа на десететажната сграда ще бъдат изцяло разрушени, защото не подлежат на възстановяване.", "date": "2019.01.03", "title": "Загиналите в Магнитогорск са 39, прекратиха спасителната операция"}
{"url": "https://offnews.bg/sviat/demokratite-poeha-kontrola-nad-kamarata-na-predstavitelite-v-sasht-694854.html", "text": "Състоя се първото заседание на 116-ия Конгрес на САЩ, в който Демократическата партия поема контрола на Камарата на представителите, а Републиканската партия увеличи мнозинството си в Сената, предаде Франс прес, цитирана от БТА. Церемонията за полагане на клетва в Сената бе ръководена от вицепрезидента на САЩ, републиканеца Майк Пенс.Демократката Нанси Пелоси беше избрана за председател на Камарата на представителите.Пелоси става за втори път председател на долната камара на Конгреса на САЩ. През 2007 г. тя стана първата жена в САЩ, заемала някога този пост, като остана на него до 2011 г., когато Републиканската партия получи мнозинство.Пелоси обеща да накара Конгреса да работи за благото на всички американци, а партията ѝ се готви да предизвика президента с разследвания и призовки, които заплашват програмата на Белия дом.Конгресът започва работа в момент, когато дейността на федералното правителство е частично спряна поради липса на финансиране. Причината е в искането на Тръмп да се финансира изграждането на стена по границата между САЩ и Мексико.\"Тази Камара на представителите ще работи за народа\", се очаква да каже Нанси Пелоси след заемането на председателския пост, става ясно от разпространени предварително откъси от речта ѝ.В тях тя обещава да намали цената на здравеопазването и цените на изписваните с рецепта лекарства и да защити хората, които вече страдат от хронични заболявания; да увеличи заплатите, като изгради отново Америка със зелена и модерна инфраструктура.Пелоси обещава също \"да възстанови почтеността на правителството, за да може хората да изпитват увереност, че правителството работи за обществения интерес, а не в защита на нечии специални интереси\".Очаква се 116-ият Конгрес на САЩ, който се събра днес на първото си заседание, да бъде много по-различен от всички досегашни. В него ще заседават рекорден брой жени, а новото поколение от мюсюлмани, латиноамериканци, индианци и афроамериканци, представени в долната камара, отразява промените в етническия състав на САЩ, отбелязва Асошиейтед прес.Републиканските представители в камарата все още са предимно бели мъже.", "date": "2019.01.03", "title": "Демократите поеха контрола над Камарата на представителите в САЩ"}
{"url": "https://offnews.bg/futbol/balgarskiat-futbol-izprati-oshte-edna-nuleva-godina-694856.html", "text": "В последните години, в които стабилността у нас заслужено бе натоварена с негативна конотация, обществото ни - за пореден път в историята, се показа като доста устойчиво, можем да кажем, дори застойчиво в почти всичко.Българският футбол, важна, логична и в известен смисъл представителна извадка на обществото ни, се намира в същото застойчиво състояние. Изминалата година само потвърди нерадостното му настояще. В него има и положителни тенденции, но те все още не са обект на медиен интерес и широката общественост си няма и идея за тях. Ще им обърнем внимание в края на текста, но да започнем обзора по реда на номерата. В последната за 2018 г. ранглиста на ФИФА България заема незавидното 46-то място (29-то в УЕФА). Може да се разглежда като успех влизането ни в топ 50 за трети път в последните 9 години, за много по-добро от 84-тото място през 2011 или 89-тото през 2016 г., но е очевидно, че все още сме доста далеч от страните, които редовно се класират на световни и европейски първенства, които са част от елита на модерния футбол. За това не е нужно да се обръщаме към ранглистите, а само да си припомним, че сме се класирали само на едно от последните десет големи първенства и то през вече далечната 2004 г. на Европейското в Португалия. Още по-неприятно е, че в тези девет неуспешни квалификационни кампании не успяхме да достигнем поне до един бараж, а за капак веднъж завършихме и на последното място в групата си.През изминалата година България участва с променлив успех в дебютното издание на новия турнир Лига на нациите. Нашият отбор започна турнира с три победи, но го завърши със загуба и две равенства и така остана на второ място в крайното класиране зад Норвегия. Пропуските в Кипър и сивата игра срещу Словения в София ясно ни показаха, че още сме далеч от класиране на финалите на голямо първенство, за което се искат победи и то над доста по-силни съперници. Освен негативната тенденция, за това говори и липсата на български футболисти в 98-те отбора от европейските Топ 5 първенства. През настоящият зимен трансферен прозорец само Кирил Десподов от ЦСКА-София има реален шанс за подобен трансфер, но дори и той да бъде осъществен това далеч няма да е достатъчно за рязкото подобряване на националния ни отбор. За него, от времето на Четвъртите в света, е ясно, че може да се бори за класиране само, ако разполага с гръбнак от 4-5 опитни футболисти, които да играят в първите дивизии на Испания, Германия, Италия, Англия и Франция. Очевидно е, че в момента българският футбол не разполага с играчи, които да са на подобно ниво, защото в противен случай вместо у нас, в Румъния, Кипър, Русия или Турция, те щяха да играят в някое от водещите европейски първенства. Тук е мястото да отбележим, че от елита на европейския футбол отсъстват и българските треньори, съдии и мениджъри, но причините за това маргинализиране са тема на отделен анализ.В този ред на мисли жребият за Евро 2020 не е никак благосклонен за нас, защото всеки един от нашите съперници - Англия (21 играчи), Чехия (9), Черна гора (5) и Косово (3), ни превъзхожда по футболисти от Топ 5. Разбира се, това може да се промени до началото на квалификациите, но поне за момента изгледите за серия български трансфери в Бундеслигата или Примера не са големи.Представянето на следващите ни три национални отбора също нямаше с какво да ни зарадва. Младежите до 21 г. завършиха на предпоследно място в квалификациите за Евро 2019 и записаха две загуби от последния в групата – Люксембург.Юношите до 19 г. не успяха да прескочат първия квалификационен кръг за Евро 2019, след като в последния мач от групата си отстъпиха на Гърция с 0:3 и така останаха на трето място в класирането, изпреварвайки само Гибралтар. Подобно бе и представянето на юношите до 17 г., които отстъпиха на Австрия и Словения и победиха само Малта в първия кръг на квалификациите за Евро 2019.Кризата на професионалните клубовеС подкрепата на множество чужди футболисти и треньори поне българските клубни отбори имаха шанс да оставят по-добра следа в турнирите на УЕФА, но не показаха възможности за това. Шампионът Лудогорец отпадна от унгарския МОЛ Види във 2-рия квалификационен кръг на Шампионската лига и завърши на последно място в групата си в Лига Европа без победа, с четири равенства, две загуби и двама българи в стартовите 11. С два пъти повече българи в състава си ЦСКА отпадна от датския Копенхаген с общ резултат 2:4 в 3-ия квалификационен кръг на Лига Европа. Левски удари историческо дъно с отпадането си в 1-вия квалификационен кръг на същия турнир от микроскопичния Вадуц (Лихтенщайн). На реванша в София в стартовите 11 на „сините” имаше двама българи и девет чужденци. За втора поредна година в квалификациите на Лига Европа игра отборът на Славия, който отпадна във втория кръг от хърватския Хайдук (Сплит) с общ резултат 2:4 и девет българи в състава.С подобно посредствено представяне, което, като изключим няколкото силни сезона на Лудогорец в Шампионската лига и Лига Европа, вече е традиционно, нашето първенство заема далечното 28-о място в европейската ранглиста. Така УЕФА запрати трите наши евроучастници след шампиона в новия, трети по сила континентален турнир, който за момента има работното заглавие Лига Европа 2. Връщането им в Лига Европа ще изисква първенството ни да се изкачи с над десет позиции, което в момента изглежда невероятно.Да обобщим футболния ни застой: Има ни картата, но сме в нейната далечна периферия и то във всяко едно отношение.Умерен оптимизъм в детско-юношеския ни футболМного по-вероятно е българският футбол да се радва на истинско Възраждане в следващите десетина години. Основната предпоставка за това е огромният ръст на трениращите деца и юноши в цялата страна от 2012 г. насам. Тази тенденция се усеща най-силно в София и областните градове, но постепенно масовизирането на детския футбол завладява все повече малки общински центрове и села. През настоящия сезон над 30 000 деца и юноши играят организиран футбол в над 200 клуба, работещи в цялата страна. Преобладаващата част от тези момчета са родени след 2001 година и именно върху този и следващите десет набора ще се градят очакванията ни за подготовката на множество силни български футболисти от европейска величнина.Разбира се, количествените натрупвания далеч не са достатъчни за качествени изменения, особено в специфична спортно-социална и обществено-икономическа дейност като футбола. За да очакваме Възраждане на българския футбол, преди всичко трябва той да продължи да се развива и реформира: (1) Детско-юношеският по хоризонтала на масовизирането и вертикала на по-доброто обучение и (2) Професионалният с цялостна промяна на системата на управление, целеполагането и ежедневните средства за справяне с предизвикателствата – от политическа зависимост, схеми, скучновато слаб футбол и пренебрегване на българските момчета, към стремеж за силен, бърз и успешен футбол с много повече солидни български играчи, с което клубовете да започнат да генерират сериозни приходи от трансфери, спонсори, реклами, тв права, билети и продажба на фенски артикули.Така те биха били устойчиви на промените в политическата конюнктура и далеч по-успешни на домашната и международната сцена.В последните седем години детско-юношеският футбол много по-успешно от професионалния следва стратегическите си цели и е от изключителна важност босовете на клубовете от Първа и Втора лига в обозримо бъдеще да преосмислят и променят отношението си към играта. И тук, както и в много други сфери на обществената дейност, почтеността е най-добрата политика. В противен случай ефектът от развитието на футбола при подрастващите ще има предимно социална стойност, а голяма част от добре селектираните и подготвените млади играчи ще предпочетат да играят на малки вратички в множащите се любителски първенства и турнири, отколкото да потънат в „професионалното” блато. Малцина талантливи късметлии ще имат възможност да развият потенциала си - да играят на добро ниво в чужбина и от това може да се възползва националният ни отбор, а домашните ни първенства ще си останат все така периферни във всяко отношение.", "date": "2019.01.03", "title": "Българският футбол изпрати още една нулева година"}
{"url": "https://offnews.bg/sviat/protest-v-kioln-sled-smartta-na-balgarche-694855.html", "text": "Около 800 души, предимно българи, протестираха пред болница в Кьолн след смъртта на 4-годишно българче, съобщи БНТ. Момченцето е починало в болницата, вероятно от бронхопневмония.Детето е заведено в лечебно заведение от баща си преди Коледа. Дежурният лекар ги отпратил с препоръка към родителите да му дават ибупрофен.Дни по-късно момченцето починало в друга болница, където го приели с 40 градуса температура. Полицията е започнала разследване на смъртта на детето. Семейство и близки на починалото момченце са организирали демонстрация пред клиниката в кьолнския квартал Порц.Протестиращите са издигнали лозунги \"Протест\" и \"Искаме лекарите да спасяват децата ни, а не да ги оставят да умират\", показват снимки на в. \"Билд\". ", "date": "2019.01.03", "title": "Протест в Кьолн след смъртта на българче"}
{"url": "https://offnews.bg/sviat/obviniha-v-shpionazh-arestuvania-v-moskva-amerikanetc-694850.html", "text": "Арестуваният на 28 декември в Москва гражданин на САЩ Пол Уилан е обвинен в шпионаж, съобщи Франс прес, цитирайки неговия адвокат. Уилан отхвърля обвинението. Адвокатът му Владимир Жеребьонков е обжалвал и е поискал освобождаване на клиента му под гаранция.По думите на юриста на 29 декември съдът в столичния район Лефортово е постановил задържане под стража за Уилан до 28 февруари.За ареста на американеца съобщи на 31 декември пресслужбата на руската Федерална служба за сигурност. Тогава също не бе уточнено какви са били шпионските действия на Уилан, а само, че бил задържан в момента на извършването им.Държавният секретар на САЩ Майк Помпейо каза вчера, че Вашингтон очаква обяснения защо е арестуван Уилан и ще поиска незабавното му завръщане в САЩ, ако стане ясно, че задържането му е неоснователно. Семейството на Уилан съобщи, че той е пристигнал в Москва за сватбата на свой познат бивш морски пехотинец.Според руските закони обвинение в шпионаж може да доведе до присъда от 10 до 20 години затвор, съобщи Ройтерс, цитирана от БТА.48-годишният Пол Уилан е корпоративен директор по сигурността от района на Детройт. Вчера посланикът на САЩ в Москва Джон Хънтсман Джуниър го е посетил в следствения арест \"Лефортово\".", "date": "2019.01.03", "title": "Обвиниха в шпионаж арестувания в Москва американец"}
{"url": "https://offnews.bg/obshtestvo/api-spria-konvertiraneto-na-hartieni-vinetki-v-elektronni-zaradi-izmam-694848.html", "text": "Агенция \"Пътна инфраструктура\" спира конвертирането на хартиените винетки в електронни през  заради засечен голям брой опит за фалшификации. Това съобщи проф. Олег Асенов, ръководител на отдел \"Информационно обслужване\" в Агенцията. \"Повече от 33% от опитите за конвертиране не са както трябва\", посочи Асенов. Констатирани са случаи на 168 пъти конвертирана винетка за един автомобил с един и същ регистрационен номер, както и на 48 конвертирани месечни винетки за един регистрационен номер. Около 150 пъти повече са заявките за конвертиране на винетки, отколкото за купуване, обясни Асенов.Заради липсващото пълно обезпечаване с терминали за купуване на електронни винетки пък шофьорите няма да бъдат спирани и глобявани до 15 януари, обяви директорът на Националното тол-управление в Агенция \"Пътна инфраструктура\" Антон Антонов.По думите му в момента тече информационна кампания за шофьорите и затова ще има такъв гратисен период, преди полицията да започне да налага санкции. Освен това от АПИ са установили, че повечето винетки изтичат в края на месеца. Шофьорите с хартиени валидни винетки трябва да карат спокойно, тъй като при тол контрола ще може да се провери кога изтича срокът на стикера. Важно е той да остане залепен на предното стъкло на автомобила.Антонов каза още, че проблем има и на граничните пунктове, защото там липсват терминали за покупка на винетки, като в момента такъв има само на \"Капитан Андреево\", а днес трябва да бъдат внедрени и още 4 на Дунав мост. До края на месеца на всеки граничен пункт ще се продават електронни винетки. От 7 януари ще бъде разширена разпространителската мрежа за продажба на винетки по традиционния начин - на каса, в брой. Електронна винетка ще може да се купи в големите вериги бензиностанции, в Български пощи, клоновете на Easy Pay, обяви директорът на Националното тол управление Антон Антонов. В момента електронна винетка в брой може да бъде купена в Областните пътни управления и в офисите на мобилния оператор А1.За случаите, при които са купени повече от една винетка за един и същ автомобил за един и същи период, сумите ще бъдат възстановени. Необходимо е шофьорите да подадат заявление в Агенция “Пътна инфраструктура” в свободен текст, както и да представят доказателство за плащането, обясни Антонов.", "date": "2019.01.03", "title": "АПИ спря конвертирането на хартиени винетки в електронни заради измами"}
{"url": "https://offnews.bg/sviat/pet-smartni-prisadi-poiska-prokuraturata-v-riad-za-ubijstvoto-na-zhurn-694842.html", "text": "Главната прокуратура в Саудитска Арабия поиска смъртно наказание за 5-има от 11-те заподозрени, обвинени в убийството на журналиста Джамал Хашоги, съобщава CNN, като се позовава на изявлението на саудитската агенция по печата.В столицата Рияд се състоя първото заседание на Наказателния съд, процесът започва три месеца, след като колумнистът от „Вашингтон поуст“ бе убит в сградата на саудитското консулство в Истанбул и се твърди, че тялото му е разчленено и унищожено. Според прокурора съдебните власти в Турция не са отговорили на искането на Рияд да се предоставят всички налични доказателства по случая, а и до момента няма отговор. От своя страна, Турция нееднократно призоваваше виновните да бъдат преследвани по нейните закони. През ноември прокуратурата в Саудитска Арабия първа обяви намерението си за смъртно наказание.Разследващите твърдят, че Хашоги е бил завързан и инжектиран със свръхдоза успокоително, което го е убило. След това тялото му е било разчленено и премахнато от консулството от 5-има души, и предадено на местен сътрудник.Саудитците са представили променящи се истории за съдбата на Хашоги, като първоначално са отричали, че са наясно с групата от обкръжението на принц Мохамед бин Салман и нейната отговорност за смъртта на журналиста.По-късно дойде признанието, че Хашоги е жертва на предумишлено убийство в консулството в Истанбул, след което 5-има високопоставени длъжностни лица са уволнени, в това число началникът на пресслужбата на Бин Салман и зам.-шефът на разузнаването на Саудитска Арабия. Според прокуратурата и външния министър 21 души са арестувани, 6-има са отстранени от позициите си.Рияд продължава да твърди, че нито принц Бин Салман, нито кралят са знаели за операцията по екзекуцията на Хашоги. Според официални представители на САЩ обаче групата от 15-те не би могла да отиде на мисия без разрешението на Бин Салман.", "date": "2019.01.03", "title": "Пет смъртни присъди поиска прокуратурата в Рияд за убийството на журналиста Хашоги"}
{"url": "https://offnews.bg/tehnologii/vsichko-za-automated-bidding-strategiite-v-google-ads-saveti-za-pr-694838.html", "text": "Google Ads предоставя разнообразие от automated bidding options – някои добри, други не толкова за вашия акаунт. Но за да разберете дали правилно ги използвате, трябва да се запознаете отблизо с всеки един от тях. Да започнем оттам, откъдето всеки нов акаунт стартира – manual bidding.Реклама в Google Ads: Какво да гледате при Manual Bidding Manual Bidding е най-лесната, базова bid стратегия в платформата за . Тук, бидовете се сетват ръчно на ниво ключови думи и остават така до следваща ръчна промяна.Какво е особеното при Manual BiddingТози тип bidding може да отнема значително време поради няколко причини. Първо, трябва да следите общото му представяне, да прецените дали даденият keyword bid трябва да се промени. И ако трябва, какво точно трябва да предприемете, за да направите промяната. На второ място идва моментът с недостатъчно адекватната информация, която получавате. При автоматичните стратегии за офериране, Google може да вземе предвид данни, за които дори не сте и подозирали.Какво трябва да знаете за Enhanced CPC Enhanced CPC bidding е много подобно на manual bidding, но позволява на Google Ads алгоритъма да прави промени по ръчно зададените бидове по ключови думи. Активирането на Enhanced CPC става лесно като оставите тикче в кутийката под Manual bidding или пък можете да изберете Enhanced CPC от падащото меню за bidding types.С Enhanced CPC, Google Ads или ще повиши, или намали бида за ключова дума в индивидуален аукцион, базирано на вероятността от това клик да доведе продажба. Тази промяна преди време бе ограничена до 30% в посока нагоре или надолу, но този „ограничител“ (capping) за щастие вече не съществува. Google Ads вече предлага възможността да увеличавате или намалявате този %, колкото си желаете.Какво можете да постигнете при Гугъл Адс реклама със стратегия за Enhanced CPC?• Значително подобрение в CTR (Click-through-rate)• Подобрение в CVR (Conversion Rate)За какво да внимавате при Enhanced CPC?Тъй като Enhanced CPC може да променя бидовете по ключовите думи, има вероятност бидовете и последващите CPCs да са много по-високи от това, което е рентабилно и позволимо за акаунта. Целта на този bid type е да повиши вероятността за конверсия, но не е задължително това да бъде на таргетираната CPA. Затова най-добре първо тествайте с Enhanced CPC като първа стъпка в автоматизацията отвъд manual bidding, ако акаунтът ви се представя добре. Дръжте под око CTR и CVR, за да видите дали bidding стратегията се представя така, както сте очаквали. Но също обърнете внимание и на CPC и CPA, за да се уверите, че резултатите носят рентабилност.Стратегия: Maximize ConversionsЗа разлика от Enhanced CPC, оферирането за Maximize Conversions е това, което Google разпознава като изцяло автоматизирана bidding strategy. Това означава, че няма индивидуални keyword bids, сетнати от рекламодателите, които Google да взема предвид. Тук Google просто избира CPC bid, базиран върху целевия резултат от цялата bidding стратегия.Като цяло, bidding стратегията за Maximum Conversions цели максимално много конверсии в рамките на зададения за деня бюджет. Тук няма допълнителни настройки, даващи ви повече контрол над нещата, за разлика от други опции, които след малко ще разгледаме., че всяка кампания, ползваща Maximize conversions трябва да ползва собствен бюджет, а не такъв, който да е споделен с останалите. Това е важно, защото при тази стратегия, Google ще се опита да оползотвори разпределения бюджет за дадената кампания.За какво да внимавате при стратегия за Maximize ConversionsНе пускайте Maximize Conversions, преди да сте сигурни, че имате работещ Conversion Tracking. Целта на Google е да максимизира броя на тракнатите конверсии. Но при липсващ или неработещ tracking рискувате алгоритъмът да допусне грешка (да вземе погрешно решение) докато търси повече хора, които да конвертират. – Maximize Conversions може да бъде опасна игра, ако целите рентабилност. Както вече казахме, Google винаги ще цели да изхарчи целия бюджет при тази стратегия, независимо от дадения conversion performance. А това означава, че кампанията ви може да срещне или страхотен успех, или пълен провал.Какво съветваме.Какво ви дава Target CPA?Тук рекламодателите задават цена за конверсия и след това Google се адаптира към бидовете, за да генерира колкото се може повече конверсии на зададения CPA. Target CPA може да бъде сетнат както на ниво кампания, така и на ниво портфолио, което означава, че няма да има индививидуални keyword bids, които да сетвате.За какво да внимавате при Target CPAКакто при Maximize Conversions, и тук трябва да имате правилно функциониращ conversion tracking. Без него, вашата Bidding стратегия става напълно безполезна – няма как да разберете дали се оптимизира за конверсии или не. Но дори и да имате такъв, Google има нужда от повече conversion data, за да може да взема „умни решения“.Ако не разполагате с достатъчен conversion volume, тогава алгоритъмът не може да го направи. А оттук можете да си направите извода, че може би Target CPA не би била правилната bidding стратегия за вас.Target CPA Bidding и минимален брой конверсии преди тестИдеално би било, ако разполагате поне с 30 конверсии в последните 30 дни преди да тествате за Target CPA bidding. Но ако се окаже, че не можете да ги достигнете, значи Target CPA Може би не е вашата стратегия за Bidding.Какво съветваме?Стартирайки с Target CPА, вие трябва да си поставите реалистични цели от самото начало. Например, ако вашата кампания е имала осреднен CPA $40 през последните 6 месеца, то надали би било във ваш интерес да залагате Target CPA за $20. Това определено ще лимитира Google в аукциона и ще попречи на обучителния му период.Какво трябва да знаете за Target Roas?Target Roas e почти като Target CPA, но с включен ROAS (Return on ad spend). С помощта на тази стратегия, google ads може да предвиди бъдещия conversion value + conversion performance, базирани върху историческите данни да участва в аукциони. Отделно може да променя бидовете в реално време, които сте заложили на ниво ад група, кампания или портофолио (акаунт).За какво трябва да внимавате при Target Roas?Всичко, което казахме за Target CPA важи с пълна сила и за Target Roas. Уверете се, че имате точен conversion tracking, както и conversion values + conversion performance в близкото минало. Друго – не бързайте да сетвате Target Roas на рестриктиращо високо ниво веднага. Изчакайте – започнете с малки стъпки и постепенно увеличавайте таргета си докато достигнете по-добър Roas.Стратегия за Maximize Clicks Тази стратегия е подобна на Maximize Conversions, само че Maximize Clicks  се фокусира повече върху кликовете. Като цяло, с Maximize Clicks стратегията, Google се съсредоточава върху генерирането на колкото се може повече кликове в рамките на дневния бюджет. Стратегията може да бъде страхотна, ако се опитвате да вкарате повече трафик в сайта, за бранд цели или list building, например.За какво да внимавате при Maximize ClicksНашият съвет е винаги да задавате  и да следите . При тази стратегия, Google ще се опита да оползотвори зададения дневен бюджет дори ако това ще ви струва по-скъпо от нормалното. Заедно с това, не забравяйте също да следите общия performance на тази стратегия. Ако се окаже, че не ви носи желаните резултати, нанесете някои корекции в настройките, а в краен случай, заменете стратегията с друга. Очевидно тази не ви носи търсените резултати.Target Impression ShareЗа разлика от останалите, Target Impression Share е сравнително нова bidding стратегия, при която сетвате целеви % на Impression share по начина, по който го правите при Target CPA.При Target Impression Share имате три placement опции, а именно:• Навсякъде на страницата (Anywhere on the page)• Абсолютен топ на страницата (Absolute Top of Page)• Топ позиция на страницата (Top of Page)При google реклама със стратегия за Target Impression Share можете да сетвате максимален CPC bid, с което да ограничите сериозни харчове. Но все пак имайте също предвид, че сетването на твърде ниска цена също би навредило върху общия performance на стратегията.За какво да внимавате при Target Impression ShareТук се цели главно awareness и reach (въпреки че може също да се използва и за performance). Тъй че, ако не внимавате, тази стратегия има потенциала да повиши вашите бидове отвъд горната ви граница. За да го избегнете, винаги залагайте максимален CPC bid, който ще ви гарантира, че няма да плащате твърде много за един клик. [Още един съвет]: Не се притеснявайте да започнете с малки бидове, колкото и google да не ви съветва да го правите. По-добре да тръгнете с малки стъпки и постепенно да увеличавате бида с, например, 20%, 50% и т.н. Ако това сработва, оставете го така. Ако пък не виждате особена промяна, повишете максималния CPC.Автор: Марина Йовева, webselo.comTarget Search Page LocationТака наречената стратегия“ портфолио“ позволява вашите реклами да се показват на топ позиция в търсачката или поне на първата страница с резултати. Тук можете да се заиграете с промени по top-of-page views (или first-page views), редакции по Bid automation, manual CPC bid limits, както и low-quality keyword setting).За какво да внимавате при Target Search Page LocationКато цяло, тази стратегия е създадена за генериране на ad impressions в дадената локация на страницата с резултати. Само че тя не е толкова фокусирана върху performance и рентабилността на вашия акаунт. Разбира се, топ позицията в търсачката съвсем не е за подценяване, но ако вашите CPCs или CPAs са твърде високи, вероятно е време да смените стратегията.Кога да използвате Target Outranking ShareКакто при предишната стратегия, Target Outranking Share се фокусира върху позицията (Placement) в аукциона, а не върху потенциалните резултати като CPA, CTR или CPCs). Target Outranking Share се представя отлично, когато се цели по-висок ранг в търсачката от даден домейн и в повечето случаи говорим за ключов конкурент.За какво да внимавате при Target Outranking ShareВнимавайте с тази стратегия, тъй като тя може да доведе до, буквално, bidding война между вас и дадения домейн, особено ако и те решат, че искат да ви надскочат в търсачката. Нещо повече, цялата тази Bidding война може реално да повиши значително CPCs и при двама ви, а това накрая може да доведе и до нерентабилни ad impressions и за двете страни.Какво трябва да знаете за Thousand Viewable Impressions? (vCPM)vCPM bidding стратегията се цели главно в display search и ви позволява да бидвате за импресия, когато рекламата ви се покаже на място, където може да се изгледа. Имайте предвид, че една реклама се счита за „гледана“ едва когато 50% от нея се покаже на екрана (в рамките на 1 или повече секунди време за display ads и повече от 2 секунди за video ads).За каво да внимавате при vCPM biddingкКато цяло, стратегията е добра, когато целите повече разпознаваемост на бранда или просто желаете да достигнете до по-широка аудитория. Но тук трябва да обърнете сериозно внимание на Frequency и Placements.С тази стратегия Google ще се постарае да максимизира броя на viewable impressions, които рекламата ви получава. Така че внимавайте да не прекалите с показването на рекламата си. Все пак не бихте искали да притискате твърде много аудиторията си, нали?На финал: с коя Bidding стратегия да започнете? Преди да изберете най-адекватното решение за вас, съветваме ви да прецените на ниво кампания дали избраната стратегия ще ви помогне да постигнете целта си.Преценете също дали разполагате с достатъчно данни, за да задвижите дадена bidding стратегия, като например Target CPA, която се нуждае от повече conversion volume, за да бъде ефикасна.И все пак, която и стратегия да изберете, помнете, че няма такова нещо като „пускам и забравям“. Следете редовно нещата и правете необходимите настройки, за да оптимизирате рекламите си. А при нужда от професионално съдействие,  винаги е насреща.", "date": "2019.01.03", "title": "Всичко за Automated Bidding Стратегиите в Google Ads [   Съвети за Правилна Употреба ]"}
{"url": "https://offnews.bg/sviat/sasht-predstavi-v-ankara-sdelkata-po-prodazhbata-na-orazhia-694845.html", "text": "Делегацията на САЩ, която снощи пристигна в Анкара, представи предложението за продажбата на американски зенитно-ракетни комплекси „Patriot“, съобщава Анадолската агенция.Делегацията е съставена от прокурори и разследващи от ФБР, а според турските медии главната ѝ задача е да се координират действия по исканата от Анкара екстрадиция на Фетхуллах Гюлен, обвиняем №1 за опита за преврат от 15 юли 2016 г. В Анкара обаче се провеждат срещи с представители на министерствата на отбраната и военната промишленост, на външните министерства и на националната отбрана на Турция.Офертата включва 4 радио-локационни станции AN/MPQ-65, 10 антенно-мачтови устройства, 20 пускови установки М903, изпитателно и друго оборудване. По-рано агенцията за сътрудничество в сферата на отбраната и сигурността при Пентагона съобщи, че Държавният департамент на САЩ одобри възможна сделка с Турция за продажбата на системите за противоракетна отбрана „Patriot“ със съответното оборудване на обща сума 3,5 млрд. долара. Турция поиска да закупи 4 комплекта с 20 пускови установки и 80 ракети.РИА новости цитира прессекретаря на руския президент Дмитрий Песков, според когото няма връзка между сделката на Турция със САЩ за американските системи за противоракетна отбрана и доставката там на руските комплекси С-400, а реализацията на договора с Москва ще продължи.„Турция няма никакъв интерес в ръцете на САЩ да попаднат тактико-техническите характеристики и бойните възможности на С-400, които ще станат основа на националната й система за противовъздушна отбрана. Анкара и без друго е в достатъчно сложни и напрегнати отношения със САЩ“, смята руският военен експерт Игор Коротченко.", "date": "2019.01.03", "title": "САЩ представи в Анкара сделката по продажбата на оръжия"}
{"url": "https://offnews.bg/obshtestvo/nadraskaha-tcarkvata-sv-sedmochislenitci-v-sofia-694846.html", "text": "Вандали надраскаха църквата \"Свети Седмочисленици\" в столицата. Те са изрисували кръстове, пентаграм, очи и надписи по цялата сграда, съобщи БГНЕС.Църквата се намира в градинката на ул. \"Граф Игнатиев\" и е само на метри от сградата на Министерството на вътрешните работи.Извършители все още са неизвестни. Пространството около църквата все още е в ремонт заедно с обновяването на ул. „Граф Игнатиев“.По време на ремонтните дейности избухна скандал около вида на новите плочки и качеството на ремонта. Заради неводолството кметът на София Йорданка Фандъкова обяви, че ще глоби със 100 000 лева консорциума, изпълняващ обществената поръчка. Скандалът около ремонта стана причина и за оставката на зам.-кмета Евгени Крусев.Снимка: БГНЕС", "date": "2019.01.03", "title": "Надраскаха църквата 'Св. Седмочисленици' в София"}
{"url": "https://offnews.bg/zimni/vladimir-zografski-s-hettrik-v-kvalifikatciite-za-chetirite-shantci-694840.html", "text": "Най-добрият български ски скачач Владимир Зографски премина квалификациите и се класира за третото състезание от веригата \"Четирите шанци\", което се провежда в австрйския град Инсбрук.Българинът прелетя 119.5 метра и получи 107 точки, разделяйки 21-ото място в класирането с Роберт Йохансон от Норвегия, който постигна същия резултат.Зографски ще се изправи срещу 28-ия в днешната квалификация Якуб Волни (Полша). Иначе японската сензация през този сезон Рьою Кобаяши грабна чека за 5000 евро, след като скочи 126.5 метра и натрупа 126.2 точки, с 3.5 пункта повече от втория Роман Куделка от Чехия.Второто състезание за \"Четирите шанци\" ще се проведе утре от 14:45 часа българско време. ", "date": "2019.01.03", "title": "Владимир Зографски с хеттрик в квалификациите за Четирите шанци"}
{"url": "https://offnews.bg/sviat/iunker-gotov-da-izslusha-tereza-mej-no-niama-da-predogovaria-sdelkata-694841.html", "text": "Председателят на Европейската комисия Жан-Клод Юнкер не е разговарял в последните дни с британския премиер Тереза Мей, но е готов да я изслуша по всяко време. Това заяви днес говорител на комисията, цитиран от БТА. Той отговори на въпроси, свързани с обявените намерения на Мей да потърси от ЕС още уверения, необходими за одобряване в Британския парламент на постигнатото споразумение за оттеглянето на Великобритания.Преговорите приключиха, не са предвидени нови заседания на преговарящите, посочи говорителят. Той добави, че споразумението не подлежи на предоговаряне.Следващите стъпки трябва да бъдат определени от британските депутати, добави той по повод отложеното гласуване на споразумението от парламента в Лондон. Според говорителя предвидените временни мерки за недопускане на възстановяването на границата между Ирландия и Северна Ирландия ще важат до намирането и утвърждаването на трайно решение.На последното заседание за годината през декември Европейският съвет реши, че няма какво повече да предложи на Великобритания, освен постигнатото след дълги преговори споразумение.В текста се предвижда мерките за ирландската граница да бъдат временни и да отпаднат, когато бъде постигната договореност за трайно уреждане на въпроса. Председателят на ЕК Жан-Клод Юнкер обобщи, че постигнатата договореност е най-добрата и единствено възможната.", "date": "2019.01.03", "title": "Юнкер готов да изслуша Тереза Мей, но няма да предоговаря сделката за Брекзит"}
{"url": "https://offnews.bg/sviat/dva-turski-iztrebitelia-sa-narushili-gratckoto-vazdushno-prostranstvo-694853.html", "text": "Два турски изтребителя F-16 са нарушили гръцкото въздушно пространство край Бяло море, съобщиха гръцки медии, позовавайки се на Главния щаб на гръцката национална отбрана.Според информацията турските изтребители са преминали над островчетата Фармакониси и след това Панагия, съответно в 12:44 часа и 12:56 часа, без да представят план пред Атинския район за полетна информация.Инцидентът става, няколко часа след като Турция издаде навигационен телекс (NAVTEX), за да обяви, че резервира зона в Източното Средиземноморие за сондажни проучвания чрез кораба за наблюдение „Барбарос“ и още два плавателни съда.Морската зона е запазена за 4 и 5 януари.", "date": "2019.01.03", "title": "Два турски изтребителя са нарушили гръцкото въздушно пространство"}
{"url": "https://offnews.bg/futbol/bfs-balgarskiat-futbol-e-atraktiven-produkt-694857.html", "text": "Президентът Борислав Михайлов и ръководството на БФС пожелаха успех на всички клубове и футболни дейци през новата 2019-а. В честитката, публикувана на сайта на футболния съюз, се отбелязва, че родният футбол е атрактивен продукт, но БФС не се задоволява с постигнатото.\"Уверени сме, че изпращаме истински ползотворна година, с изключително конкурентна среда в професионалните дивизии, с неоспорим прогрес в резултатите и обществените нагласи спрямо националните отбори, с амбициозни проекти за бъдещето.Това обаче не означава, че БФС се задоволява с постигнатото, напротив – в тон с прогресивната политика и Визията за бъдещето, обявена след редовния конгрес през 2018-а, съюзът ще продължава да работи усърдно в полза на всички клубове и всички хора, участващи по някакъв начин в играта – като състезатели, треньори, съдии, любители, доброволци, фенове.Истински вярваме, че общите ни усилия ще допринесат за усъвършенстването на така или иначе атрактивния продукт, наречен български футбол.Още веднъж желаем спортно щастие и късмет през новата 2019-а!\", пишат от централата.", "date": "2019.01.03", "title": "БФС: Българският футбол е атрактивен продукт"}
{"url": "https://offnews.bg/kultura/oshte-7-kartini-i-tcenni-predmeti-osven-9-te-platna-na-majstora-sa-o-694820.html", "text": "Шестнадесет картини, от които девет на Владимир Димитров-Майстора, са откраднати от къща в София, съобщи БНР.Липсата на платната е установена вчера. Предполага се, че картините са били откраднати по време на коледните и новогодишни празници.Престъпниците са разполагали с информация, че собственикът, който е един от наследниците на известния художник, няма да бъде в жилището си. Предполага се, че крадците са влезли през прозорците на къщата, които са били отворени, тъй като близък строеж взима ток от нея.Павел Антонов – син на племенничка на Владимир Димитров-Майстора, каза, че от дома му липсва цигулка, както и предмети с нумизматична стойност.Антонов посочи още, че крадците са оставили 4 изключително ценни картини на известния български художник, като не е ясно дали са ги забравили или не са ги видели. Точната стойност на откраднатите творби все още не е установена. Картините не са били застраховани. За престъплението е подаден сигнал в полицията в сряда. От пресцентъра на МВР уточниха, че ще съобщят повече подробности за случая по-късно през деня.Наскоро непозната картина на Владимир Димитров-Майстора изненадващо се появи в Художествената галерия в Кюстендил.Експертите определиха появата на творбата като емблематично събитие. Портретът е на Дафина, наречена българската Мадона.", "date": "2019.01.03", "title": "Още 7 картини и ценни предмети, освен 9-те платна на Майстора, са откраднати в София (обновена)"}
{"url": "https://offnews.bg/kultura/v-stolichna-biblioteka-otbeliazvat-210-godini-ot-rozhdenieto-na-lui-br-694836.html", "text": "На 4 януари 2019 г. от 14:00 ч. в Мраморното фоайе на Столична библиотека тържествено ще бъде отбелязана 210-а годишнина от рождението на Луи Брайл.На фона на музика за орган /Луи Брайл е бил органист в църква/, членове на Национално читалище на слепите \"Луи Брайл 1928\" ще демонстрират развитието на различните техники за слепи хора - от писане на брайлово писмо с шило до използването на най-съвременни технологии.Организатор на събитието е Национално читалище на слепите \"Луи Брайл 1928\".Столична библиотека, дългогодишен партньор на Национално читалище на слепите \"Луи Брайл 1928\", кани всички желаещи да вземат участие в отбелязването на тази паметна дата.Луи Брайл е роден в Кувре, Франция. Ослепява след злополука в работилницата на баща си, когато е 3-годишен.Още като ученик създава система за изписване на текст и музика, предназначена за незрящи.За означаване на звуковете, вместо букви той използва различни комбинации от 6 точки, чийто релеф се възприема чрез сетивността на пръстите на двете ръце.Брайловото писмо в наши дни се използва от хора в цял свят, като за звуковете на различните езици се приспособяват нови комбинации от точки.Брайловата азбука е пренесена в България от Русия през 1906 година. На нея са съставени всички учебници и книги за незрящи на български език.", "date": "2019.01.03", "title": "В Столична библиотека отбелязват 210 години от рождението на Луи Брайл"}
{"url": "https://offnews.bg/obshtestvo/nereglamentirani-izkopni-dejnosti-ostaviha-2-500-domakinstva-bez-tok-694834.html", "text": "Нерегламентирани изкопни дейности оставиха тази сутрин без електрозахранване клиенти на ЧЕЗ в Герман, Панчарево и Кокаляне.Повредени бяха съоръжения на дружеството, като в резултат без ток за близо час останаха 2 500 домакинства и стопански клиенти.Повредата е локализирана и електричеството е възстановено.Извършва се оглед на щетите, като след тяхното отстраняване ще бъде възстановена нормалната схема на захранване, което ще бъде придружено с кратковременни оперативни превключвания.", "date": "2019.01.03", "title": "Нерегламентирани изкопни дейности оставиха 2 500 домакинства без ток"}
{"url": "https://offnews.bg/112/mvr-izdirva-45-godishen-stolichanin-za-tezhko-prestaplenie-mozhe-da-e-694814.html", "text": "Столична дирекция на вътрешните работи търси съдействие за установяване местонахождението на Светослав Вушев във връзка с извършено на 21 декември 2017 г. в столицата тежко престъпление, съобщават от МВР.Той е на 45 години, от София, обявен е за издирване. Столичните полицаи апелират гражданите, които имат информация къде може да бъде открит Светослав Вушев, да сигнализират на тел. 112, 02 / 98 24 160, 02 / 866 22 27 или в най-близкото районно управление на МВР при гарантирана анонимност.От полицията предупреждават, че е възможно Светослав Вушев да е въоръжен.", "date": "2019.01.03", "title": "МВР издирва 45-годишен столичанин за тежко престъпление, може да е въоръжен"}
{"url": "https://offnews.bg/ikonomika/elektronni-vinetki-veche-mogat-da-se-kupuvat-v-targovskata-mrezha-na-a-694815.html", "text": "Всички шофьори вече могат да купят електронна винетка в търговската мрежа на А1, както и онлайн на a1.bg и през приложението Моят А1, съобщават от телекома. С цел улеснение на клиентите в магазините на А1 те могат да закупят своята е-Винетка както в брой, така и с дебитна или кредитна карта, а при покупка онлайн на сайта на телекома не е необходима предварителна регистрация.Клиентите, които са закупили винетка през а1.bg като регистрирани потребители, ще имат достъп и до история на покупки и данните за своите автомобили, които ще могат да се ползват лесно и удобно и при следващи поръчки.Телекомът стартира продажбата на е-Винетките още на 21 декември, като в момента е първият и единствен телеком в България, който ще предлага всички видове електронни винетки за 2019 г. Скоро А1 ще предложи и допълнителни функционалности - получаване на SMS при активация на е-Винетка и при наближаване на крайния срок на нейната валидност.Електронната винетка заменя досегашните хартиени винетки, като вече няма да се изисква и залепянето на стикер на стъклото на пътните превозни средства и няма да е необходимо да се носи документ, удостоверяващ закупена винетка.Цените на винетките се запазват без промяна, като за леките автомобили се добавя и възможност за закупуване на уикенд винетка на цена от 10 лева.Електронната винетка е достъпна в търговската мрежа на А1 в партньорство с „Интелигентни Трафик Системи” ЕАД, които са единственият национален доставчик на услуги за електронно събиране на такса за изминато разстояние и официален партньор на АПИ. Допълнителна информация за електронните винетки можете да видите на www.a1.bg/e-vinetki.", "date": "2019.01.03", "title": "Електронни винетки вече могат да се купуват в търговската мрежа на A1"}
{"url": "https://offnews.bg/izvan-terena/kak-se-sazdavat-transferni-sluhove-video-694835.html", "text": "Сделките през зимния трансферен прозорец набират скорост, но докато не бъдат официално потвърдени, много от тях са обект на спекулации и поредица слухове.Отборите кроят планове, с които да подсилят съставите си преди пролетния полусезон и ситуацията около новите покупки се подгрява от смесица между стари и нови спекулации.  Често се намират таблоиди, които дават воля на фантазията си и успяват да опишат поредния бомбастичен трансфер, за който обаче така и не успяват да намерят потвърждение.Страницата на \"Dream Team\" във Фейсбук, която има над 3 милиона последователи, публикува култово видео. Тук ви предлагаме някои от най-забавните варианти да се измислят слухове за нови попълнения тази зима, които имат минимален шанс да се случат, но пък изглеждат повече от интересно.", "date": "2019.01.03", "title": "Как се създават трансферни слухове (видео)"}
{"url": "https://offnews.bg/kultura/legendarniat-dzhazmen-dimitar-simeonov-moncho-pochina-na-86-godishna-v-694818.html", "text": "\"Небесният \"Оркестър София\" е в пълен състав\" - така Йорданка Христова оповести кончината на емблематичния български джазмен Димитър Симеонов-Мончо.Димитър Симеонов е саксофонист, цигулар, диригент и първият преподавател по саксофон в Консерваторията. Свири в най-различни нашумели формации, работи в Сирия и Ливан. Основава оркестър „София“, където е диригент в продължение на 20 години. Има издадени седем учебни школи по саксофон.Оцелява при самолетната катастрофа през 1971 г., в която загива Паша Христова. За най-страшния ден от живота си, музикантът е разказвал неведнъж: Роден е 22 май 1932 г. в София. През 1955 г. се жени за Екатерина Симеонова, с която има 58-годишен брак, трима сина, двама внука и две внучки.Носител на награди: Юбилеен медал „100 години София“, Сребърна лира, 1300 години България, орден „Кирил и Методий“ първа степен, Заслужил артист, Златна лира.", "date": "2019.01.03", "title": "Легендарният джазмен Димитър Симеонов-Мончо почина на 86-годишна възраст"}
{"url": "https://offnews.bg/bojni/bagata-shte-se-izpravi-sreshtu-amerikanski-veteran-prez-mart-694821.html", "text": "Звездата ни в смесените бойни изкуства (MMA) Благой Иванов - Багата ще се изправи срещу американския ветеран Бен Ротуел. Битката ще бъде през март.Новината бе съобщена от близкия приятел на българина и бивш негов съотборник в националния отбор по самбо Росен Димитров в интервю за \"България Днес\".\"Благой е много мотивиран. Тренира здраво. Бен Ротуел е опасен, но мисля, че Багата ще спечели. Вярвам в него. Американецът удря здраво. Има и добра гилотина, но Благой ще го излъже\", коментира Димитров.Багата дебютира в UFC през юли миналата година. Тогава той загуби по точки в пет рунда от бившия шампион на организацията Жуниор дос Сантос.37-годишният Ротуел пък е един от най-опитните бойци в UFC. Той е с 36 победи (20 с нокаут, 13 със събмишън) и 10 загуби.Предимството на Багата за тази среща може да се окаже дългото отсъствие на американския боец, който бе хванат с допинг и чието наказание изтича през февруари.", "date": "2019.01.03", "title": "Багата ще се изправи срещу американски ветеран през март"}
{"url": "https://offnews.bg/tenis/grigor-dimitrov-prikliuchi-uchastieto-si-v-brizban-694827.html", "text": "Най-добрият ни тенисист Григор Димитров приключи участието си на турнира в Бризбън, Австралия.Първата ни ракета отстъпи в 1/4-финалите пред японеца Кей Нишикори след 5:7, 5:7 в равностоен мач, който можеше и да спечели.Така Димитров записа пета загуба от Нишикори в срещата помежду им, докато японецът взе реванш за поражението от Димитров на финала в Бризбън през 2017 година, когато спечели титлата.За съжаление тази загуба ще доведе до ново отстъпление в ранглистата за Григор, който преди година стигна до полуфиналите в Бризбън. От понеделник Димитров ще заема 21-ата позиция в света, където в момента е на 19-о място.Като цяло Нишикори показа по-постоянна игра в иначе равностойния мач. Григор стартира много уверено в подаванията си, но постепенно се забеляза спад в играта му. При 5:5 в първия сет българинът допусна три поредни двойни грешки и даде два шанса на Нишикори за пробив.Българинът ги спаси, но при третата точка за пробив Нишикори не сбърка и поведе. След това японецът взе своя сервис гейм на 15 и затвори частта. Вторият сет започна добре за Димитров, който проби съперника във втория гейм, след което затвърди пробива. В петия гейм се стигна до маратонско разиграване от 23 удара, спечелено от Димитров, който поведе с 4:1. След това настъпи обрат в полза на Нишикори.При 5:5 българинът направи две двойни грешки и даде даде скрит мачбол на Нишикори. Непредизвикана грешка даде аванс на японеца.Вторият в схемата Нишикори спечели подаването си на 0 и се класира за полуфиналите, където негов съперник ще бъде Жереми Шарди. Загубата до голяма степен беше очаквана от Димитров, който фаворизира Нишикори ден преди срещата помежду им.", "date": "2019.01.03", "title": "Григор Димитров приключи участието си в Бризбън"}
{"url": "https://offnews.bg/futbol/solskiaer-ne-iska-da-napuska-iunajted-prez-liatoto-694824.html", "text": "Мениджърът на Манчестър Юнайтед Оле Гунар Солскяер не скри задоволството си след победата на \"червените дяволи\" над Нюкасъл с 2:0.Тимът постигна 4 поредни успеха под ръководството на бившия нападател. Договорът на специалиста е до края на сезона, но желанието му, съвсем очаквано, е да продължи да води отбора и след това.\"Разбира се, че не искам да си тръгвам, защото това е страхотна група от футболисти. Атмосферата е фантастична, но аз просто мисля за следващия мач.Ще си върша работата, докато съм тук. Ако си спечелил четири мача, можеш да спечелиш и следващите четири, когато си в този клуб. Това е предизвикателството. Това е стандартът, с който всички тук сме свикнали\", каза Солскяер.След добрата серия Юнайтед се доближи на шест точки от Челси и на практика вече се върна в битката за Tоп 4 в английската Висша лига.През уикенда \"червените дяволи\" приемат Рединг в двубой от турнира за Купата на Англия, а след това им предстои доста труден тест с гостуване на Тотнъм.", "date": "2019.01.03", "title": "Солскяер не иска да напуска Юнайтед през лятото"}
{"url": "https://offnews.bg/zvezdi/dzhejsan-momoa-e-naj-krasiviat-mazh-za-2018-video-694829.html", "text": "Звездата от \"Аквамен\" Джейсън Момоа оглави класацията на \"TC Candler\" за 100-те най-красиви мъже. 39-годишният Джейсън Момоа е американски актьор, режисьор, сценарист, продуцент и модел.Роден е в Хонолулу. Баща му е хаваец, а майка му е германка с ирландски и индиански произход. Изучава биология в университета, а през 1999 г. печели титлата Модел на годината. Скоро след това е първото му актьорско участие в сериала \"Спасители на плажа\".Характерният белег на лявата му вежда е резултат от свада в бар, когато е ударен по лицето с чаша и получава 140 шева. Женен е за актрисата Лиза Бонет, от която има две деца - 11-годишната дъщеря Лола и 9-годишния син Накоа-Уолф.Известен е с ролите си в сериалите „Хавайски бряг“ и \"Игра на тронове\". Освен като Аквамен сме го виждали и като Конан Варварина във филма от 2011 г.Наградите TC Candler са създадени през 1990 г. от британските кинокритици Ричард Пропс и Джейкъб Хол. Техният сайт има около 1,4 млн. последователи в различните социални медийни платформи.Последно място в класацията заема Леонардо Ди Каприо, а Брат Пит дори не влиза в нея.", "date": "2019.01.03", "title": "Джейсън Момоа е най-красивият мъж за 2018 (видео)"}
{"url": "https://offnews.bg/kultura/mihail-bilalov-gol-v-armiata-694816.html", "text": "В първите дни на 2019 година Михаил Билалов ще се събуди гол на театралната сцена. Причината да остане без дрехи е ролята му във френската комедия на абсурда \"Двама съвсем голи мъже\", която предизвика фурор в Париж и се очаква с нетърпение у нас. Премиерата е на 13 януари от 19.00 часа в Театър \"Българска армия\". С постановката Русенският театър гостува на столичната сцена.В \"Двама съвсем голи мъже\" Билалов е в ролята на уважавания парижки адвокат и баща на две деца Ален Крамер, който се събужда гол на дивана в семейния си хол до своя колега - младия юрист Приу (Йовко Кънев). Ситуацията е конфузна: никой от мъжете няма нито спомен, нито обяснение как се е стигнало до тук. Ядосан, героят на Билалов взима пушката и набира номера на полицията. Бързо обаче се отказва да търси справедливост, след като си дава сметка колко двусмислено е положението му. Напрежението се вдига до крайност, когато вкъщи се прибира съпругата му Катрин (Петя Венелинова). За да спаси брака си и в отчаян опит да възстанови истината за себе си, Крамер изгражда камара от лъжи и попада в нови недоразумения.Освен от абсурдните ситуации, комичният ефект се засилва от ударния диалог, интелигентните обрати и силната актьорска игра. Опитният Билалов разтърсва публиката от смях още в първата минута на представлението. А младият Йовко Кънев, изправен пред него с възглавница, скриваща притеснението му, не му отстъпва в нито една сцена. Зад \"Двама съвсем голи мъже\" застава Николай Урумов, който в последните години натрупа сериозен опит в неустоимата френска комедия. В хитовите „Името“ и „Прощална вечеря“ той направи брилянтни актьорски дуети с Михаил Билалов, а сега демонстрира таланта си и като режисьор.Драматургът на пиесата - нашумелият французин Себастиан Тиери, също обича да експериментира, а понякога - и да скандализира. Освен на високата булевардна комедия, той е майстор на провокацията. През 2015 г. излезе гол на церемонията по раздаването на театралните награди \"Молиер\". Така Себастиян протестира пред френската министърка на културата в качеството си на синдикален лидер.", "date": "2019.01.03", "title": "Михаил Билалов гол в Армията"}
{"url": "https://offnews.bg/tenis/stana-iasen-sastavat-ni-za-fed-kap-694832.html", "text": "Капитанът на България за \"Фед Къп\" Дора Рангелова определи състава ни за предстоящите мачове от група I на зона Европа/Африка.Надпреварата ще се проведе в Жельона Гура (Полша) от 6 до 9 февруари 2019 г. За България ще играят Виктория Томова, Изабелла Шиникова, Гергана Топалова и Петя Аршинкова.Освен България на турнира ще участват тимовете на Русия, Украйна, Полша, Естония, Дания и Швеция. Отборите ще бъдат разпределени в две групи (една с три отбора и една с четири).Победителите от всяка група ще играят на финал за спечелване на промоция. Нашите момичета ще бъдат на лагер в гр. Пловдив от 30 януари до 2 февруари.", "date": "2019.01.03", "title": "Стана ясен съставът ни за Фед Къп"}
{"url": "https://offnews.bg/tehnologii/elektronni-vinetki-veche-mogat-da-se-kupuvat-v-targovskata-mrezha-na-a-694828.html", "text": "Всички шофьори вече могат да купят електронна винетка в търговската мрежа на А1, както и онлайн на  и през приложението . С цел улеснение на клиентите в магазините на А1 те могат да закупят своята е-Винетка както в брой, така и с дебитна или кредитна карта, а при покупка онлайн на сайта на телекома не е необходима предварителна регистрация.Закупуване на е-Винетка в търговската мрежа на компанията е възможно през следните канали:1. ОНЛАЙН НА A1.BG И ПРЕЗ ПРИЛОЖЕНИЕТО МОЯТ А1Не е задължително клиентът да има направена регистрация в сайта. Покупката на е-Винетка става в 3 лесни стъпки:Стъпка 1Избор на тип превозно средство спрямо посочените категорииСтъпка 2Въвеждане на данните на автомобилаСтъпка 3Плащане с дебитна или кредитна карта2. В МАГАЗИН НА А1Необходимо е клиента да предостави:Информация за типа на превозното средство спрямо посочените категорииДанните на автомобилаВъзможните начини за плащане са в брой, с дебитна или кредитна картаКлиентите, които са закупили винетка през  като регистрирани потребители, ще имат достъп и до история на покупки и данните за своите автомобили, които ще могат да се ползват лесно и удобно и при следващи поръчки.Телекомът стартира продажбата на е-Винетките още на 21 декември, като в момента е първият и единствен телеком в България, който ще предлага всички видове електронни винетки за 2019 г. Скоро А1 ще предложи и допълнителни функционалности - получаване на SMS при активация на е-Винетка и при наближаване на крайния срок на нейната валидност.Електронната винетка заменя досегашните хартиени винетки, като вече няма да се изисква и залепянето на стикер на стъклото на пътните превозни средства и няма да е необходимо да се носи документ, удостоверяващ закупена винетка.  се запазват без промяна, като за леките автомобили се добавя и възможност за закупуване на уикенд винетка на цена от 10 лева.Електронната винетка е достъпна в търговската мрежа на А1 в партньорство с „Интелигентни Трафик Системи” ЕАД, които са единственият национален доставчик на услуги за електронно събиране на такса за изминато разстояние и официален партньор на АПИ. Допълнителна информация за електронните винетки можете да видите на .", "date": "2019.01.03", "title": "Електронни винетки вече могат да се купуват в търговската мрежа на A1"}
{"url": "https://offnews.bg/sviat/poslanikat-na-severna-koreia-v-italia-e-izcheznal-694830.html", "text": "Разузнавателните служби на Южна Корея съобщиха за изчезването на посланика на Северна Корея в Италия. Името му е Джо Сун-Гил и е син и зет на високопоставени служители на правителството в Северна Корея, предаде Би Би Си.По непотвърдена информация висшият дипломат на Пхенян в Рим е поискал убежище в неидентифицирана западна страна.След брифинг на шпионската агенция правителственият депутат Ким Мин каза пред репортери, че Джо Сун-Гил е избягал преди повече от месец. Смята се още, че съпругата му е с него.От външното министерство на Италия заявиха, че не са получили молба за убежище от дипломата на Северна Корея.Италианските дипломати последно чуват за Джо Сун-Гил, след като от от правителството на Северна Корея съобщават, че посланикът им в Рим е заменен. Южнокорейският вестник JoongAng Ilbo съобщава, че дипломатът е на \"безопасно място\" със семейството си, позовавайки се на свои източници.Джо Сун-Гил не е първият севернокорейски дипломат, който бяга от режима на Ким Чен Ун. През 2016 г. заместник-посланикът в Лондон Тае Йонг-хо дезертира и заедно с децата и жена си. Неговият ход се възприе като удар срещу едноличната власт на севернокорейския лидер.", "date": "2019.01.03", "title": "Посланикът на Северна Корея в Италия е изчезнал"}
{"url": "https://offnews.bg/obshtestvo/hristianite-pochitat-sv-malahia-pechatat-na-prorotcite-694800.html", "text": "Църквата почита днес Свети пророк Малахия и Свети мъченик Гордий. Св. пророк Малахия, написал последната пророческа книга на Стария Завет, е един от \"12 малки пророци\". Юдейското предание го нарича \"печат на пророците\". Той живял 400 г. преди Христа. През това време се породили големи безредици всред евреите и техните свещеници, които малката книжка на Малахия (само 4 глави) изобличава. Предмет на строги нападки е упадъкът на нравите сред целия израилски народ. предсказал идването на Св. Йоан Предтеча, който ще подготви пътя на Христос. Предсказал и идването на Исус Христос, когото нарича „слънце на правдата\". Книгата на пророк Малахия наистина представлява приключване на старозаветните пророчества (\"печат на пророците\") и започване на благодатвата история на тяхното изпълнение. Св. мъченик Гордий пък бил млад войн от Кесария Кападокийска. Заедно с много други християни той напуснел родния си град. Скрил се в пустинята от жестокото гонение на вярващите в Христа. През 314 г., след като се завърнал в Кесария, намерил смъртта си, защото не се отказал от своя бог. Той бил посечен с меч. ", "date": "2019.01.03", "title": "Християните почитат св. Малахия, печатът на пророците"}
{"url": "https://offnews.bg/analizi-i-komentari/borisov-kato-deus-ex-machina-694819.html", "text": "Разпореждането на Борисов за отмяна на винетките по Северната тангента изглежда уж с мисъл за хората. Но е разрушително на практика. Някои бързи размисли по темата:1. Разпореждането спря един нужен разговор какво е магистрала, защо има магистрала в столицата, какви са стратегическите цели за развитие на транспортните коридори.2. Спря се и разговор какво се случва с цялостната транспортна стратегия. Защо пътният трафик Азия-Европа минава в рамките на София, така ли ще продължава, има ли алтернативни маршрути.3. Разпореждането обезсмисля разговора какво е София, къде са границите на града, какво обхваща градът в момента, Околовръстното ли е границата, какво са Драгалевци, Бояна и останалите „квартали“ и т.н.4. Предотврати необходим разговор за бъдещето на София, накъде ще расте, как ще се развива, какво трябва да се прави през следващите години, само на юг към Витоша ли ще пълзи, какво става с другите направления.5. Съсипа усилията на общината да се пребори с Държавна Агенция. А бяха тръгнали добре.6. Това се случва в година на местни избори и дискредитира кандидатите на ГЕРБ.7. Демонстрира колко е формално ръководството на Агенция „Пътна инфраструктура“ (АПИ).8. Разкри на практика колко са зависими административните структури.9. Показа на самите административни структури, че няма нужда от техните усилия.10. Показа, че ГЕРБ-администрациите не могат сами да взимат адекватни решения.11. Позиционира за пореден път един Самодържец, който се спуска в края на действието и решава всичко (deus ex machina в гръцките трагедии).12. Окончателно убеждава масовата публика, че нищо и никой няма значение, само Той е важен.13. Демонстрира, че каквито и да е разговори, стратегии и консултации нямат значение.14. Наказа спорещи групи в ГЕРБ за сметка на хората.15. Доводът, че се използва натрупан финансов резерв, за да не се плащат винетките, е ужасяващ. А защо за това? Защо не за болни деца? Или за къщи в Смолян? Или за домове във Видин?16. Обезсмисли Народното събрание за пореден път. Ако МС си разпределя бюджета както си иска, за какво ни е Парламент?17. Използва се като довод, че ГЕРБ са построили дъгите и тангентите. Но се премълчава за пореден път, че големите пътни проекти тръгват след началото на еврофондовете през 2010г. Т.е. не е функция на ГЕРБ, а на влизането ни в ЕС.18. Това се случва в годината на евроизбори и дискредитира европейските кандидати на ГЕРБ.19. Направи ръководството на АПИ за смях. Само час по-рано шефовете на АПИ по няколко телевизии обясняваха как винетките остават, защото така било правилно.20. Щом се налага намеса на министър председателя, то ръководството на АПИ би трябвало да си подаде оставки веднага. Или Борисов трябва да ги уволни веднага. Не са му нужни.21. Имаше странна атака за миналото на БСП. Но, както знаем от думите на Цецка Цачева пред БНТ: „Е, то всички бяхме комунисти.“ Май да, май всички сте били комунисти…Истинската демокрация е в независимите институции, равенство пред закона и свобода на изразяване на мнението. Но ние май демокрацията само я миришем…Е, добро начало на новата година! И усмихнат ден! : )Б. ред. - Коментарът на известния пиар специалист Любомир Аламанов препечатваме от профила му във фейсбук с негово разрешение. Заглавието е на редакцията.", "date": "2019.01.03", "title": "Борисов като Deus ex machina"}
{"url": "https://offnews.bg/sviat/kitaj-go-napravi-prati-aparat-na-obratnata-strana-na-lunata-694803.html", "text": "Китайският космически апарат „Чанъе-4” кацна на обратната страна на Луната. Това е първата подобна мисия в историята на човечеството.Успешното приземяване е било осъществено в 10.26 ч. местно време (4.26 ч. българско) в четвърътък, се казва в официално съобщение от Пекин.Апаратът изпратил снимка от \"тъмната страна\" към сателита, който поддържа комуникацията между диспечерите на Земята и сондата. Китайските държавни медии съобщиха, че мястото, където е кацнал „Чанъе-4”, се нарича Ейткън и е кратер на Южния полюс.По време на мисията ще бъдат направени 10 експеримента – шест от Китай и четири от други държави. Сред тестовете ще бъдат засаждане на картофи и други семена.Обратната страна на Луната почти не е изследвана, а комуникацията с нея е трудна, защото винаги е обърната в противоположна на Земята посока. Районът от близката страна има много равни терени, на които може да се кацне, докато далечната й страна е неравна и планинска.", "date": "2019.01.03", "title": "Китай го направи: Прати апарат на обратната страна на Луната"}
{"url": "https://offnews.bg/obshtestvo/otpada-razdelianeto-na-moduli-na-izpitite-sled-7-klas-694826.html", "text": "Министърът на образованието и науката Красимир Вълчев съобщи пред журналисти, че модулите се премахват и изпитът след 7 клас става единен.Отпадането на двата модула важи и за двата изпита - математика и български език.\"Продължителността остава същата - 150 минути, съдържанието също няма да се променя. За децата със специални образователни потребности ще бъдат дадени допълнителни 90 минути\", обясни министърът.Досега изпитите бяха разделени на модули, като само първият от тях беше задължителен. Вторият трябваше да решават само желаещите да кандидатстват в профилирани или професионални гимназии.Министър Вълчев обясни, че на практика всички учениците имат точно такава цел, което обезсмисля съществуването на двете части на изпита.„При формирането на крайната оценка няма да има промени”, каза още просветният министър", "date": "2019.01.03", "title": "Отпада разделянето на модули на изпитите след 7 клас"}
{"url": "https://offnews.bg/ikonomika/zatvariat-ednata-lenta-v-tunela-topli-dol-694805.html", "text": "Движението в тунел „Топли дол“ на магистрала „Хемус“ през днешния ден ще става в една лента в тръбата за Варна от 9.30 до 15.30 часа, съобщават от АПИ. От Пътната агенция призовават шофьорите да карат внимателно и да спазват стриктно въведената временна организация за движение по магистрала „Хемус“.Заради ремонт на осветлението преминаването ще е ограничено в изпреварващата лента.", "date": "2019.01.03", "title": "Затварят едната лента в тунела Топли дол"}
{"url": "https://offnews.bg/offtopic/baba-dora-ot-sharkovo-oshte-plache-za-iarentceto-bojko-borisov-694817.html", "text": "бТВ отиде на гости при станалата национално известна баба Дора от село Шарково, която се превърна в лице на протестите срещу избиването на добитъка в Странджа заради съмнения за чума миналото лято.Жената, която всъщност се казва Тодорка Сакалиева, още тъгува за избитите си кози и овце. Останала сама, без любимите козички, баба Дора се заключва с катинар.Свикнала с грижите по стадото, сега, когато го няма, гледа да си намира друга работа.И разгръща албуми със снимки, които й подарили наскоро.", "date": "2019.01.03", "title": "Баба Дора от Шарково още плаче за яренцето Бойко Борисов"}
{"url": "https://offnews.bg/tehnologii/prilozhenie-v-sasht-dostavia-marihuana-po-domovete-694825.html", "text": "Да си поръчаш канабис в Лос Анджелис вече е по-лесно от това да си извикаш такси, разказва Би Би Си.След като през януари миналата година Калифорния легализира марихуаната за развлечение, на пазара се появиха множество малки фирми, които се занимават с продажбата й.Такова е и приложението Eaze, което позволява на хората да си изберат предпочитан вид канабис, да платят и да изчакат доставката до дома. Първоначално платформата беше използвана за дистрибуция на марихуана за медицински цели, за което беше необходима рецепта.Към настоящия момент 10 щата са узаконили употребата на канабис за развлечение, а 33 от 50 са легализирали използването му с лечебна цел.\"И преди легализацията, хората обичаха да консумират с приятели и си имаха човек, който да им доставя. Сега много хора се чувстват по-комфортно да излязат от сянката и да заявят, че и те употребяват канабис\", казва Шийна Ширави, директор на комуникациите в Eaze.Ширави коментира, че 80% от потребителите на Eaze заявяват, че купуват марихуаната, за да бъдат по-спокойни и че това помага на здравето им.Според Ширави използването на марихуана ще помогне и на кризата в САЩ, свързана с все по-честата употреба на болкоуспокояващи лекарства от населението.\"Канабисът е огромен инструмент, който липсва в инструментариума на болкоуспокояващите средства. Той не е сребърен куршум, но определено трябва да се му се даде шанс предвид стотиците хиляди смъртни случаи от други опиати\", казва тя.Не всички за убедени, че легализирането на марихуаната е правилна стъпка.Лекари от САЩ и Канада коментират, че трябва да има предпазливост по отношение на употребата на веществото, защото то води до пристрастяване и има лоши ефекти върху мозъка, особено на младите хора.Д-р Ромина Мизрахи, лекар в канадски център за наркомании и психично здраве, е направила много изследвания по отношение на връзката между употребата на канабис и психозата. Тя смята, че е много опасно да се пуши марихуана на възраст под 25 години.„Употребяването на наркотик преди 16 годишна възраст, води до много висок риск от психически проблеми в бъдеще“, разказва д-р Мизрахи.", "date": "2019.01.03", "title": "Приложение в САЩ доставя марихуана по домовете"}
{"url": "https://offnews.bg/sviat/zhertvite-v-magnitogorsk-veche-sa-37-lekarite-se-boriat-za-zhivota-na-694806.html", "text": "Броят на загиналите след рухването на част от жилищен блок в руския град Магнитогорск достигна 37 души. Четирима продължават да са в неизвестност. Шест от жертвите са деца.Лекарите в Москва продължават да се борят за живота на 11-месечното бебе Ваня, което бе извадено живо след повече от 30 часа под развалините. Оцелялото момченце има сериозни травми. Цяло чудо е, че то е останало живо при  температура от минус 25 градуса в Магнитогорск.Засега основна версия за причините за срутването на 10-етажната сграда е експлозия на битов газ.", "date": "2019.01.03", "title": "Жертвите в Магнитогорск вече са 37, лекарите се борят за живота на бебе, оцеляло при -25 градуса"}
{"url": "https://offnews.bg/futbol/levski-smenia-tunizietc-s-alzhiretc-694807.html", "text": "Един африканец си тръгва от \"Герена\", но идва друг, стана ясно в първите дни на януари.Напуска туниийският защитник Аймен Белаид, който вчера навърши 30 години, а идва алжирският национал от Черно море Елиас Хасани.За раздялата с Белаид намекнаха от Левски с честитката за празника му, като му пожелаха успешна кариера. За идването на 23-годишния Хасани пък съобщи френското издание \"Екип\". Сините подготвят оферта за играча, чийто договор с Черно море изтича през лятото.Самият Хасани е съгласен да премине в Левски заради перспективата да заиграе в Европа.", "date": "2019.01.03", "title": "Левски сменя тунизиец с алжирец"}
{"url": "https://offnews.bg/dw/shte-opaziat-li-obedinenite-patrioti-vlastta-na-borisov-694812.html", "text": "Когато на германския сладкар от Вайблинген Теодор Кайзер му хрумнала идеята за мухоловка, най-трудно било да открие съставките за сиропа - да не съхне бързо, да не се разтича и да издържа на различни температури. Колко избиратели могат да залепнат на мухоловката на българския “патриотизъм”? Ще ги преброим на изборите за евродепутати.Те се падат в третия почивен ден от дълъг уикенд – между 24 и 26 май - и ако не се стигне до нещо непредвидено - катастрофа, смърт в резултат на нечия небрежност или институционално нехайство, или пък граждански протести - избирателната активност може да се окаже твърде ниска. На евровота през 2014 г. до урните отидоха 35.52% от българите с право на глас. Дали сегашните ще я стигнат зависи включително и от прогнозата за времето.За България те ще имат предопределяща роля – от тях зависи дали за първи път в най-новата ни история ще имаме три вота за година - освен за евродепутати, за местни органи на управление и предсрочни парламентарни. Ако БСП и ДПС имат повече евродепутати от ГЕРБ и Обединените патриоти на изборите за Европарламент напролет, това ще е основание за предсрочен вот в България, заяви по БНР Георги Харизанов от Института за дясна политика. Ами ако резултатът е реми?Избори \"две в едно\"?Малкият коалиционен партньор е нагърбен с непосилната отговорност дали третият кабинет на Бойко Борисов ще продължи мандата си. Ако не е на висота, наесен може да се очакват избори “две в едно” - местни плюс предсрочни парламентарни. В момента 17-те мандата за България в Европарламента са разпределени така: ГЕРБ са със шестима евродепутати, БСП и ДПС - по четирима, “България без цензура”, която вече не съществува, с двама - Николай Бареков и Ангел Джамбазки (ВМРО). А Светослав Малинов (ДСБ) бе изпратен в ЕП от избирателите на Реформаторския блок.За ДПС се очаква да увеличат влиянието си в общини, където част от техните избиратели бяха разколебани във верността си към Движението за права и свободи заради появата на ДОСТ на Лютви Местан. Но партията на Местан почти се е самозаличила и ДПС отново няма конкурент за сърцата и гласовете на българските турци, освен ГЕРБ. По всяка вероятност ДПС ще остане с четирима депутати (спрямо трите, които имаше през 2009 г.).ГЕРБ започва мобилизацията за майския вот от 15 януари, когато активисти тръгват на обиколки под наслов \"Европа в нашия град\". Когато ги обявяваше през октомври, зам.-председателят на партията Цветан Цветанов ги мотивира така: “да покажем какви са възможностите по секторните политики във връзка с евроизборите”. Тоест - българските национални интереси в ЕС, въпреки последния провал със защитата на интересите на българските превозвачи при приемането на пакета “Мобилност”.Избирателите на ГЕРБ не са така ангажирани към европейските теми, както са тези на БСП, макар че мнозина от тях би следвало да се кълнат в любов на единна Европа - заради ползите от усвояването на европейски средства в трите управленски мандата на Бойко Борисов. ГЕРБ има какво да покаже за “Европа в нашия град”. За изминалата 2018 г. градовете са получили над 150 милиона лева по оперативна програма “Региони в растеж”. От нея се финансират с общо над 44 милиона лева и предизвикалите обществено недоволство ремонти в центъра на София, а столичната управа се кани да излее други 10 милиона лева за две зали в бившата Централна баня. 1.2 милиарда лева се отпускат и от оперативна програма “Околна среда” за по-качествени ВиК услуги за над 2 милиона българи.Цветовете на българския патриотизъмНо при евроскептичните “Патриоти” ще е трудно, въпреки националистичната им и популистка реторика. С излезлите на показ противоречия по различни теми - от протестите на майките на деца с увреждания, Закона за горивата, проверките по морето, Русия и руския патриарх, те показаха, че са слабата брънка в коалицията. А и, за разлика от ГЕРБ, не разполагат с реална власт на местно ниво и трудно ще мотивират и мобилизират структурите си да работят.В петте месеца до 26 май те са особено застрашени от атаки на конкуренти за мястото им. Марешката партия “Воля” вече започна, в желание да покаже пригодност и лоялност за ролята на патерица, “златен пръст” или каквото ѝ отреди ГЕРБ в евентуално управление. Ако „Обединени патриоти\" успеят да преодолеят раздора на раздорите: кой да оглави листата за евродепутати - лидерът на “Атака” Волен Сидеров или евродепутатът Ангел Джамбазки (ВМРО) - коалицията ще може да се прицели в европейска тема, която да я обедини, както беше с Истанбулската конвенция. Но трипартийното обединение се друса от разпри, което осуетява присъединяването на нови патриотарски дружини.И БСП си има такъв скандал, макар и с по-слаб отзвук във вътрешнопартиен план: ще поведе ли лидерът на Партията на европейските социалисти (ПЕС) Сергей Станишев листата за евровота. За електората на БСП Станишев е “чуждо тяло” - твърде е …европейски. Той е против инициативи на унгарския премиер Виктор Орбан, докато лидерката на БСП Корнелия Нинова ги подкрепя, той е за Истанбулската конвенция, тя е против. Но на 26 май ще гласуват не делегатите на ПЕС, преизбрали Станишев, а избирателите на БСП. Дори и първи, Станишев пак може да бъде изместен - с преференция. Това вече се случи на предишните евроизбори, когато Момчил Неков оглави листата на “Коалиция за България”, изстрелвайки се от 15-то място с над 34 000 гласа личен вот.Часовниковият механизъм на преференциите може да изиграе номер и в коалиционната листа на “Патриотите”. Освен ако партиите не се разберат предварително помежду си да няма преференциално гласуване. А междувременно трябва да се подготвят и мухоловките.Б. ред. - Статията е от .", "date": "2019.01.03", "title": "Ще опазят ли Обединенитe патриоти властта на Борисов?"}
{"url": "https://offnews.bg/zdrave/i-vse-pak-sriv-na-razhdaemostta-ima-694810.html", "text": "Независимо, че данните в регистъра на ражданията не са актуални, сривът на раждаемостта през 2018 г. е факт. Това показва проучване на бТВ в най-големите болници у нас.Заради проблема с базата данни никой в държавата, включително министерството на здравеопазването, все още не знае колко деца са се родили у нас през миналата година.Спад в раждаемостта обаче отчитат и в трите най-големи софийски АГ болници през 2018 година в сравнение с 2017 г. С над 8% по-малко деца са се родили в най-голямата АГ болница в столицата „Майчин дом”.По думите му практически това структурно различие не е добро. Излиза, че раждат по-възрастните жени и тези в пуберитетна възраст, деца на по 16 -17 години.Заради неработещият регистър изискваме данни от здравната каса за броя на платените пътеки за раждане през 2018 г. От данните на касата става ясно, че за периода от януари до началото на декември в България са платени над 53 хиляди раждания, на фона на над 58 хиляди за предходната година. Или спад от почти 8% спрямо 2017-та. Ражданията извън платените от касата са по-скоро изключение.Наличните вече данни подсказват, че 60 хиляди бебета ще е трудно достижима бройка за 2018-та. При около 110 хиляди починали.На година в България се раждат толкова деца, колкото да напълнят 5 пъти капацитета на зала арена Армеец. За една година умират хора, колкото 9 пъти капацитета на тази зала. Така всяка година населението намалява 4 пъти колкото капацитета на тази спортна зала.Д-р Дуков от „Майчин дом” смята, че по-притеснително от спада на раждаемостта е увеличаващият се брой на деца, които раждат деца, дори в София.Официалните данни за броя на родените у нас ще са известни чак през април.", "date": "2019.01.03", "title": "И все пак: Срив на раждаемостта има"}
{"url": "https://offnews.bg/obshtestvo/gospozha-uilsan-debiutira-na-28-ianuari-po-epic-drama-sas-zvezden-ak-694809.html", "text": "„Госпожа Уилсън“ е едно от новите заглавие на драматичния канал  този януари. Вдъхновен е от мемоарите на бабата на Рут Уилсън и заплетената история на семейството ѝ. В драматичния минисериал участват още Йън Глен (Game of Thrones, Delicious), Кийли Хауис (The Durrells, Ashes to Ashes), Анупам Хер (Silver Linings Playbook, The Boy with The Topknot) и Фиона Шоу (Harry Potter, True Blood).В коментар за ролята си в новата продукция Рут Уилсън казва:“Много съм развълнувана да разкажа на екран невероятната история на живота на родителите на моите родители. Това е една изумително трогателна история.”Случваща се в Лондон между 1940-те и 1960-те, поредицата следва Алисън Уилън, която се смята за щастливо омъжена, до момента в който съпругът ѝ умира, а една жена се появява на прага й с твърдение, че тя е истинската г-жа Уилсън. Алисън е решена да намери доказателство за валидността на брака си, както и за любовта на Алек (в ролята е Йън Глен от Game of Thrones) – вместо което, обаче, попада в свят от обезпокояващи тайни.Александър Уилсън е писател, шпионин и агент на разузнавателните служби, служил по време на Първата световна война, преди да замине за Индия като преподавател по английски литература, където започва и да пише шпионски романи. През 1930-те става доста известен, а негови творби получават ревюта в The Telegraph, Observer и литературното приложение на The Times. Умира през 1963 г.Сценарист на драмата в три части е Ана Саймън (Indian Summers), режисьор Ричард Лакстън (Mum, Him & Her), а продуцент Джаки Ларкин (The Strike Series, Stella Days). Изпълнителни продуценти са Рут Уилсън, Рут Кинли-Летс (The Casual Vacancy, The Strike Series), Нийл Блеър (The Strike Series, Fantastic Beasts and Where To Find Them), Луси Ричър и Ребека Итън.Госпожа Уилсън е по  от 28 януари в 22:00 часа", "date": "2019.01.03", "title": "'Госпожа Уилсън' дебютира на 28 януари по EPIC DRAMА със звезден актьорски състав"}
{"url": "https://offnews.bg/futbol/tcska-startira-podgotovka-na-9-ianuari-694811.html", "text": "Старши треньорът на ЦСКА Нестор Ел Маестро ще събере футболистите на тима за първа тренировка на базата в Панчарево на 9 януари.В първите 3 дни от подготовката играчите ще преминат задължителните медицински прегледи на групи. До 13 януари \"червените\" ще тренират двуразово в София, а на 15 януари заминават за испанския курорт Марбея, където ще се подготвят до 29 януари.Последното занимание на отбора преди отпътуването за Испания ще бъде открито за медиите. По време на двуседмичния лагер \"армейците\" ще изиграят 4 контроли.Първата ще се състои на 16 януари срещу германския Бохум, а преговорите със съперниците за останалите проверки са в процес на финализиране.След завръщането в София, в зависимост от метеорологичните условия, ще се прецени дали тимът ще тренира на базата в Панчарево, или ще бъде проведен и втори подготвителен лагер.До старта на полусезона щабът планира още две контроли на родна земя. В първия официален двубой за годината ЦСКА гостува на Черно море, като датата и началният час все още не са обявени.", "date": "2019.01.03", "title": "ЦСКА стартира подготовка на 9 януари"}
{"url": "https://offnews.bg/futbol/kamburov-vzel-reshenie-da-stane-1-v-istoriata-694808.html", "text": "Нападателят на Берое Мартин Камбуров е амбициран да стори немислимото и да счупи головия рекорд на Петър Жеков в елита.Той е споделил намерението си пред свои приятели. 38-годишният свиленградчанин е с 216 попадения, а топпостижението е 253. Ако е здрав и играе редовно, на Камбуров може да му стигнат още две години и половина, за да подобри рекорда на Жеков, изчислява \"Тема Спорт\".Нападателят поддържа отлична форма и има желание да продължи кариерата си до лятото на 2021-а, когато ще наближава 41-годишна възраст. Само през есенния дял той реализира 13 гола за Берое.Договорът му със заралии изтича през лятото и на този етап не е подновен. Ако се раздели със заралии след края на сезона, той ще продължи кариерата си в друг отбор от Първа лига.Камбуров е реализирал 216-те си попадения с екипите на Локомотив Пд (145), Локомотив Сф (33), Берое (27), Спартак Пл (5), Ботев Пд (3) и ЦСКА (3).", "date": "2019.01.03", "title": "Камбуров взел решение да стане №1 в историята"}
{"url": "https://offnews.bg/obshtestvo/vremeto-dnes-studeno-oblachno-i-snezhno-694801.html", "text": "Днес ще бъде облачно с валежи от сняг, значителни в южните и планинските райони от страната, където в комбинация с вятъра ще има условия за виелици. Жълт код за студ и сняг е обявен в Южна България, показва прогнозата на НИМХ. Почти без валежи ще е в Североизточна България. Температурите ще се понижат и максималните ще са предимно между минус 2° и 3°. Атмосферното налягане ще се повиши и ще е значително по-високо от средното за месеца.В Рило-Родопския масив снеговалежите ще са значителни и ще има условия и за навявания. Ще духа силен и бурен североизточен вятър и с него температурите ще се понижат. Усещането ще е за мразовито време. Максималната температура на височина 1200 метра ще е около минус 5°, на 2000 метра – около минус 10°.По Черноморието ще бъде облачно, ветровито и с валежи от сняг. Ще духа умерен североизточен вятър, който привечер ще се усили. Температурите ще се понижат и максималните ще са между 2° и 4°. Вълнението на морето ще е 2 - 3 бала. Температурата на морската вода е около 7°.", "date": "2019.01.03", "title": "Времето днес: Студено, облачно и снежно"}
