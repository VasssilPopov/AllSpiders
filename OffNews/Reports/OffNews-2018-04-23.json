{"url": "https://offnews.bg/temida/zakonat-za-dvizhenie-po-patishtata-shte-bade-razdelen-na-tri-koi-sa-k-679285.html", "text": "Законът за движение по пътищата ще бъде разделен на три, стана ясно днес при общественото обсъждане на новите проекти за нормативни актове.Основната задача, която преследваше работната група, разделяйки сегашното законодателство на три законопроекта – за движение по пътищата, за превозните средства и за водачите на моторни превозни средства, бе да създаде една по-стабилна уредба, заяви заместник-министърът на вътрешните работи Красимир Ципов.Работата по трите проекта, единият от които ангажира МВР, а другите два – МТИТС и МРРБ, е започнала през август миналата година. В работната група са участвали представители на трите министерства.Участието в гонки ще се наказва с глоба от 3000 лева и отнемане на книжката за 12 месеца.В проекта на новия Закон за пътните превозни средства се предвижда въвеждането на регистрационен режим за всички автосервизи.Заместник-министърът на транспорта Ангел Попов изтъкна, че ще бъде създаден публичен регистър на сервизите с пълна информация за местонахождението, служителите и тяхната квалификация, като е предвидено сервизите да дават минимална гаранция за извършените ремонти.Паралелно с това ще се надгради регистърът на техническите прегледи, като ще се създаде електронен технически паспорт, в който автосервизите и техническите пунктове ще отразяват всички ремонти, технически проверки, промени в конструкцията и регистрирани произшествия. Така ще може да се проследи реалното състояние на всеки автомобил, заяви Ангел Попов.Той допълни, че в Закона за пътните превозни средства са разписани подробно изискванията за извършването на сделки с автомобили и промяната на собствеността, като се въвежда регистрационен режим при продажбата на нови или втора употреба резервни части.Законодателното предложение предвижда още всички автобуси, които извършват междуселищни превози на разстояние повече от 30 километра, да бъдат оборудвани с колани за пътниците.По отношение текстовете в новия Закон за водачите на моторни превозни средства Попов обяви, че се облекчава реда за продължаване срока на валидност на разрешенията за обучение на кандидатите за водачи.При теоретичния изпит ще бъдат намалени изпитните въпроси, като същевременно ще бъдат добавени интерактивни видеоклипове за оценка на възприятията на кандидатите.При практическия изпит ще се създаде правно основание за обжалване и промяна на резултата.Завишава се контролът към психологическите лаборатории чрез въвеждането на 5-годишен срок на регистрация, като е предвидено да се ограничава дейността на психолози, които извършват нарушения.Новите проекти на Закона за движението по пътищата, Закона за водачите на моторни превозни средства и Закона за пътните превозни средства могат да бъдат разгледани в интернет страницата на МВР, както и на страниците на МТИТС и АПИ. Експертите и неправителствените организации могат до 4 май да отправят предложения по тях.", "date": "2018.04.23", "title": "Законът за движение по пътищата ще бъде разделен на три. Кои са ключовите промени?"}
{"url": "https://offnews.bg/lajfstajl/20-interesni-fakta-za-zodia-teletc-679265.html", "text": "Телецът е вторият знак от зодиака и се причислява към земните знаци. Въпреки че би трябвало да са спокойни, представителите на тази зодия определено има с какво да ни изненадат. Представяме ви 20 интересни факта за Телеца:1. Най-големият страх за жената Телец е рязката промяна в ежедневието й.2. Жената Телец рядко ще търси Телец за партньор.3. Телецът е практичен и притежава здрав разум.4. Той просто ще игнорира тези, които са го разстроили, вместо да се опитва да си отмъсти.5. Интелектът е на първо място в списъка с изисквания на жената Телец.6. Телецът винаги ще пази тайните ви.7. Телецът държи мислите си организирани.8. Той е много свързан с нуждите на тялото си. Повече от всеки друг знак, тъй като е най-чувствителен.9. Представителите на тази зодия са най-търпеливи.10. Телецът е верен приятел и верен враг.11. Телците имат усет към изкуството. Те са трудолюбиви, силни и любящи.12. Нещата, които един Телец ще направи в леглото, са неща, за които някои хора си плащат.13. Колкото повече следвате интуицията си, толкова по-близо ще сте до истинския Телец.14. Единствените зодии, които могат да се доближат до силата, упоритостта и издръжливостта на Телеца,са Скорпиона и Козирог.15. С Телеца винаги знаете къде сте и в каква роля сте.16. Може да сте прави и все пак да изгубите спора с Телец.17. Имате две възможности с Телеца: обичайте го или го оставете на мира.18. Телците живеят за днес.19. Представителите на тази зодия се имат за нетърпеливи, но в сравнение с други притежават много повече упоритост и издръжливост.20. Телецът изпитва трудности да се впише в този изкуствен свят, където царуват лъжите.", "date": "2018.04.23", "title": "20 интересни факта за зодия Телец"}
{"url": "https://offnews.bg/zvezdi/shanaia-tuejn-se-izvini-za-podkrepata-si-kam-donald-tramp-679260.html", "text": "Канадската певица Шаная Туейн се извини за репликата си, че би гласувала за Доналд Тръмп на изборите през 2016 г., ако можеше.Извинението е по повод нейно интервю за британския в. \"Гардиън\". Попитана за изборите в САЩ, тя казва, че \"бих гласувала за него (Тръмп - бел. ред.), защото, въпреки че държанието му беше обидно, той изглеждаше честен. Какво искат американците? Президентът им да е учтив или да защитава интересите им?\".Либералите реагираха на изказването на Туейн със смесица от присмех и гняв, а консерваторите приветстваха думите ѝ.Тя уверява, че е силно настроена срещу всеки вид дискриминация и се надява, че това е видно от изборите, които е правила през живота си. Подчертава, че моралните ѝ убеждения нямат нищо общо с тези на президента. Допълва, че е искала да покаже, че оценява високо честността, която липсва у други политици.", "date": "2018.04.23", "title": "Шаная Туейн се извини за подкрепата си към Доналд Тръмп"}
{"url": "https://offnews.bg/obshtestvo/predlozhenie-lotarijni-bileti-da-se-prodavat-samo-v-litcenzirani-punk-679263.html", "text": "Лотарийни билети да се продават само в игрални зали и лицензирани пунктове, а не в супермаркети, пощи, бензиностанции, будки за вестници и др.Това предлагат от новото обединение \"Демократична България\". Те са подготвили промени в Закона за хазарта, които вече са изпратени до председателя на Народното събрание Цвета Караянчева.Демократите обясняват, че сега действащият закон има рестрикции към казината и игралните зали, но не е съобразен с новите тенденции на лотарийните игри и затова предлагат прецизиране на текстовете. Промените целят да хармонизират критериите за организиране и разпространение на хазарта, без оглед конкретния вид игра.Идеята на промените е лотарийните билети да не могат да се продават навсякъде, а само в пунктове, които имат лиценз за това. Предложението обаче предвижда подобна продажба да е напълно забранена близо до училища, домове за деца и пощи, в лечебни заведения, както и във всички останали държавни или общински сгради.Промените, предложени от новото обединение, целят и сериозно ограничаване на рекламите на хазартни игри, които да се третират наравно с тези на тютюневи изделия и алкохол.Идеята е да се забрани оповестяването на лични данни на спечелилите награда, независимо дали те са дали съгласие за това. В рекламата може да се обявява името на играта, регистрираната търговска марка на организатора, тегленията на тиражите, предварително обявяване на вида и броя награди от тиражите. Забранява се информацията да бъде придружавана с рекламни послания, които да насърчават участието в тиражи или съдържат обещания за печалба. Предложението предвижда реклами на хазартни игри да могат да се излъчват по електронни медии единствено след 22 ч., като задължително трябва да има уточнение на процента от приходите от тиража, който се разпределя под формата на награди.Текстовете предвиждат още организаторите на хазартни игри задължително да правят годишни вноски за социално отговорно поведение:Законопроетът предвижда въвеждането на мандатност на членовете на комисията, което според вносителите ще повиши общественото доверие в регулатора и неговата безпристрастност.", "date": "2018.04.23", "title": "Предложение: Лотарийни билети да се продават само в лицензирани пунктове"}
{"url": "https://offnews.bg/obshtestvo/versaj-tazi-vecher-po-epic-drama-video-679270.html", "text": "Нов епизод от поредицата \"Версай\" можете да видите тази вечер по драматичния тв канал , от Сериалът пренася в света на власт и предателство, любов, похот и войни от всякакъв вид, където придворните се борят за кралското благоволение. Френският крал Луи XIV е на 28 г. и най-после едноличен владетел на своето кралство.\"Версай\" се излъчва всеки понеделник от 22:00.", "date": "2018.04.23", "title": "'Версай' тази вечер по Epic Drama (видео)"}
{"url": "https://offnews.bg/protesti/lichnite-lekari-na-protest-iskat-dvojno-po-visoka-taksa-za-pregled-679251.html", "text": "Те настояват за увеличение на работните заплати с не по-малко от 20% от 1 май. Протестиращите посочиха, че са им обещали с 18% по-високи възнаграждения от 1 март, но са получили между 5 и 10%.Служителите на РЗИ искат също така ежегодно нарастване на заплатите въз основа на годишната оценка на всеки служител.Протестиращите обявиха, че очакват среща с министъра на здравеопазването Кирил Ананиев до 1 юни, на която да обсъдят наболелите проблеми в РЗИ.Протестът беше планиран за 12:30 часа, но малко след началото му се разбра, че насроченият час е променен на 13:30. Заради това, протестиращите се оплакаха, че ги грози глоба от 3000 лв.По същото време се проведе и протест на личните лекари пред НДК, където заседава Съветът на министрите на здравеопазването в ЕС.Джипитата настояват за намаляване на административните им дейности, които не им позволяват да изпълняват основните си задължения като лекари.Те искат още всички лица, които са освободени от потребителска такса, да я заплащат, а парите да им се възстановяват от дъжавата. Личните лекари се обявиха за двойно увеличение на таксата - от 2.90 лв. на 5.10 лв.", "date": "2018.04.23", "title": "Личните лекари на протест, искат двойно по-висока такса за преглед"}
{"url": "https://offnews.bg/evropa/polugoli-tantciorki-i-bezplaten-alkohol-vazmutiha-evropejskite-mladezh-679253.html", "text": "\"Европейска младежка конференция под патронажа на българското европредседателство остави горчив вкус\" - статия с това заглавие излезе днес в изданието , която разказва за проведената миналата седмица конференция на Европейския младежки форум в НДК. Част от младежите участници в събитието са останали крайно недоволни от различни организационни недоразумения, като например от безплатния алкохол и танцьорките в бара на партито след конференцията.Събитието се проведе в София между 17-ти и 19-ти април. Такива форуми се правят по време на всяко председателство от различните държави, като у нас организационната част бе поета от министерството на младежта и спорта. На тях се обсъждат бъдещето на младите в Европа и тяхното участие в изграждането на устойчивите младежки политки.На събитието в НДК участие взеха премиерът Бойко Борисов, представители на ЕК, българското министерство на младежта и спорта, както и представители на ООН.От какво се оплакват европейските младежи?Лидерът на Европейския младежки форум Луис Алварадо започва своята реч и презентация с порицание към българските организатори. Според него това събитие е пример как не трябва да се правят нещата.От думите му става ясно, че чуждестранните гости на конференцията е трябвало да си платят за самолетните билети и чак след това да им възстановят парите - нещо, което се случва за пръв път по техни думи.Речите и изказванията на гостите, поканени от министерството на европредседателството, също не се понравили на младежите, тъй като били прекалено политически. Не се харесало и това, че Борисов призовал младите да раждат повече деца. Алварадо споделил пред Euractive, че младите били крайно фрустрирани от изказването на българския премиер, който дори дал за пример германски министър - баща на седем деца.За ЕМФ е възмутително и това, че всички си тръгнали след речта на Борисов.\"Тук сте, за да говорите с нас, а не НА нас\", казва в своята реч Алварадо.OFFNews се свърза с българския представител на младежката организация Райчо Райчев, който сподели недоволството си от това, че не било допускано да се задават въпроси на Борисов, а само предварително подготвени такива. Също така, по думите на Райчев, имало инструкции да се става на крака за премиера.Райчев добави и че не е имало добре подготвен превод за глухонемите посетители на форума.\"Ще има становище от всички съвети на ЕМФ\", заканва се Райчев.Партито - танцьорки, алкохол и махмурлук Освен организацията в НДК, афтър партито на събитието също оставило горчив вкус у европейската младеж. На купона в бара имало безплатен алкохол и полуголи танцьорки. \"Възмутително е, защото на конференцията говорихме за половото равенство\", коментира пред наш репортер Райчев. Ако има момичета на дансинга, е трябвало да има и момчета или въобще да няма такива неща, смята родният представител на Европейския младежки форум. Освен половото неравенство заради танцуващите момичета, проблемът бил, че на следващата сутрин заради безплатния алкохол конференцията била пред провал, тъй като участниците не били \"във форма\". Какво казват от Министерството за българското председателство на Съвета на ЕС На запитването на OFFNews към пресцентъра на министерството ни отговориха, че нямат коментар по случая. Euractiv са взели коментар от говорителя на Българското председателство на Съвета на ЕС Елица Златева, която казва, че конференцията на европейските младежи се е провела по всички правила.Относно липсата на млади хора Златева казва, че са организирали 11 работни панела с участието на младежи.\"Президентът на Националния младежки форум на България и президентът на Европейския младежки форум бяха активни участници през цялото време\", добавя Златева.Относно проблема със самолетните билети пък коментарът е, че с този модел на възстановяване на разходите предлага по-гъвкав модел на запазване на места и полети.", "date": "2018.04.23", "title": "Полуголи танцьорки и безплатен алкохол възмутиха европейските младежки лидери в София"}
{"url": "https://offnews.bg/sviat/kejt-midaltan-rodi-momche-3-8-kg-679269.html", "text": "Кейт Мидълтън роди момче, това е вторият син в семейството. Принц Уилям е присъствал на раждането. Майката и детето са добре, съобщиха от двореца Кенсингтън. Бебето тежи 3 кг и 800 грама и се е родило в 11,01 минута британско време. Това е третото дете в семейството на херцогинята на Кеймбридж и британския престолонаследник принц Уилям.", "date": "2018.04.23", "title": "Кейт Мидълтън роди момче 3,8 кг"}
{"url": "https://offnews.bg/futbol/postradala-ot-bombichka-gergana-sluchkata-ne-me-e-prechupila-679275.html", "text": "Пострадалият служител на жандармерията Гергана Зашева, която беше уцелена от бомбичка, хвърлена от фен на \"сините\" по време на мача ЦСКА - Левски (2:2) миналата сряда, даде първото си интервю след инцидента.Тя обясни пред \"Хоризонт\", че вече е по-добре, възстановява се и случилото се не е успяло да я пречупи. Зашева, която претърпя тежка операция на окото, благодари на колегите и близките си, които през цялото време са били до нея, и допълни, че е готова отново да охранява подобни мероприятия.\"Възстановявам се. Аз съм получила достатъчно подкрепа от близките си, от колегите си. Благодарение на тях се чувствам добре и се възстановявам бързо. Имам подкрепа от абсолютно всички. Това е част от работата ни. Ние охраняваме всякакви мероприятия.Случката не ме е пречупила. Чувствам се добре психически. Ще се възстановя и ще продължа със служебните си задължения и с предишния си живот. Колегите ми са неотлъчно до мен. Те са незаменими“, сподели Зашева.На въпрос какво би казала на феновете и изобщо на хората, които проявяват агресия по стадионите, Зашева отговори: \"Инцидент като този променя съдбите на хората. В тази ситуация може да се озове всеки - дете, случаен гражданин, дори близък на този, който хвърля бомбичката\".Междувременно извършителят на деянието Йордан Исаев получи най-тежката мярка за неотклонение \"задържане под стража\" от съда днес.25-годишният Исаев се разкая и поднесе извинения на пострадалата: „Искам да се извиня на Гергана и да кажа, че много съжалявам\".", "date": "2018.04.23", "title": "Пострадала от бомбичка Гергана: Случката не ме е пречупила"}
{"url": "https://offnews.bg/sviat/politikata-i-dohodite-sa-glavnite-prichini-za-razedinenie-v-obshtestvo-679268.html", "text": "Различията в политическите възгледи, както и неравенството между бедни и богати, са основните причини за  разединение в обществото.Това сочи , което обхваща 27 държави и е по поръчка на Би Би Си.Изследването е проведено онлайн от януари до февруари, респондентите са от 18 до 65-годишна възраст.Три четвърти от хората в света смятат, че обществото в тяхната страна е разединено.В европейските държави гражданите са на мнение, че преди 10 години са били по-единни.93% от хората в Сърбия считат, че страната им е поляризирана. Това я нарежда на първо място в класацията за най-разединена страна.Според 63% от респондентите в Сърбия основната причина са политическите възгледи. 50 на сто смятат, че конфликтите идват от неравенството между бедни и богати в страната. 25% от сърбите са на мнение, че религията ги разделя.След Сърбия в класацията се нареждат Аржентина, където 92% считат, че страната не е единна; Чили и Перу - с 90%; Италия - с 89%.В Италия 61% от респондентите смятат, че поляризацията в обществото е заради мигрантите.Религията - като основна причина за разединение в обществото - е посочена от най-много хора в Белгия (50%) и в Австралия (47%). Според 65% от хората в Русия голямата разлика между бедни и богати поляризира най-много обществото. Същият процент е отчетен и в Китай. ", "date": "2018.04.23", "title": "Политиката и доходите са главните причини за разединение в обществото"}
{"url": "https://offnews.bg/izvan-terena/kobilkina-osadi-seksa-predi-mach-679273.html", "text": "Известната сексоложка Наталия Кобилкина е категорична, че сексът трябва да бъде табу за спортистите преди състезание. Според нея заигравките в леглото не били препоръчителни за мъжете преди мач или важна бизнес среща. При жените пък било точно обратното - след оргазъм те били много харизматични и успешни.“Мъжете преди спорт не трябва да правят секс. Защото когато те свършат, загубват енергията си и нямат този хъс. На тях им трябва кортизол - хормон на стреса, трябва им адреналин.Така че скъпи мои мъже, преди съревнование или важна среща, не правете секс. Мъж, който е гладен за секс, мъж, който е разгонен, винаги е по-силен, по-харизматичен, по-мощен, така че стискаш, без секс. Побеждаваш, правиш, каквото трябва да правиш и чак след това се връщаш при любимата си жена и правиш с нея любов”, коментира тя.", "date": "2018.04.23", "title": "Кобилкина осъди секса преди мач"}
{"url": "https://offnews.bg/sviat/protestat-v-erevan-uspia-premierat-na-armenia-serzh-sarkisian-vrachi-679278.html", "text": "Премиерът на Армения Серж Саркисян обяви, че подава оставка, за да помогне за запазване на мира в страната след повече от седмица антиправителствени протести.Обръщам се към тези, които искат моята оставка. Никол Пашинян беше прав, аз сгреших - каза Саркисян.Депутатът Пашинян, който е лидер на протестите, беше задържан през уикенда, но днес беше освободен наред с други участници в демонстрациите.При сегашната ситуация има няколко решения, но няма да избера нито едно от  тях. Това не е моят стил. Оттеглям се от ръководството на страната и от поста министър-председател на Армения - заяви Саркисян.Той добави, че подава оставка, за да изпълни исканията на протестиращите.След извънредното заседание на кабинета на министрите тази вечер стана ясно, че първият вицепремиер Карен Карапетян ще изпълнява длъжността министър-председател след оставката на Саркисян. Саркисян беше президент на Армения в продължение на десетилетие, а тази година достигна лимита на своите мандати.Той беше обвинен, че се вкопчва във властта, след като парламентът го избра за министър-председател.Преди Саркисян да стане премиер конституцията на страната беше променена - засилиха се правомощията на министър-председателя, а президентският пост придоби предимно церемониален характер.Близо 15 000 души се събраха на протест в Ереван миналата седмица, когато Саркисян пое премиерския пост.Около 40 000 протестираха в събота. Близо 300 демонстранти бяха задържани вчера, когато беше десетият ден на протестите.", "date": "2018.04.23", "title": "Протестът в Ереван успя - премиерът на Армения Серж Саркисян връчи оставка"}
{"url": "https://offnews.bg/kultura/panko-nema-umre-kontcertat-na-hipodil-reviu-nova-generatcia-i-kont-679266.html", "text": "Повече от 8000 души гледаха концерта на Хиподил, Ревю, Нова генерация и Контрол в \"Арена Армеец\" през изминалия уикенд.Залата бе изпълнена от хора на всякакви възрасти, а на сцената си посрещна повече от 40 музиканти – бивши и настоящи членове на култовите банди, някои пристигнали специално чак от другия край на света.Над 70 песни в шоу, продължило повече от 5 часа, върнаха във времето с усмивка хилядите в залата. Няколкостотин души гледаха концерта и онлайн от различни точки на България и по света.Шоуто започна точно в 19.00 ч. Първи на сцената излязоха музикантите от “Нова генерация”, а зад микрофона достойно застана Тери от “Alien Industry”. Прозвучаха култовите парчета „Скорпионите танцуват сами“, „Изповед“, „Само двама“ и други чудесно допълнени с ефектна мултимедия. От време на време се прокрадваха и архивни кадри, които връщаха феновете в спомени, а духът на Митко Воев премина през целия концерт. Последваха “Ревю” с действащата си вокалистка Кристина Серафимова, която демонстрира чудесно присъствие, глас и визия. Бандата се разписа с някои от емблематичните си парчета, сред които „Мухите“, „Волни до гроб“, „Чичо“. На финала на сета им мощно се включи и Милена Славова, която заедно с “Ревю” изпълни „Цветя от края на 80-те“ и „Ала-бала“. Съвсем за финал и с други музиканти тя изпълни още „Истина“ и „Ха-ха“, с което буквално подлуди феновете.  Само след минути на сцената стъпиха “Контрол” с новия си вокалист Иван Гатев, който също присъстваше много уверено, енергично и с чувство за хумор. Всички музиканти бяха облечени с бели ризи, червени вратовръзки и къси панталони, а представянето им бе изключително стегнато, позитивно, професионално. В края на сета им, като ураган на сцената влетя и Кольо Гилъна, който се разписа гръмко със “Seek and destroy” на Metallica. Последваха „Леле, како“ и „Най-щастливият ден“ - изпълнени в един глас от цялата залата. В паузата преди „Хиподил“ зад барабаните изненадващо седна и заслужено прикова вниманието 7-годишният Рангел, който демонстрира завидни умения, при това с гипсиран глезен.  Финалът на това наистина историческото шоу поставиха “Хиподил”-ци – общо 8 души на сцената, заедно с брас секцията, водена от Михайл Йосифов. Още с първите акорди залата запя с цяло гърло добре познатите - “Жената”, „Скакауец“, „Бира с водка“,“Ицо Петрофф”, а култовите парчета се редяха едно след друго. След кратък бис, точката на концерта бе поставена с емблематичната „Бате Гойко“, а малко преди това Светльо Витков покани на сцената за общ поклон и всички музиканти, които някога през тези 30 години са били част от “Хиподил”.Легендарните групи с култов статус, основоположници на българският ню уейв и пънк рок и създатели на ъндърграунд културата в края на 80-те и 90-те години на миналия век доказаха, че пънкът в България е жив, а и че има надежда с тези над 8000 души в залата!", "date": "2018.04.23", "title": "Пънко нема умре - концертът на Хиподил, Ревю, Нова генерация и Контрол в снимки"}
{"url": "https://offnews.bg/politika/maia-manolova-predlaga-ombudsman-vav-vsiaka-obshtina-s-nad-10-000-dush-679281.html", "text": "Омбудсманът Мая Манолова и Националното сдружение на местните обществени посредници в Република България внесоха в деловодството на Народното събрание проект за промени в Закона за местното самоуправление и местната администрация, регламентиращ избора и правомощията на обществените посредници в българските общини.Това стана след обществена дискусия, организирана днес в парламента, на която бяха обсъдени възможните решения за облекчаване процедурата на избор.По време на дебата законодателните промени бяха преработени на място, тъй като се взеха под внимание и предложенията на участниците във форума.В законопроекта, подготвен от Манолова, се предвижда общините с население над 10 000 души да избират обществен посредник с обикновено мнозинство, а не както беше досега - с квалифицирано 2/3 от общия брой на общинските съветници при вземане на решение.Освен това всяка община трябва да получи целево финансиране от държавния бюджет за обезпечаване работата на местния омбудсман, което би гарантирало и неговата независимост.В предложението са разписани още продължителността на мандата на обществения посредник, редът за отчитането на годишната му дейност пред общинския съвет, който го избира и освобождава, правомощията му и основанията за предсрочното му освобождаване.Най-добрият вариант за защита на правата на гражданите е мрежата на омбудсманите - националния и местните. Тази мрежа има доста дупки, защото от 245 общини само в 14 има избрани обществени посредници, каза Мая Манолова.", "date": "2018.04.23", "title": "Мая Манолова предлага омбудсман във всяка община с над 10 000 души"}
{"url": "https://offnews.bg/112/helikopter-katcna-avarijno-vav-vinprom-v-svishtov-679280.html", "text": "Селскостопански хеликоптер кацна аварийно в базата на винпром в Свищов, съобщава bTV.Инцидентът е станал днес към 11 ч.По първоначални данни хеликоптерът е кацнал принудително в двора, след като е минал на сантиметри от сградата на хлебозавода в града, където е имало десетки работници.Машината е собственост на фирма от Монтана.Тепърва ще се установява дали фирмата има лиценз да работи с хеликоптер.", "date": "2018.04.23", "title": "Хеликоптер кацна аварийно във винпром в Свищов"}
{"url": "https://offnews.bg/ikonomika/tcatcarov-pita-ako-skriem-tcigarite-v-magazina-zashto-alkoholat-da-s-679255.html", "text": "Главният прокурор Сотир Цацаров съзря лицемерие зад идеята за пълна забрана на рекламите на цигари и скриването им от магазинната мрежа, които се лансират от неправителствени организации.Според него усилията на МВР и прокуратурата трябва да се съсредоточат върху търговията с насипен тютюн.", "date": "2018.04.23", "title": "Цацаров пита: Ако скрием цигарите в магазина, защо алкохолът да се вижда"}
{"url": "https://offnews.bg/leka-atletika/uchastnik-v-maratona-v-london-pochina-6-km-predi-finala-679276.html", "text": "29-годишният участник в маратона в Лондон Матю Кембъл е колабирал на 36-ия километър и след това е починал в болницата, обявихаа организаторите.В профила си в “Туитър”, който вече не е активен, Кембъл написа преди маратона, че това ще е неговият втори в рамките на две седмици. 29-годишният Матю е бягал в чест на своя баща Мартин, който е починал преди 18 месеца.В края на Лондонския маратон температурата на въздуха достигна 23,2 градуса по Целзий - най-високата измервана, откакто се провежда надпреварата от 1981 година насам.Мъжът беше известен като участник в британското издание на кулинарното шоу \"Мастършеф\", където достига до полуфиналите. Допреди година той е живял във Франция, но се е завърнал на Острова.", "date": "2018.04.23", "title": "Участник в маратона в Лондон почина 6 км преди финала"}
{"url": "https://offnews.bg/temida/mazhat-ranil-s-bombichka-politcajkata-na-stadiona-ostava-v-aresta-679271.html", "text": "25-годишният Йордан Исаев, който е обвинен, че е ранил със самоделна бомбичка двама полицаи по време на мача ЦСКА - „Левски” миналата сряда, остава в ареста.Това решиха днес магистратите от Софийския градски съд след 30-минутно заседание, съобщи БНР.Съдът констатира, че минути преди да хвърли бомбичката Исаев се е преоблякъл и си е сложил маска, а след хвърлянето на взрива отново е сменил дрехите си.25-годишният се е прицелил в място, където ударната вълна ще нанесе най-големи поражения. Знаел е, че именно в този участък на стадиона се намират полицаите, охраняващи мача.Обвиняемият каза пред съда, че съжалява за случилото се и доброволно е съдействал на разследващите.На 3 май защитата на Исаев ще обжалва наложената му днес от съда мярка „задържане под стража”.Заради хвърлената бомбичка на мача ЦСКА - „Левски” имаше риск 24-годишната полицайка Гергана Зашева да изгуби окото си. На стадиона беше ранен и още един полицай, но по-леко.", "date": "2018.04.23", "title": "Мъжът, ранил с бомбичка полицайката на стадиона, остава в ареста"}
{"url": "https://offnews.bg/politika/mladite-v-bsp-gi-e-sram-ot-evropejskata-mladezhka-konferentcia-v-sofia-679279.html", "text": "Разочаровани сме от Европейската младежка конференция, проведена в София, обявиха в своя позиция от Младежкото обединение в БСП.Твърдо заставаме срещу действията на правителството и , в частност. Вярваме, че това поведение на управляващите показва на младите хора в страната и Европа, че правителството ни не желае да ги приеме като равнопоставени в процеса на взимане на решения. Искаме незабавно обяснение и последващи мерки от страна на отговорните за случилото се по време на конференцията, обявиха младите социалисти.Събитието се проведе в София между 17 и 19 април. По-рано днес стана ясно, че младежките европейски лидери са останали с неприятен спомен от конференцията у нас заради пропуски в организацията като: посетителите сами трябвало да резервират билетите си, нямало млади хора в работните панели, Борисов изнесъл политическа реч, а след това си тръгнал, а за капак вечерта било организирано парти с \"В подкрепа на позицията на Европейски младежки форум, изразяваме своето дълбоко разочарование от проведената между 16 и 19 април 2018 година в София Европейската младежка конференция в рамките на VI-ти цикъл на Структурния диалог в ЕС.България като държава, която председателства Съвета на Европейския съюз, бе домакин на събитието. Основната цел на конференцията бе млади хора от цяла Европа да дискутират с представители на националните правителства и Европейската комисия политики, свързани с младежта, които да се превърнат в опора за изготвянето на Европейската стратегия за младежта. Този процес цели овластяването на младите хора в Европа чрез осигуряването на прякото им участие в оформянето на политики, касаещи тяхното развитие.По време на конференцията младите хора бяха лишени от възможността да говорят на равни начала с политическия елит на България. Вместо това, те бяха поставени в ролята на зрители на правителствената постановка, която Министерството на младежта и спорта подготви за тях. Национален младежки форум и Европейски младежки форум, които трябваше да вземат активно участие в организацията на събитието, в действителност, бяха изключени от процеса на взимане на решения. Това лиши събитието и всички заинтересовани страни от опит и експертиза в сферата на политиките за младежта. Традиционната конференцията в рамките на всяко председателство на Съвета на ЕС бе запомнена с абсолютното потъпкване на основните принципи на Структурния диалог – овластяването на младите чрез осигуряването на възможност те да бъдат включени в процеса на взимане на решения и да комуникират на равни начала с представителите на властта в страната.Ние, от Младежко обединение в БСП, твърдо заставаме срещу действията на правителството и Министерство на младежта и спорта, в частност. Вярваме, че това поведение на управляващите показва на младите хора в страната и Европа, че правителството ни не желае да ги приеме като равнопоставени в процеса на взимане на решения. Искаме незабавно обяснение и последващи мерки от страна на отговорните за случилото се по време на конференцията.Действията на правителството не доказват по никакъв начин, че то работи в посока на един от поставените приоритети в рамките на Българското председателство на Съвета на ЕС - „Бъдещето на Европа и младите хора”.За нас оформянето и защитаването на младежки политики означава взимане на конкретни мерки за подобряването на условията за живот и развитие на младите в България. През последните месеци ПГ „БСП за България” внесе редица законопроекти, касаещи теми като - равния достъп до култура на всички млади хора в страната и по-добрите условия за кредитиране на студенти и докторанти. От страна на управляващото мнозинство и изпълнителната власт, тези законопроекти бяха посрещнати с липса на заинтересованост, абсолютен отказ от конструктивен диалог и отхвърлени без каквито и да е състоятелни аргументи.Вярваме, че България заслужава много по-добро управление, което да докаже, че младите хора наистина са приоритет на политическия елит. Настояваме за незабавни действия от страна на правителството в посока устойчива промяна в оформянето и защитаването на политиките за младежта!\"", "date": "2018.04.23", "title": "Младите в БСП ги е срам от Европейската младежка конференция в София"}
{"url": "https://offnews.bg/sviat/van-se-vriaza-v-peshehodtci-v-toronto-naj-malko-9-dushi-sa-zaginali-679283.html", "text": "Ван се вряза в пешеходци в канадския град Торонто.Най-малко 9 души са загинали, а 16 са ранени.Петима от приетите в болница са в критично състояние.Ванът се е врязал в минувачите в 13:30 ч. местно време на тротоара между Yonge Street и Finch Avenue - на 30 км. от хотела, в който са събраха външните министри на страните от Г-7.Задържан е шофьорът на вана. Към момента полицията не съобщава неговото име, нито възрастта му.При ареста шофьорът е крещял на полицаите и е буйствал, но не се е стигнало до стрелба.Предстои ни дълго и задълбочено разследване, заяви на брифинг заместник-директорът на полицията в Торонто Питър Юен.Той призова всички свидетели на случилото се да се свържат с полицията.National Public Radio отбелязва, че към момента властите категорично отказват да коментират мотивите за престъплението.", "date": "2018.04.23", "title": "Ван се вряза в пешеходци в Торонто, най-малко 9 души са загинали (обновена в 01:05 ч.)"}
{"url": "https://offnews.bg/medii/pochina-fotoreporterat-plamen-todorov-679256.html", "text": "След дълго боледуване почина фоторепортерът Пламен Тодоров, съобщи в. \"24 часа\".Пламен започва кариерата си като стажант във фотоотдела на вестник \"Народна младеж\" преди повече от 40 години. Той създава фотоотдела на \"24 часа\" и е един от най-добрите български фоторепортери, пишат колегите му във вестника.\"С голямото си сърце, изключителен професионализъм и много търпение Пламен създаде школа - от него са се учили най-успешните във вестникарската фотография\", допълват те.Екипът на OFFNews изказва съболезнованията си на близките му.", "date": "2018.04.23", "title": "Почина фоторепортерът Пламен Тодоров"}
{"url": "https://offnews.bg/futbol/neapol-ne-spa-sled-pobedata-na-napoli-nad-iuventus-video-679241.html", "text": "Велика вечер в Неапол! След като снощи Наполи удари Ювентус с 1:0 като гост, хиляди фенове на \"небесносините\" посрещнаха любимците си на летището в 02:00 часа след полунощ.Късен гол на Калиду Кулибали донесе успеха на тима на Маурицио Сари в Торино и направи битката за титлата в Италия повече от интересна.Празненствата по улиците на Неапол започнаха секунди след последния сигнал на мача в Торино. Фойерверки озариха небето над града, а хиляди се бяха събрали пред фонтана Пиаца Тиесте е Тренто.Над 5000 души чакаха футболистите на тима на летище \"Каподичино\", а около 01:30 часа местно време тълпата вече беше 10 000.", "date": "2018.04.23", "title": "Неапол не спа след победата на Наполи над Ювентус (видео)"}
{"url": "https://offnews.bg/politika/mms-za-tantciorkite-i-alkohola-na-mladezhkia-evropejski-forum-prisast-679274.html", "text": "Министерството на младежта и спорта (ММС), което беше организатор на срещата на Европейския младежки форум в НДК миналата седмица и , отговори в прессъобщение на лидера на ЕМФ Луис Алварадо и българския представител на организацията Райчо Райчев.Младежките европейски лидери останаха с неприятен спомен от конференцията у нас заради някои пропуски в организацията като: посетителите сами трябвало да резервират билетите си, нямало млади хора в работните панели, Борисов изнесъл политическа реч, а след това си тръгнал, а за капак вечерта било организирано парти с безплатен алкохол и танцуващи полуголи момичета.\"Неформалната част от Конференцията, включваща вечеря и възможност за обмяна на опит между младежките делегати, е практика на всички подобни форуми, провеждани в страни-председателстващи Съвета на ЕС, включително предишни държави – Естония и Малта. Неформалната част е незадължителна за делегатите и не е част от официалната програма\", обясниха от ММС в свое съобщение до медиите.Публикуваме цялата позиция на министерството без редакторска намеса:Относно твърденията на председателя на Европейски младежки форум Луис Алварадо и Райчо Райчев – зам.-председател на Национален младежки форум за нередности относно проведената от 17 до 19 април Европейската младежка конференция в София, заявяваме следното:1. Програмата на Европейската младежка конференция беше изготвена с работна група, в която имаше представители освен на България, Естония и Австрия, така и на ЕК и на Национален младежки форум. Тази работна група дори беше председателствана от Европейски младежки форум.2. Европейската младежка конференция имаше за цел да бъде платформа за диалог между младите хора от 40 държави в ЕС, Западните Балкани и Източното партньорство и хора на ръководни политически постове от българското правителство, Европейската комисия и ООН. Категорично заявяваме, че такъв диалог се осъществи като се даде възможност на младежките делегати да задават неограничен брой въпроси в съответните панели от Конференцията, които бяха предварително оповестени в Програмата. 3. Европейската младежка конференция в София бе първото събитие от такъв мащаб, по време на което бе дадена за първи път възможност на участниците във форума сами да споделят своята визия, изготвяйки първите Европейски младежки цели, които ще бъдат директна препоръка за новата Европейска стратегия за младежта.4. В официалното откриване и в панелите на Европейската младежка конференция като говорители бяха включени младежки представители. Част от тях бяха председателят на Национален младежки форум Илина Мутафчиева и българският младежки делегат към ООН Ралица Диканска.5. В рамките на Европейската младежка конференция за първи път участваха представители на високо ниво към ООН, отговарящи за младежките политики, като по този начин идеите на младите делегати получиха чуваемост не само на европейско, но и на глобално ниво.6. Непосредствено преди официалното закриване на конференцията, в което участие взе и министър-председателят Бойко Борисов, беше проведен диалог с еврокомисар Тибор Наврачич, министърът на младежта и спорта Красен Кралев и специалният пратеник на ООН по младежки въпроси Джаятма Уикнамараняке. По време на дискусията беше дадена неограничена възможност за въпроси от страна на присъстващите в залата над 250 младежи. Цялото събитие, наречено “Граждански диалог” бе излъчвано онлайн.7. Неформалната част от Конференцията, включваща вечеря и възможност за обмяна на опит между младежките делегати, е практика на всички подобни форуми, провеждани в страни-председателстващи Съвета на ЕС, включително предишни държави – Естония и Малта. Неформалната част е незадължителна за делегатите и не е част от официалната програма.8. Всеки от участниците имаше свободата да избере деня и часа на пристигането и заминаването си като резервира сам самолетен билет. Всички самолетни билети впоследствие се заплащат от организаторите на събитието.9. Обратната връзка от провеждането на Европейската младежка конференция показва изключително позитивни отзиви от всички страни, излъчили младежки делегати.10. Очаква се Националното представителство на Студентските съвети и Български младежки Червен кръст, както и други организации, присъстващи и участващи в организацията на Форума, да изготвят позиции по темата, за да се прекратят всички спекулации за нередности около Европейската младежка конференция в София, която бе организирана в интерес на развитието на младежките политики на национално, европейско и международно ниво. Tези позиции ще бъдат обявени публично.", "date": "2018.04.23", "title": "ММС за танцьорките и алкохола на младежкия европейски форум: Присъствието не беше задължително"}
{"url": "https://offnews.bg/ikonomika/borisov-gerb-niama-da-podkrepi-ideiata-na-simeonov-v-zavedeniata-pak-679252.html", "text": "ГЕРБ няма да подкрепи идеята на вицепремиера Валери Симеонов в заведенията да бъдат разрешени и зони за пушачи. Това заяви  премиерът Бойко Борисов след представянето на проучване за контрабандата на цигари у нас.Борисов посочи, че Валери Симеонов може да има свое мнение и да прави предложения, но дебело подчерта, че правителството е твърдо за ограничаване на тютюнопушенето.На представянето на проучването на пазара на нелегални цигари освен премиера присъстваха главния прокурор Сотир Цацаров, министърът на вътрешните работи Валентин Радев, шефът на Агенция митници Георги Костов, финансовият министър Владислав Горанов и представители на индустрията.Според данните от проучването на изхвърлените опаковки по кошовете за боклук за четвъртото тримесечие на 2017 г. 6,6 на сто от събраните кутии нямат редовен бандерол. Това представлява леко увеличение спрямо резултатите от предходния изследван период. Тогава делът на контрабандните папироси е бил 6%.", "date": "2018.04.23", "title": "Борисов: ГЕРБ няма да подкрепи идеята на Симеонов в заведенията пак да се пуши"}
{"url": "https://offnews.bg/politika/kanev-za-ivancheva-debatat-po-mediite-e-politicheski-sadat-shte-se-p-679242.html", "text": "Телевизионното съдопроизводство не е път към справедливостта. Не е път и към установяване на истината. Даже напротив. Път към допълнително разрушаване на доверието в институциите е.Това коментира на страницата си във фейсбук Радан Кънев, зам.-председател на ДСБ. Според него, \"ако г-жа Иванчева е поискала (че и получила) подкуп, следва да получи тежка присъда, по силата на закона\". Ако не е - ще трябва да се разследва механизмът на сглобяване на обвинението, защото в този случай отново има престъпление, пише още Кънев. (Ако подкуп има, но той е резултат от целенасочена и предварително подготвена провокация - трябва много сериозно да се замислим дали и 1., и 2. не са едновременно налични...), уточнява той. Но всичко това е разговор след като обвинението, защитата и съдът си свършат работата - а тя не е в телевизионните студиа. Дебатът в телевизиите е политически, такива са и целите му. А именно това руши доверието в правосъдието.С това, моето участие в разговора съответно приключва, докато истината не се разкрие, по предвидения в закона ред, завършва Радан Кънев. ", "date": "2018.04.23", "title": "Кънев за Иванчева: Дебатът по медиите е политически, съдът ще се произнесе"}
{"url": "https://offnews.bg/zvezdi/velikobritania-ochakva-vseki-moment-razhdaneto-na-tretoto-dete-na-kejt-679245.html", "text": "Кейт Мидълтън е откарана в болница за раждането на третото си дете, съобщиха от кралския двор.Херцогинята на Кеймбрудж е приета в болницата „Света Богородица“ в Падингтън, Лондон, по-рано тази сутрин в начален стадий на раждане“, гласи съобщението.Медиите и почитателите на кралското семейство вече са заели местата си пред болницата, въпреки че няколко заклети фенове на Кейт Мидълтън опънаха палатки пред здравното заведение още миналата седмица.Информация относно раждането на бебето ще бъде публикувана в сайта на кралското семейство.До последно кралската двойка пази в тайна пола на детето.Кралското бебе ще бъде петият претендент по ред за британския престол, измествайки принц Хари на шесто място.", "date": "2018.04.23", "title": "Великобритания очаква всеки момент раждането на третото дете на Кейт и Уилям"}
{"url": "https://offnews.bg/obshtestvo/patuvane-s-vlak-za-gergiovden-samo-s-rezervatcia-679240.html", "text": "За Гергьовден ще може да се пътува с влак само с предварителна резервация. От днес БДЖ пуска предварителна продажба на билети за всички бързи влакове през периода на почивните дни.Обичайният срок за предварителната продажба на билети и седящи места за бързите влакове е 5 дни, но националният железопътен превозвач има практиката да удължава този срок, в случаите когато предстоят по-дълги празнични периоди. По този начин се дава възможност на клиентите да планират предварително своите пътувания, както и своевременно да закупят билет и резервация за седящо място за предпочитания от тях влак в срок от 15 дни преди самото пътуване.Предварителната продажба на билети ще се извършва във всички гари и железопътни бюра в страната през периода от 23-и април до 7-и май.Информация за изчерпаните места във влаковете ще се подава постоянно на място на билетните каси и по високоговорителната уредба в гарите, както и на официалната страница на .Пътниците ще бъдат информирани на билетните каси в случаите, когато са изчерпани седящите места и ще им бъде издаван билет за правостоящ само след изричното им съгласие. В обявените влакове със задължителна резервация на седящи места ще се продават билети за правостоящи до 20 пътника в купейните вагони и до 10 пътника в безкупейните вагони. При изчерпване на допустимите правостоящи места, на клиентите ще бъде предложен вариант за пътуване с влак в друг час.Бързите влакове, за които задължително ще се закупува запазено място за определени дати през празничните дни са:За 4-и май:За 5-и май:За 7-и май:", "date": "2018.04.23", "title": "Пътуване с влак за Гергьовден - само с резервация"}
{"url": "https://offnews.bg/futbol/grisha-ganchev-se-zastapi-za-stamen-belchev-679248.html", "text": "Собственикът на ЦСКА Гриша Ганчев е гласувал пълно доверие на треньора на \"червените\" Стамен Белчев и той ще остане начело на клуба, поне до края на сезона.На проведена специална среща, бъдещето на специалиста на \"Българска армия\" е било гарантирано и той спокойно ще довърши това първенство.Както е известно, ЦСКА изгуби почти всякакви шансове за шампионската титла, а в сряда предстои среща-реванш с Левски за Купата на България. Червените загубиха първия мач с 0:2 и сега ще хвърлят всички сили, за да се класират на финал.При негативен развой на събитията и нови неубедителни резултати, последващи разговори с боса на клуба не са изключени. За момента обаче благодетелят на \"червените\" все така гласува доверие на Белчев и няма намерение да го сменя.Нещо повече - през лятото в клуба е планирана солидна селекция, която ще бъде осъществена именно с дейното участие на треньора.", "date": "2018.04.23", "title": "Гриша Ганчев се застъпи за Стамен Белчев"}
{"url": "https://offnews.bg/kultura/za-da-ni-ima-80-godini-folkloren-tantcov-ansambal-zhar-679239.html", "text": "На 21 април, фолклорен Танцов Ансамбъл \"Жар\" отбеляза своя осемдесети рожден ден с грандиозен спектакъл в Театър Българска Армия. Билетите се изчерпаха седмици преди официалното събитие. Залата не успя да побере всички желаещи да станат свидетели на уменията и съвършенството в танците на всички участници на сцената.Малки и големи показаха на света своите танци и дадоха своя принос за известността на ансамбъла. Публиката бе на крака през цялото време, а атмосферата в залата бе невероятна. След концерта, всички танцьори, като едно голямо семейство, разрязаха торта, специално направена за случая и си пожелаха още дълги години да радват хората със своето изкуство. Фолклорен Танцов Ансамбъл “Жар” е създаден през далечната 1937 г. от Марко Григоров и Господин Раденков. От 1972 г. до 1998 г. главен художествен ръководител на състава е Райна Тодорова. Под нейно ръководство ансамбълът придобива международна известност чрез множество участия в международни фолклорни фестивали. От 1998 г. до 2011 г. съставът се ръководи от Красимир Христов. През годините като помощник-хореографи с колектива са работили Васил Радев, Емил Генов, Петър Вучков, Румяна Кацарова и Веселина Парашкевова. Настоящите художествени ръководители са Йорданка Шопова и Иван Шопов.Фолклорен Танцов Ансамбъл „ЖАР“ носи званието “Представителен ансамбъл“ на CIOFF® /Международен съвет на организаторите на фестивали за фолклор и традиционни изкуства/.През годините ансамбълът става лауреат и носител на награди и дипломи от участия в международни културни форуми: Закопане (Полша), Будапеща (Унгария), Рощок (Германия), Готвалдов (Чехословакия), Катания, Рим, Венеция (Италия), Кармиел (Израел), Румъния, Гърция, Банска Бистрица и Терхова (Словакия), ”Златен карамфил” в Ялова и Чорум (Турция), Фолклорен Фестивал „КаДанс“ Торут (Белгия), Будва (Черна гора), о-в Закинтос (Гърция), Международен Фестивал „Тирения” Виареджио (Италия), „RFI Rencontres de Folklore Internationales” Фрибург (Швейцария), Международен Фолклорен Фестивал „LATIUM WORLD FOLKLORIC FESTIVA”, Италия „Erau International Folk Art Festival” Тенггаронг (Индонезия) и др. Ансамбълът е редовен участник във всички по-крупни културни прояви на територията на гр. София, организирани от Сдружението на танцовите дейци, Столична община, район ”Триадица”, Народно читалище ”Д-р Петър Берон – 1926 г.”. Колективът е главен организатор на превърналите се в традиционни ежегодни благотворителни концерти ”Да победим злото с хорото”, подкрепящи различни каузи.Благодарим на всички вас, че ви има, че радвате всички нас с невероятния си професионализъм и усет към българското! Честито!", "date": "2018.04.23", "title": "\"За да ни има\" - 80 години Фолклорен Танцов Ансамбъл \"Жар\""}
{"url": "https://offnews.bg/112/falshiv-signal-za-bomba-do-prezidentstvoto-679244.html", "text": "Сигнал за взривно устройство в района на Ротондата и Президентството е бил подаден на телефон 112 около 9 ч тази сутрин, съобщи МВР.Анонимен мъжки глас е съобщил за бомба в района на Ротондата. Полицейски екипи са отцепили района за проверка. Сигналът се е оказал фалшив.", "date": "2018.04.23", "title": "Фалшив сигнал за бомба до Президентството"}
{"url": "https://offnews.bg/112/verizhna-katastrofa-s-2-avtobusa-i-5-koli-v-sofia-ima-edin-postradal-679236.html", "text": "Верижна катастрофа е станала на кръстовището между бул. Сливница и бул. Константин Величков в София, съобщиха от МВР.Сигналът за пътното произшествие е подаден в 9:40 часа. В него са участвали 2 автобуса и 5 леки коли.При катастрофата е пострадал леко един човек, който е откаран в лечебно заведение за преглед.Към момента 2 екипа на столична полиция са на мястото на произшествието. Катастрофиралите превозни средства са изтеглени, извършен е оглед на място. Причините за възникналия инцидент се изясняват.", "date": "2018.04.23", "title": "Верижна катастрофа с 2 автобуса и 5 коли в София, има един пострадал"}
{"url": "https://offnews.bg/obshtestvo/ot-7-do-30-gradusa-dazhd-vav-varna-i-shumen-679219.html", "text": "Днешният ден ще е топъл и предимно слънчев, с температури от 7 до 30 градуса.Около и след обяд над североизточните и планинските райони на Югозападна България ще се развие купеста облачност, но само на отделни места ще превали, възможно е и да прегърми. Ще духа слаб северозападен вятър, в Източна България той ще се ориентира от изток-югоизток.Минималните температури ще са между 7° и 12°,максималните - предимно между 25° и 30°.В София ще е предимно слънчево, с температури между 7 и 26 градуса.В Пловдив ще е слънчево и ясно, а градусите ще са от 9 до 29.Във Варна ще има променлива облачност, възможно е и да превали. Термометрите ще сочат между 12 и 22 градуса. В Бургас минималната температура ще е 10, а максималната - 23 градуса.Дъжд се очаква и над Шумен, където прогнозата е за температури от 7 до 26 градуса.Във Видин и Сандански градусите ще достигнат 30.Над планините ще бъде предимно слънчево и топло. В следобедните часове ще се развие купеста облачност, на отделни места в Рило-Родопска област ще превали, възможно е и да прегърми. Ще духа слаб до умерен северозападен вятър. Максималната температура на височина 1200 метра ще е около 18°, на 2000 метра – около 11°.Над Черноморието ще бъде предимно слънчево. Около и след обяд ще се развие купеста облачност, на отделни места по Северното Черноморие ще превали, възможно е и да прегърми. Ще духа слаб до умерен вятър, който ще се ориентира от изток-североизток. Ще се затопли и максималните температури ще са между 18° и 23°. Температурата на морската вода е 12-13°. Вълнението на морето ще е 1-2 бала.Днешният ден ще продължи 13 часа и 45 минути. Слънцето ще изгрее в 6:33 и ще залезе в 20:18 ч.", "date": "2018.04.23", "title": "От 7 до 30 градуса, дъжд - във Варна и Шумен"}
{"url": "https://offnews.bg/obshtestvo/v-tcentara-na-sofia-i-dragalevtci-12-chasa-bez-voda-zaradi-remonti-679221.html", "text": "Централни софийски улици ще останат без вода за 12 часа заради ремонти днес, предупреди \"Софийска вода\". Тя ще бъде спряна и в Драгалевци.Заради подмяна на спирателни кранове на ул. „Партений Нишавски“ водата ще бъде спряна от 9 до 21 ч на:- ул. „Партений Нишавски“ от ул. „Одрин“ до бул. „Ген.Михаил Д. Скобелев“;- по ул. „Осогово“ от ул. „Партений Нишавски“ до ул. „Позитано“;- по ул. „Българска морава“ от ул. „Партений Нишавски“ до ул. „Камен Андреев“ + бл. 15, 18 и бл. 2 на бул. „Ген. Михаил Д. Скобелев“Ако работите продължат над 12 часа, ще има водоноска на ъгъла на ул. „Партений Нишавски“ и ул. „Българска морава“.Заради пресвързване на уличен водопровод на ул. „Борис Арсов“, водата ще бъде спряна от 9 до 21 ч на:- ул. „Борис Арсов“;- ул. „Нилс Бор“;- ул. „Проф. Станчо Ваклинов“;- ул. „Петър Карапетров“;- ул. „Йордан Радичков“;- ул. „Проф. Милко Борисов“;- ж.к. \"Градините\".Ако работите продължат над 12 часа, ще има водоноска на ъгъла на улиците „Борис Арсов“ и „Йордан Радичков“.Вода няма да има и в „Драгалевци“, заради изграждане на сградно водопроводно отклонение, от 10 до 22 часа на:- ул. „Крушева градина“;- ул. „Ненко Балкански“;- ул. „Гергьовче“;- ул. „Кимчовец“;- ул. „Еловица“;- ул. „Захари Зограф“.Ако работите продължат над 12 часа, ще има водоноска на ул. „Крушова градина“ №56.", "date": "2018.04.23", "title": "В центъра на София и Драгалевци 12 часа без вода заради ремонти"}
{"url": "https://offnews.bg/obshtestvo/pochitame-sv-machenitca-aleksandra-dnes-679071.html", "text": "Християните почитат днес света мъченица Александра и св. мчк. Лазар Български. Света Александра била съпруга на император Диоклетиан и изповядвала езическите ритуали. Тя станала свидетел как измъчвали Свети Георги, а той останал с несломена вяра. Видяла как Господ изцерявал неговите рани и той отново бил невредим. Свети Георги не изпитвал никакъв страх и открито казвал на своите мъчители, че е християнин и вярва в Христа. Света Александра видяла и как мечът убил младия смел войн Свети Георги. Тя станала християнка.  Не минало много време и император Диоклетиан открил, че и неговата съпруга е християнка. Затова я изпратил в тъмница. Въпреки, че била с царски произход, Диоклетиан не се поколебал да я подложи на мъчения и накрая да я осъди на смърт. И Света Александра била екзекутирана с меч през 303 година.За Света Александра се заговорило отново, след като след няколко века в гръцки манастир открили нейното житие, заедно с канон в нейна чест.Св. мчк Лазар БългарскиСвети Лазар бил българин от село Дебелдял на 14 км. от Габрово. Още като момче той оставил родното си място и отишъл в Мала Азия, където бил нает за овчар в село Соми. Като християнин обаче той бил хвърлен в тъмница и подложен на жестоки мъчения. Лазар ги понасял стоически заради вярата си в Христа. Затова бил убит на 23 април 1802 г. на 28-годишна възраст. Над мощите на св. Лазар ставали много чудеса. ", "date": "2018.04.23", "title": "Почитаме св. мъченица Александра днес"}
{"url": "https://offnews.bg/protesti/lichnite-lekari-izlizat-na-protest-iskat-dvojna-potrebitelska-taksa-679225.html", "text": "Личните лекари излизат на протест днес. Той е насрочен за 12:30 ч пред НДК, съобщи д-р Николай Брънзалов от Национално сдружение на общопрактикуващите лекари пред БТВ. По същото време вътре ще се проведе и неформално заседание на Съвета на министрите на здравеопазването.Джипитата настояват за двойно увеличение на потребителската такса - от 2.90 лв. на 5.10 лв., и намаляване на административните им дейности и задължения, които не им позволяват да изпълняват основните си задължения като лекари. След като попълним всичко остава минутка за преглед, възмути се д-р Брънзалов.Натоварването ни е толкова голямо, че вече има починали колеги на работните им места, посочи той.Семейните лекари не за първи път искат законодателна промяна за отпадане на отчетите с описите на касовите бележки, но резултат няма.Последния път, когато излязохме в един мразовит ден, от Министерството на здравеопазването набързо ни поканиха в едно мазе, двамата зам.-министри се срещнаха с нас, казаха, че били сформирани работни групи и т.н. - бързаха да се отърват, припомни лекарят.Джипитата настояват всички освободени сега от потребителска такса да я плащат в пълен размер, а сумите да им бъдат възстановявани от съответните институции.Според джипитата потребителската такса трябва да е 1% от минималната заплата, а 24-часовото им разположение на пациентите да отпадне.", "date": "2018.04.23", "title": "Личните лекари излизат на протест - искат двойна потребителска такса и по-малко бумащина"}
{"url": "https://offnews.bg/na-tozi-den/23-april-roden-e-ivan-markvichka-679013.html", "text": "На тази дата през 1856 година е роден българският художник с чешки корени Иван Мърквичка.Той е значима фигура на българския художествен живот след Освобождението, един от създателите на новото българско изобразително изкуство. Най-значителни са художествените му достижения в битовия жанр: народни празненства, обичаи, като образец в този жанр е прочутата му картина „Ръченица“. Работи и в областта на историческата картина. С голяма правдивост и с дълбоко патриотично чувство пресъздава страници от историята на България. Оставил е портрети с голяма художествена стойност.Вижте повече от \"Българска история\" - ", "date": "2018.04.23", "title": "23 април - роден е Иван Мърквичка"}
{"url": "https://offnews.bg/knigi/balgarite-zadeliat-naj-malko-v-es-za-knigi-naj-mnogo-sa-chetiashtite-679243.html", "text": "Българите не са първи, втори, трети или пети, а последни в ЕС по разходи за книги и вестници. Страната ни дели незавидното последно място с Гърция, показват данните на Евростат, публикувани днес по повод Световния ден на книгата и авторските права.Те са съставени на база разходите на домакинствата за книги и вестници през 2016 г. За такива европейските граждани са похарчили над 90 милиарда евро (1.1% от разходите им). Средно на човек се падат по около 200 евро годишно.Най-много книги се купуват в Словакия, а най-малко - в България и Гърция.В Словакия делът за книги е бил 2.1% от общите разходи. На второ място е Германия с 1.6%, а на трето - Полша (1.4%). В България и Гърция процентът е по 0.6. Преди нас са Чехия, Испания и Малта - по 0.7%.Заделяното за книги и вестници намалява. През 1995 г. делът на този разход е бил 1.8% от общия за семейството.Европейците прекарват средно между 2 и 13 минути на ден в четене, показва още европейската статистика. Данните са базирани на изследване, проведено между 2008 и 2015 година в 15 европейски държави сред население на възраст между 20 и 74 години. България не е включена.Средно 2 минути на човек на ден е времето във Франция, 5 - в Италия, Австрия и Румъния. Тук №1 е Естония с 13 минути, следват Финландия и Полша с по 12 мин. В Унгария те са 10.Най-голям е делът на запалените читатели, за които четенето е основно удоволствие и занимание, във Финландия и Полша. 16.8% от финландците определят четенето като основна дейност. Същото е валидно за 16.4% от поляците, 15% от естонците. По брой часове, прекарани над книгите, гърците се представят значително по-добре с техните 11.9%. Толкова има и Люксембург.Най-малко страстни почитатели на книгите има във Франция (2.6%), Румъния (6.2%), Австрия (7.2%) и Белгия (7.9%).Цитираните данни са от 2010 г. и те не включват информация за България.Редовните читатели прекарват повече от час в четене. Във Франция времето е час и 1 минута, в Унгария - час и 37 минути.Във всички страни делът на четящите жени е по-голям от този на четящите мъже.", "date": "2018.04.23", "title": "Българите заделят най-малко в ЕС за книги, най-много са четящите хора във Финландия"}
{"url": "https://offnews.bg/bojni/kubrat-pulev-e-sred-naj-zhelanite-sapernitci-ot-iamajski-boksior-679238.html", "text": "Звездата ни в профибокса Кубрат Пулев е сред желаните следващи съперници на Дилиън Уайт. Това заяви 30-годишният ямаец в официалния си профил в социалната мрежа Туитър.Уайт, който в началото на месеца бе задължен от Международната боксова федерация (IBF) да се качи на ринга срещу българина, за да бъде определен претендент за титлата в тежка категория, която държи Антъни Джашуа, посочи имената на няколко боксьори, които иска да срещне през следващата година.\"Искам да се бия с поне двама от тези в следващите 12 месеца: Дионтей Уайлдър, Антъни Джошуа, Тайсън Фюри, Александър Поветкин, Кубрат Пулев и Джоузеф Паркър\", написа Уайт (23 победи, 1 загуба). След това добави със заповеден тон съм промоутъра си Еди Хърн: \"Уреди го!\". Уайт и Пулев все още не са заявили официално, че ще се изправят един срещу друг. Ямаецът сподели, че предпочита директно да се изправи срещу шампиона Антъни Джошуа. Именно британецът е единственият, който му е нанасял загуба.Кубрат вече бе в ролята на официален претендент за поясите на Джошуа през 2017 г. Дни преди уговорената среща в Кардиф обаче, той получи контузия и се отказа от възможността да се качи на ринга.", "date": "2018.04.23", "title": "Кубрат Пулев е сред най-желаните съперници от ямайски боксьор"}
{"url": "https://offnews.bg/ikonomika/remont-na-fuga-spira-dvizhenieto-po-platnoto-za-dupnitca-na-magistrala-679113.html", "text": "Днес поради ремонт на дилатационна фуга при км 46 се спира движението по платното за Дупница на АМ „Струма“ от пътен възел „Долна Диканя“ при км 36 до пътен възел „Дупница-Север“ при км 51. Движението в посока София ще се извършва без промяна, съобщи Агенция \"Пътна инфраструктура\".По време на ремонтните дейности движението в посока Дупница ще се пренасочва при пътен възел „Долна Диканя“ по път I-1 София-Кулата и при пътен възел „Дупница-Север“ при км 51 пътуващите ще могат да се включат обратно в АМ „Струма“.Ремонтните дейности ще се извършват на два етапа, след приключване на ремонтните дейности в платното за Дупница, ремонтът ще продължи в платното за София.Всички граждани и транспортни фирми могат да получават информация за актуалната пътна обстановка от безплатното мобилно приложение LIMA, интернет страницата на АПИ – www.api.bg, lima.api.bg и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.", "date": "2018.04.23", "title": "Ремонт на фуга спира движението по платното за Дупница на магистрала Струма"}
{"url": "https://offnews.bg/obshtestvo/novata-sgrada-na-burgaskoto-ou-hristo-botev-otesnia-za-detcata-679246.html", "text": "Изцяло нова сграда за предучилищно и начално училищно образование, оборудвана и обзаведена; проведени професионални обучения и тренинги с преподавателите; действащ екип от образователни медиатори; регулярни срещи с родители, деца и преподаватели и много малчугани върнати отново в класните стаи. Това е кратката равносметка за по-малко от три години в направление Образование и то само в гр. Бургас за свършеното по Интегрирания проект за социално включване на ромите и другите уязвими групи в общините Бургас, Средец и Малко Търново, изпълняван в рамките по Програма ЗОВ (Здраве и образование за всички), съфинансиран от Българо-швейцарската програма за сътрудничество. Сградата, която отвори врати през септември 2016 г., вече е тясна за учениците, които я посещават, споделя директорът на Основно училище „Христо Ботев“ Радостина Ботушанска. Над 100 деца допълнително бяха обхванати и приобщени към образователния процес, след като в сградата започнаха да се обучават подготвителните групи с пет- и шестгодишните деца. Общо, в двете групи, тази година бяха приети 170 деца. „“, пояснява Ботушанска.Капацитетът и на новата сграда, изградена по проекта, е запълнен на 100%, а родителите имат желание децата им да посещават училището. Ефектът е констатиран и от експерт на Министерството на образованието и науката, който при посещението си миналата седмица е намерил сериозна промяна и в знанията и поведението на децата. „“, пояснява Радостина Ботушанска.С това е съгласна и ръководителят на проекта Магдалена Япаджиева:„“, пояснява Магдалена Япаджиева. Тримата медиатори провеждат редовни срещи с хората от общността в клубовете „Отговорен родител“ и „Активен родител“. Процесът не е лесен, затова променяме начина на общуване и въздействие в движение, пояснява Десислава Тенева. Една от идеите им е да сменят ролите и чрез открити уроци да поставят родителите на мястото на преподавателите. Механизмите за връщане на децата, както и спирането на детските надбавки нямат ефект върху общността, затова ги убеждаваме от важността на образованието и им показваме реалната полза от него, добавя Тенева. Тя и нейните колеги са успели да върнат не едно и две деца в училище, убеждавайки и родителите, и самите малчугани. Важно е, обаче, този процес и проектът в тази насока да продължи, защото интеграцията не е дейност, която има начален и краен срок. „Интегрираният проект за социално включване на роми и други уязвими групи“ е по Програма ЗОВ, швейцарска подкрепа за социалното включване на роми и други уязвими групи, финансирана от Българо – швейцарската програма за сътрудничество. Партньори по проекта са община Средец, община Малко Търново, фондация „Областен ромски съюз“, Основно училище „Христо Ботев“ в бургаския квартал „Победа“ и фондация „ОФФ Медия“.", "date": "2018.04.23", "title": "Новата сграда на бургаското ОУ \"Христо Ботев\" отесня за децата"}
{"url": "https://offnews.bg/temida/adv-markovski-diulgerov-e-kazal-che-e-pusnal-kashona-s-pari-v-bagaz-679229.html", "text": "Петко Дюлгеров - соченият за посредник при предаването на подкупа на кметицата на \"Младост\" Десислава Иванчева, е заявил, че е пуснал парите (70 000 евро - б.р.) в кашонче в колата наарестуваната. В същото време той не е споменавал Иванчева да е видяла как белязаните банкноти се озовават в автомобила й.Това заяви в интервю за „Здравей, България” адвокатът на кметицата Марин Марковски.Той отрече ръцете ѝ да са светели като „коледна елха” от химикала, с който са били парите, както обяви прокуратурата. Тя имала следа от веществото, с което били маркирани парите, само по няколко квадратни сантиметра от външната част на дясната си длан.„Елхата на прокурорите по това дело ще е много тъмна”, заяви адв. Марковски.Той посочи още, че според обвинението Иванчева е поискала подкупа на 13 април в столичен мол. За това обаче нямало абсолютно никакви доказателства. Липсвали и записи от охранителни камери, които да показват кметицата да влиза в мола.„В протокола пише, че соченият за изнудван инвеститор Александър Ваклин е бил само веднъж в кабинета на Иванчева. Тогава тя се държала много хладно и едва не го изгонила”, каза Марковски. Това били думи на самия Ваклин, записани в протокола.Защитата все още не е получила никакви СРС-та.", "date": "2018.04.23", "title": "Адв. Марковски: Дюлгеров е казал, че е пуснал кашона с пари в багажника на Иванчева"}
{"url": "https://offnews.bg/sviat/katastrofa-v-severna-koreia-ubi-desetki-kitajski-turisti-679231.html", "text": "Катастрофа в Северна Корея взе много жертви сред китайски туристи, съобщи Министерството на външните работи на страната, предаде AFP.Китайската държавна телевизия по-рано съобщи чрез туит за повече от 30 загинали при падане на туристически автобус от мост в Северна Корея. Впоследствие съобщението в Туитър беше изтрито.По информация на AFP загиналите са най-малко 32-ма.Китайската страна е била информирана за инцидента, станал в неделя вечерта, и от посолството са се отзовали на мястото и ръководят спасителната акция, се казва в изявление на външното министерство.Той е станал в провинция Северен Хванхе, уточнява външното министерство. Групата е пътувала с автобус от град Кесън към столицата Пхенян, според независимият базиран в Сеул уебсайт NK News, който цитира неназован източник на информация.Държавната телевизия излъчва кадри на преобърнатото превозно средство.Десетки хиляди китайски туристи посещават Северна Корея всяка година. Те са и основната част от чуждестранните туристи в страната. Китай и Северна Корея - съюзници от ерата на Студената война - споделят дълга сухопътна граница и извършват полети между двете държави.", "date": "2018.04.23", "title": "Катастрофа в Северна Корея уби десетки китайски туристи"}
{"url": "https://offnews.bg/sviat/kim-chen-un-shte-pusne-sasht-na-proverka-na-iadrenia-mu-arsenal-679232.html", "text": "Лидерът на Северна Корея Ким Чен Ун е дал съгласие за проверка на севернокорейския ядрен полигон от американски инспектори, съобщава агенция Блумбърг, цитирана от БТА.В хода на неотдавнашната си среща с директора на ЦРУ Майкъл Помпейо Ким Чен Ун се е съгласил на молбата на САЩ да инспектират севернокорейския ядрен полигон, отбелязва агенцията. По нейни данни лидерът на Северна Корея в хода на разговорите с Помпейо е отбелязал, че \"Пхенян няма причини да не замрази работата на полигона, ако бъде гарантирана безопасността\" на Севера.Блумбърг също така съобщава, че САЩ \"разглеждат различни стъпки за проверка на работата на ядрените обекти\" на Северна Корея, след като инспекторите получат официално разрешение за достъп до тях.", "date": "2018.04.23", "title": "Ким Чен Ун ще пусне САЩ на проверка на ядрения му арсенал"}
{"url": "https://offnews.bg/tenis/grigor-dimitrov-ostava-5-i-v-sveta-679237.html", "text": "Най-добрият ни тенисист Григор Димитров остава на 5-о място в световната ранглиста на АТР. Талантът от Хасково е с 4950 точки и е на 35 от Марин Чилич (Хърватия), който отстъпи третата позиция на Александър Зверев (Германия).През миналата седмица 26-годишният българин отпадна на полуфиналите в Монте Карло, а през тази седмица ще участва на турнира в Барселона.Рафаел Надал (Испания), който триумфира за 11-и път в Монте Карло, защити точките си и остава №1 в света с 8770, като на 100 зад него е Роджър Федерер (Швейцария).Други промени в топ 10 няма, като след Димитров са Хуан Мартин дел Потро (Аржентина), Доминик Тийм (Австрия), Кевин Андерсън (РЮА), Джон Иснър (САЩ) и Давид Гофен (Белгия).", "date": "2018.04.23", "title": "Григор Димитров остава 5-и в света"}
{"url": "https://offnews.bg/futbol/levski-sas-seriozni-problemi-v-zashtitata-predi-derbito-s-tcska-679250.html", "text": "Левски ще трябва да се справя без десния защтник Милош Цветкович в реваншa на полуфиналите за Купата на България срещу ЦСКА. Битката е в сряда (25 април) от 18:30 часа на националния стадион \"Васил Левски\".\"Сините\" имат нелошия аванс от 2:0 в първия мач, в който бяха символични гости. Сърбинът получи травма през второто полувреме на домакинството на Верея. Вчера Цветкович премина обстойни прегледи, които показаха, че той няма да бъде на линия за дербито.Все още обаче не е ясно колко дълго ще отсъства сърбинът. Цветкович може да не е на линия и за гостуването на Берое на 29 април. Отсъствието на сърбина е голям удар за треньора Делио Роси, тъй като италианецът няма друг чист десен бек в състава си. Затова до мача с ЦСКА специалистът ще разиграе няколко варианта за негов заместник. Първият е като такъв да бъде ползван Роман Прохазка.В миналото словакът често играеше на тази позиция, въпреки че Роси не го ползва на нея. Роман заяви, че се чувства най-добре в средата на терена, но в мач с такъв залог няма проблеми да бъде върнат в отбрана. Другите две опции пред италианеца са някой от левите бекове - Иван Горанов или Афонсо Фигейредо, да бъде прехвърлен вдясно. Това няма да е никак изненадващ ход. Всичко ще бъде отработено на тренировките днес и утре.Малка е вероятността, но тя все пак съществува, като десен бек да излезе Ивайло Найденов. 20-годишният юноша, който номинално е халф, има 7 мача през тази кампания - 6 за първенство и 1 за Купата на България. През пролетта обаче той рядко попада в групата. Все пак записа един мач като титуляр, в който замести Милош Цветкович по десния фланг на отбраната. Това бе при домакинството на Етър, което завърши 1:1.", "date": "2018.04.23", "title": "Левски със сериозни проблеми в защитата преди дербито с ЦСКА"}
{"url": "https://offnews.bg/sviat/blumbarg-predlozhi-da-plati-4-5-mln-ot-imeto-na-sasht-za-parizhkoto-s-679227.html", "text": "Бившият кмет на Ню Йорк милиардерът Майкъл Блумбърг предложи да плати 4.5 млн. долара, за да покрие американския финансов ангажимент по Парижкото споразумение за климата.Той обяви, че поема отговорността да помогне за подобряването на околната среда, провокиран от решението на президента на САЩ Доналд Тръмп да се изтегли от споразумението.Америка е поела задължения за борба с промените в климата и ако федералното правителство не иска да ги спазва, аз, като американец, ще се заема лично, е позицията на Блумбърг.Решението на Тръмп направи Съединените щати единствената страна на света, която опитва да излезе от споразумението. То беше подписано 2015 г. от САЩ и 187 държави и предвижда намаляване на емисиите парникови газове, като богатите страни трябва да дадат пари на по-бедните, за да могат да постигнат зададените цели.", "date": "2018.04.23", "title": "Блумбърг предложи да плати 4.5 млн. от името на САЩ за Парижкото споразумение за климата"}
{"url": "https://offnews.bg/sviat/20-g-zatvor-za-salah-abdeslam-edinstveniat-otcelial-terorist-ot-ate-679249.html", "text": "Единственият оцелял заподозрян за атентата в Париж през 2015 г. - Салах Абдеслам - бе осъден на 20 години затвор в Белгия, предадоха AFP и Би Би Си. Присъдата е за стрелбата по полицаи в Брюксел при акцията по залавянето му четири месеца след атентатите във френската столица.Абдеслам и другият обвиняем по делото - Софиен Аяри, бяха признати за виновни по обвиненията в терористична дейност и опит за убийство. И двамата ще лежат 20 г. в затвора - толкова, колкото поиска прокуратурата.След атентата 28-годишният тогава Абдеслам избяга от страната и се укриваше четири месеца. . Времето до процеса прекара във френски затвор.Абдеслам отказа да отговаря на въпросите на съдията по делото в Брюксел. Нито той, нито Аяри присъстваха в съда по време на произнасянето на присъдите днес. Съдията обяви, че \"не може да има съмнение\" за въвличането на двамата мъже в \"радикализъм\".", "date": "2018.04.23", "title": "20 г. затвор за Салах Абдеслам - единственият оцелял терорист от атентатите в Париж през 2015"}
{"url": "https://offnews.bg/kultura/hiliadi-piaha-oblache-le-bialo-sas-silvi-vartan-679254.html", "text": "Емблематичната за поколения българи певица - Силви Вартан, изнесе два грандиозни концерта на 19 април в ДКС, Варна и на 21 април в зала 1 на НДК, София, като част от прощалното турне на певицата, озаглавено „Силви Завинаги“. Пълни зали, верни почитатели и най-обичаните песни на Вартан в едно двучасово шоу, което като машина на времето водеше публиката през музиката на Силви от 60-те до днес. Най-емоционалният момент и акцент в програмата беше изпълнението на песента „Облаче ле бяло“, което накара многохилядната публика да запее с нея.„Не мога да опиша щастието, което изпитах от срещата си с толкова много хора в България по време на турнето ми. Вие сте изключителна публика и аз винаги ще ви нося в сърцето си и ще се връщам към тези безценни моменти, които споделихме. Благодаря ви! За мен беше чест!“, сподели Силви Вартан. Над 32 песни и редица оригинални клипове на Силви Вартан бяха споделени с българската публика във Варна и София. От сцената прозвучаха песни като „ La Maritza”, “La plus belle pour aller danser”, “Comme un Garçon”, “Nicolas” и още много други. Специална част от концертите бяха посветени и на първата истинка силна любов на певицата - Джони Холидей. Но най-затрогващият и личен момент за всички беше изпълението на песента „Облаче ле бяло“. След концертите Силви Вартан се срещна със свои почитатели и поговориха за любовта на живота ѝ - музиката.Концертите се проведоха под патронажа на Министър-председателя на Република България Бойко Борисов. Събитието в София е част от Календара на културните събития на Столична община за 2018 г.Събраните средства от концерта ще бъдат инвестирани в подкрепа развитието на млади артисти и осигуряването достъпа им до творческите индустрии в рамките на предстоящия Международен фестивал на късометражно кино In The Palace Short Film Festival!", "date": "2018.04.23", "title": "Хиляди пяха „Облаче ле бяло“ със Силви Вартан"}
{"url": "https://offnews.bg/obshtestvo/savetnitcite-sabirat-13-000-lv-za-globata-na-glavnia-arhitekt-kojto-679258.html", "text": "Общинските съветници в столицата събират пари, за да платят глобата от 13 000 лева, наложена на главния архитект Здравко Здравков от Върховния административен съд (ВАС). Срокът за плащането изтече в петък. Здравков бе наказан от съда, заради отказа си да пусне строежа на 44-етажна сграда на бул. \"България\" и бул. \"Петко Тодоров“, тъй като теренът е отреден за озеленяване според Общия устройствен план на Столична община, приет от СОС 2009 г. По инициатива на групата на ГЕРБ председателят на СОС Елен Герджиков призовава всички общински съветници да съберат необходимите средства, тъй като с отказа си главният архитект на София изпълнява решение на СОС, с което се прекратява производството по одобряване на Подробен устройствен план. Арх. Здравков отказа да одобри проект на ПУП-ИПР на строителна компания НИКМИ. Общинските съветници от ГЕРБ твърдо стоят зад решението на арх. Здравков и желанието на гражданите за запазване на зелените площи, защитени от плановете на Столична община, съобщиха от Московска 33. Разпореждането на съда за глобата за  строежа в Стрелбище е от 27 ноември м.г., то е второ поред, след като през май Здравков получи друга глоба от 1000 лв. по същия казус. Елен Герджиков, шеф на СОС: Съпричастни сме с гражданитеПрез 2009-а година е направено последното изменение на Общия устройствен план, с решение на СОС. По това решение въпросната територия, която е обект на инвестиционно намерение на НИКМИ е определена за зелена система. След като разбрахме, че фирмата-инвеститор отказва да се съобразява с това решение на СОС, на 14.09.2017-а година общинският съвет прекрати производството по одобряване на Подробен устройствен план за въпросния имот, с което на практика, се отказва разрешение за строеж на 44-етажна сграда в квартал „Стрелбище“. Разбира се, инвеститорът е предприел мерки и е вкарал въпросното решение в съда, който налага космическа глоба от 13 хиляди лева на главния архитект на София Здравко Здравков - заради отказа му да одобри проекта, заяви Елен Герджиков, председател на Столичния общински съвет.В тази връзка, по инициатива на групата на ГЕРБ в СОС, с писмо до всички общински съветници, предлагам ние да съберем въпросната сума в знак на солидарност с главния архитект, тъй като в крайна сметка той е глобен, защото изпълнява решение на общинския съвет. По този начин бихме застанали зад него и препотвърдили своето решение. И най-вече бихме били съпричастни с желанието на гражданите, живеещи в този район – да бъдат запазени зелените терени и да не се строи такава голяма сграда там, коментира председателят на Столичния общински съвет.", "date": "2018.04.23", "title": "Съветниците събират 13 000 лв. за глобата на главния архитект, който спря небостъргача в Стрелбище"}
{"url": "https://offnews.bg/medii/muzikantite-ot-bnr-na-protest-zaradi-unizitelno-nisko-zaplashtane-679228.html", "text": "Творците от музикалните състави на Българското национално радио излязоха на протест пред сградата му на \"Драган Цанков\" тази сутрин.Уникалните музиканти и изпълнители от четирите състава - Симфоничния оркестър, Смесения хор, Биг бенда на радиото и Оркестъра за народна музика - искат увеличение на бюджета на БНР в частта за музикалните му състави, което да доведе до 50-процентно повишение на заплатите им.Сега те са далеч под средната заплата за София.Най-ниската основна заплата е 570 лева, а средната е 660.В същото време, това са елитни състави, които създават музикалната памет на нацията.Към протеста се присъедини и генералният директор на БНР и председател на Управителния съвет Александър Велев.Той припомни как парите за увеличение в БНР били пренасочени към БНТ и призна, че ако даде исканото увеличение, това трябва да стане за сметка на проекти.\"Миналата година успяхме да увеличим заплатите с 5% с наши средства, но това е безкрайно малко. За 20% увеличение са необходими 420 хил. лева годишно, за 50% - около милион\", каза Велев пред БТВ.А това са уникални оркестри.Утре музикантите ще протестират пред Министерството на финансите, а в сряда, когато е заседанието на правителството, ще изразят несъгласието си с водената политика към тях пред сградата на Министерския съвет.", "date": "2018.04.23", "title": "Музикантите от БНР на протест заради унизително ниско заплащане"}
{"url": "https://offnews.bg/obshtestvo/treto-izsledvane-potvardi-iadem-po-losho-kachestvo-motcarela-i-shoko-679247.html", "text": "Трето изследване, проведено от министерство на земеделието и Българската агенция за безопасност на храните, потвърди тезата, че у нас и Източна Европа ядем в пъти по-ниско качество храни от Западна Европа. В някои от случаите не става въпрос само за по-ниско качество, а и за по-висока цена.Новата проверка на идентични продукти на нашия и западноевропейския пазар показа над 20% разлики в етикетите и над 40% по-високи цени при нас. Изследването представи в ефира на земеделският министър Румен Порожанов.В изследването са включени 53 хранителни продукта от 11 групи храни, направени са 106 проби между 21 февруари и 20 април. Сравнявани са продукти, продавани у нас, в Германия, Австрия, Италия и Чехия.Чехия е една от страните, които също се оплакват от различни стандарти, но изследването установява, че имаме по-лоши храни и от чешките, каза министърът.При 40 продукта има идентична информация на етикетите, но при 13, или 25%, има различия в състава и хранителната стойност.Това са мляко за малки деца, моцарела. При безалкохолни напитки със съдържание на портокал на една и съща фирма например, най-ниско е съдържанието на плод у нас, както и в Унгария – 5%, докато в Италия е 12%. В половината държави напитката се прави със захар, а в другите, вкл. у нас – със заместител. Има и разлика в газираността.Различия има и при сладкарските, тестените, шоколадовите продукти, зеленчуковия бульон.Вкусови разлики има при пет продукта – моцарела, безалкохолни, шоколад.Физикохимични разлики има само при един продукт – адаптирано мляко за малки деца. У нас то е с по-високо съдържание на растителни мазнини, но с по-ниско съдържание на макроелементи и витамини.При 22 продукта, или 42%, цените у нас са по-високи, показва още проверката, каза Порожанов, като уточни, че говори за нетни цени, абстрахирайки се от ДДС.Най-фрапиращият случай е паста, която у нас е със 166% по-скъпа отколкото в Италия. При детските храни пюре от зеленчуци в Германия е с над 40% по-евтино, отколкото в България.Резултатите от това изследване процентово са аналогични на данните от предишното, посочи министърът.„Дебатът за еднаквото качество на продуктите, за еднаквото качество на потребителя, който трябва да бъде един на европейския пазар, е тема, поставена няколко пъти на Съвета на министрите и многократно всички страни членки от Централна и Източна Европа настояваме за единна европейска регулация“, каза министърът.Причината различния състав е популярен – базира се на различни изследвания за вкусовите нагласи на съответния пазар. Темата за цените е по-деликатна. За конкретните изброени продукти цените се образуват от съответните вериги магазини. „Защо са го ценообразувли по този начин трябва да е тема на отделен разговор с тях“, каза Порожанов.Той отбеляза, че еврокомисарят по правосъдие Вера Юрова първоначално не е приела проблема като доста сериозен, но вече е променила позицията си. Има предложени промени в три директиви, свързани с потребителите, и от днес започват работните срещи в Брюксел, отчете министърът.", "date": "2018.04.23", "title": "Трето изследване потвърди - ядем по-лошо качество моцарела и шоколад, отколкото в Западна Европа"}
{"url": "https://offnews.bg/nashite-avtori/iz-delnitcite-na-edin-lud-16-20-april-679264.html", "text": "Понеделник, 16 априлРезидентът Радев потвърди, че планира посещение в Москва в дните около 24 май. По този повод Евгени Дайнов коментира: „Ако в тази ситуация Радев наистина отиде в Москва, то това е неговият край и като президент, и като политик. След това ще бъде канен само в Занзибар и Виетнам. Само че и България ще го отнесе, защото наистина ще е доказала, че слуховете за \"троянския кон\" изобщо не са преувеличени. Тия в президентството акъл имат ли?“За съжаление, Генчо е прав. Президентът на Франция Макрон предупреди: „В Европа ще вървим напред с тези, които искат да вървят напред. Няма да приемем компромис с ценностите си заради тези, които искат да останат в периферията на историята.“И имам зловещото усещане, че и ние ще сме от тези в периферията. Ако Борисов продължава да си върти задника по четирите посоки на света, докато руските шпиони и тукашните рублофили все по-агресивно работят за изваждането ни от НАТО и ЕС!Днес, 16 април, се навършват 93 г. от най-кървавия терористичен акт на ХХ век - атентата в църквата „Света Неделя”, финансиран и подпомогнат от военното разузнаване на СССР и извършен от военната организация на БКП. Загиват над 200 души, а над 500 са ранени. Убити са много военни, депутати, граждани, включително и деца.По данни от НСИ 34% от българските домакинства не притежавали и не усещали нужда лек автомобил. 38% от домакинствата нямали домашен компютър и интернет и не усещали нужда да имат.Без кола – иди-доди, но без компютър и интернет как се живее в нашия век? Това не го разбирам. И изобщо, да ви се оплача братя, напоследък се хващам, че доста неща не разбирам. Възможно е да остарявам и затова да не разбирам някои работи, но е възможно и работите да се усложняват и вече да надминават моята древна образованост. Не знам. Например, един приятел ми се оплакваше оня ден. Имам, вика, три деца и трите са от различен пол. А е обикновен човек, асистент в университета, жена му е даже учителка. Пък друг един ми се жалва: „Загубил съм, вика, вкус към всякакъв друг вид секс, освен с жена.“ На моето нямо, но много изразително „?“ той само махна с ръка. Останах задълго в размишление. Знам за един вид секс. Досещам се за още един. Чел съм, че имало и безконтактен секс – практикували го индийските йоги и българските пенсионери. Чел съм също, че великият Челентано бил почнал на козичка. Което в Сицилия не е нещо невиждано. Но тоя моя човек има само котка…Ей, пенсиите, понеже ви споменах. Внимавайте, братя от последната възраст, внимавайте какво си пожелавате! Да не стане като оная пенсия, дето си мечтаела да има как да прави секс по цял ден… И накрая се преродила в заек в Долни Богров…КЕВР показа увеличенията, които ЕРП-тата искат. ЕВН и \"Енерго-Про\" малко са си редуцирали мераците, обаче ЧЕЗ продължава да настоява на 51% поскъпване на нощната тарифа и 5% за дневната, което би довело до 18% общо поскъпване на тока! Това ако стане, некой ще изЧЕЗне. Дали ще е Иванчо от КЕВР или ще е Борисов, предстои да видим.Иванчо се кълне, че нямало да допусне сериозно поскъпване. Но от наблюденията, които имаме върху Иванчо Иванов, сме останали с впечатлението, че не е от хората, дето ще си ритнат трудовата книжка.След ЕРП-тата и топлофекациите по страната пощръкляха. Софийската иска 4.05% увеличение. Обаче наглеците в Бургас, Варна, Враца и Разград не кандисвали на по-малко от 20%. В Габрово пък искали 63%! Ало, Габрово, във вашия балкан е пълно с дряновици бе, що дремете?!„Инвестбанк, пише „19 минути“, единствената банка в България, която не мина стрес-тестовете през 2016 г. и срещу която се водеха дела за пари, които са преминали по незнаен път от сметките на клиенти в други сметки, беше избрана за нов притежател на ТБ Виктория.“Изрично подчертавам, че само цитирам. Ако не е така, да си отговаря Борето Ангелов. Немам ни време, ни пари да се съдя с Петя Славова. А тя като те засъди… Питайте колегата Бакалов да ви разправя каква диария е тая… Те повечето банкери са такива.Пък в „Прас Прес“ пише, че Нинова била агент на ДС с псевдоним Лайкучка. Водещ офицер ѝ бил Ташко Ерменков. Но не мога да се закълна, че е вярно.Вторник, 17 априлЕстонският министър на администрацията Яак Ааб подал оставка заради шофиране в нетрезво състояние. Нетрезво в случая е силно преувеличено. В Естония законът позволява до 0,2‰. А пробата на министъра показала 0.28 ‰. Което е наполовина от разрешеното у нас. С една дума, човекът е пил една детска бира и карал с двайсетина километра над разрешеното и веднага оставка. \"Съжалявам за станалото. Такова поведение е недопустимо.“Тоя па! Недопустимо?! Ако това е недопустимо, какво да кажем за случая с господин директора на БНТ Коко Каменаров. На 23 юни 2016 г. в 4 часа сутринта ченгетата го хванали с 1,65 ‰, потвърдени и от кръвна проба. Което си е 2-3 питиета за възрастни. Вие, разбира се, няма откъде да сте чули за тази случка, тъй като медиите у нас са напълно свободни и си пишат каквото искат, но за това специално не искаха. Та на 2 ноември 2017 г. Каменаров е осъден на година и три месеца условно, глоба 600 лв., а книжката му е отнета за 1,5 г. Пред съда Каменаров пледирал невинен. Пил разтвор от билка Златен корен, с която се лекувал „с цел стимулиране на метаболизма и загуба на тегло”. Билката се разтваряла в медицински спирт. И него ден Каменаров взел двойна доза. (Според нас, тази билка се разтваря много успешно и в уиски.) Докато Каменаров се лекувал вкъщи, жена му била на парти някъде. И към два часа през нощта му отправила телефонно обаждане, което много го разтревожило. И той хукнал с колата да я прибира както си бил силно налекуван (по аналогия с Чапай и Петка, които се начитаха…) Радина можела, естествено, да вземе такси, но щяло да излезе по-скъпо, а те събирали пари за нов тостер. Е, това последното може и да съм си го измислил, но всичко останало е чистата истина.Оставка! Оставка!Кметът на „Младост“ Десислава Иванчева и заместничката й Биляна Петрова са арестувани с огромен подкуп и държани с белезници над 5 часа на кръстовището на бул. \"Васил Левски\" и ул. \"Гурко\" пред Спортната палата. Милицаите през това време броили парите, на една бохча, опъната направо на улицата. 70 хил. евро в копюри по 100 евро. Седем пачки. Което, ако не си милиционер, отнема 20 мин., преко сили 30. Те разбира се, са можели да запечатат пакета и да ги броят после. Но са искали веднага да ни информират за точната сума. От прокуратурата съобщиха, че целият рушвет бил 250 хил. евро, платим на анюитети паралелно с извършването на услугата.По някаква случайност на мястото на ареста се оказали няколко телевизии. И лицето (умишлено преувеличавам!) Антон Тодоров също било там. Случайно. Абсолютно случайно и по покана на прокуратурата…Прокурор Гешев: „Не ние сме преценили откъде ще мине кметицата, това си е неин избор. В момента, когато успяхме да я настигнем, наблизо вече чакаха следователи, химик, физик, фотограф…“Седели си и си чакали, зер може някой да им забрани! Може би „прокурор“ е дума, на която трябва също да се потърси място в сравнителните степени за тъпота, не ли?Ама и тая кметица голяма овца излезе! Тръгнала и тя барабар Петко с мъжете… Ако си сам юнак на коня, ако над теб не седи мощният чадър на партията, ако прокуратурата и народната милиция не те пазят, ти си длъжна да си почтена, ма, како!Тази кметица е народът в действие. Нека не се лъжем, никак не са малко сред нас тези, които са честни и некорумпирани просто защото не са имали шанс в живота.Ох, ама и тези, дето я ожалиха… Кметовете от ГЕРБ крадели, но тях никой не ги закачал, а арестували нея, беззащитната…Да я пуснат ли, какво?!Дайте, братя, да не объркваме свинщината с рушвета със свинщината с ареста. Макар и свързани, това все пак са различни казуси.Посредник по сделката бил Петър Дюлгеров, бивш кмет на „Младост“. Той си удържал 20% и останалите 56 хил. предал на кметицата.Ето какво четем за този екземпляр в архивите на доктора с дата 3 май 2010 г.:„В столичния кв. “Младост” имало отчетно-изборно събрание на районния ГЕРБ. Свалили политическо доверие от кмета Петър Дюлгеров. Рекли му: „Голям мошеник излезе, бе!” И други комплиментарности. Ген. Люцканов рекъл: “Това лице още не е върнало парите, които ние, членовете на ГЕРБ в “Младост”, събрахме помежду си, за да си купи два костюма по време на предизборната кампания.”Разбирате ли?! Той нямал костюм, за да излезе пред избирателите си, скъсан бил като карпатски вълк!...Мошеник е! Запомнете от мен: човек по риза не може да е честен! А, ако не е мошеник, ще стане! Бедният не остава за дълго честен, ако успее да докопа приличен пост!“Думите ни направо граничат с ясновидство…", "date": "2018.04.23", "title": "Из делниците на един луд (16-20 април)"}
{"url": "https://offnews.bg/temida/postavili-sme-parite-v-kolata-na-ivancheva-smeshna-versia-679226.html", "text": "\"Смешна\" нарече ръководителят на спецпрокуратурата Иван Гешев версията, че 70-те хил. евро са били поставени от разследващите органи в колата на арестувания с подкуп кмет на район \"Младост\" в София Десислава Иванчева.Извършван е пазарлък от средата на март, искани са 250 хил. евро, договорена е вноска от 70 хил. евро и намерените пари са част от тези 250 хил. евро, посочи Гешев и попита претендиращата невинност Иванчева защо е взела парите, насила ли?Изнудваният бизнесмен Александър Ваклин е той сигнализирал главния архитект на София арх. Здравко Здравков, който е уведомил кмета на столицата Йорданка Фандъкова. Иванчева е била извикана за обяснения.Гешев е категоричен, че разследващите имат достатъчно доказателства за вината на Иванчева, той защити колегите си и за начина на извършване на ареста. Пòказната акция продължи 10 часа в центъра на София, пред Съдебната палата, движението бе сериозно затруднено, а кметицата стоя с белезници до колата си в продължение на часове.\"Нямам съмнения в качеството на свършената работа, спазена е буквата и духът на закона от А до Я - заяви Гешев. - Една от причините да съм тук е за да защитя труда на колегите си, те си свършиха прекрасно работата си. Изискването на закона е претърсването и изземването да се извършват в присъствието на лицето. Законите се приемат от полиците.\"Все пак нито Иванчева, нито арестувалите я се чувствали комфортно от мястото и начина на ареста.На въпрос защо се наложило на улицата да се броят пари, не е ли можело да влязат например в близката сграда на министерството, или в колата, Гешев посочи: \"Не можем да поемем риска да загубим тези пари, те са много\".Според него арестът не е бил унизителен за кметицата.Той разказа подробно как е бил извършен обискът: \"Започва се от предна лява врата, като всяка вещ се вади и описва - такава е процедурата. След около час - час и половина се намери този кашон с парите\".Твърдението, че само кутрето на Иванчева \"светнало\" с веществото, с което са били белязани парите, е невярно. На много места светнаха ръцете - светеха пръстите, тялото, лицето, светеха отделни части в колата, където е седяла - кормилото, сенникът и други места, каза Гешев.Твърденията за невинност на Иванчева шефът на спецпрокуратурата коментира така: \"Обвиняемите могат да говорят всичко, включително лъжи, и не носят отговорност за това, а работата на адвокатите им е да ги подкрепят\".Съчувствието към нея по повод 10-часовия арест той си обяснява с факта, че липсва държавност.\"Вече съчувстваме на нарушителя. Махалото мина в другата крайност - липса на всякаква държава.\"", "date": "2018.04.23", "title": "Поставили сме парите в колата на Иванчева? Смешна версия"}
{"url": "https://offnews.bg/sviat/frantcia-ogranichava-sas-zakon-dostapa-na-migranti-do-stranata-679235.html", "text": "Френският парламент одобри нов спорен имиграционен закон, който затяга правилата за достъп на бежанци.Той скъсява крайните срокове за подаване на молби за убежище, удвоява на 90 дни времето, през което нелегалните мигранти могат да бъдат задържани и въвежда присъда от 1 г. затвор за незаконно влизане на територията на Франция.Президентът Еманюел Макрон одобри мерките, но опозицията смята, че те са отишли твърде далеч.Законът бе приет с 228 гласа срещу 139 и 24-има въздържали се. Левите партии гласуваха \"против\". Обсъжданията се разпростряха и през почивните дни, след като бяха предложени стотици предложения за поправки.Законът предизвика сериозен трус в партията на Макрон. Един от членовете на основаната от президента партия La République en Marche (LREM) - Жан-Мишел Клемон, гласува против, а 14 други се въздържаха. По-късно Клемен обяви, че напуска парламентарната група.Неправителствената организация Human Rights Watch предупреди, че съкращаването на сроковете за подаване на молби за убежище може да има негативно влияние върху най-уязвимите хора, които търсят убежище. Най-вероятно е точно те да пропуснат сроковете.Предстои законът да бъде обсъден в Сената през юни.", "date": "2018.04.23", "title": "Франция ограничава със закон достъпа на мигранти до страната"}
