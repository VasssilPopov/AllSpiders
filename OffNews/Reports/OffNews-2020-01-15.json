{"url": "https://offnews.bg/politika/valeri-simeonov-vnese-zakon-za-natcionalizatcia-na-lotariata-719599.html", "text": "Седем депутати, начело с Валери Симеонов, внесоха в деловодството на парламента промени в Закона за хазарта, с които искат национализация на лотарийните игри.Три месеца след влизане на закона в сила всички лотарийни игри да бъдат прекратени, а лотарии да може да организира само Българският спортен тотализатор. Печалбите, които са спечелени от играчите, но не са изплатени до този момент, да се изплащат разсрочено до 2025 г., пише в проекта на бившия вицепремиер.Симеонов иска още лотарийни билети да могат да се продават само в лицензирани обекти, а местата, в които се продават талоните, да са отдалечени на най-малко 300 метра от учебни завеения.Хазартът е проказа, която трябва да изкореним, коментира Валери Симеонов предложението си в предаването \"Лице в лице\" на БТВ.Това е втората атака на Валери Симеонов срещу лотарията. Преди година и половина обаче той не искаше национализация на лотарията, а билетите да се продават единствено в обекти, които са получили специален лиценз за това. Коментарите тогава бяха, че предложенията на Симеонов са опит за изземване на бизнеса, защото вероятно лиценз за разпространение ще получат само \"Лафка\", те от своя страна ще спрат да продават талоните на досегашните лотарии, а свързаните с \"Лафка\" играчи ще създадат своя лотария.Новото предложение отново следва подобна логика, но е много по директно - забрана на сега действащите лотарии, след което вероятно това ще бъде отчетено като грешка и отново ще се позволят частни лотарии, но вече на разчистена територия с нови играчи.В момента големите лотарии в България са две - \"Национална лотария\" и \"Лотария България\". И в двете мажоритарен собственик е Васил Божков, а миноритарните собственици са различни. В последния месец \"Националната лотария\" е обект на атака от братята Найденови, които са съдружници на Васил Божков в \"Еврофутбол\" и много казина и игрални зали.", "date": "2020.01.16", "title": "Валери Симеонов внесе закон за национализация на лотарията"}
{"url": "https://offnews.bg/zimni/bansko-vliza-v-zadochen-duel-s-kitcbiuel-719580.html", "text": "Зимният ни курорт Банско ще влезе в любопитен задочен дуел със световната ски дестинация Кицбюел в Австрия през следващия уикенд. Тогава на пистите под връх Тодорка ще се проведат стартовете от Световната купа в алпийските ски при жените.По същото време пък в Кицбюел са състезанията в спускането, супер-Г и слалома при мъжете, като стартовете в австрийския зимен център традиционно привличат огромен зрителски интерес, който този път може да бъде отнет от пиринския курорт, който приема двата старта по спускане на 24 и 25 януари и по супергигантски слалом ден по-късно.\"Изправени сме пред едно предизвикателство за пореден път. Всички работят много добре по организацията. Надяваме се всичко да е по правилата. Целият елит в женските ски ще пристигне в Банско. Залогът е изключително голям и се надявам това да допринесе за големия интерес към състезанията\", коментира президентът на БФСки Цеко Минев на пресконференция.\"Предстои вълнуващ уикенд с три старта от Световната купа. Очакваме много сериозен зрителски интерес. Подготвили сме и интересна програма съвместно с община Банско\", добави заместник-председателят на федерацията Георги Бобев. Главният съдия на състезанията Виктор Гичев разкри, че в Банско почти всичко е готово за стартовете.\"Времето в Банско е слънчево. Подготовката започна още на 9 януари. На пистите има достатъчно произведен технологичен сняг и вече имаме постоянна твърдост на снега. Вчера започнахме с поставянето на обезопасителните мрежи в горната част на трасето.От 20 януари започваме тестовете на пистата, за които ще използваме състезателите от юношеския национален отбор. Надявам се времето да е с нас, защото всичко друго е на ниво\", каза Гичев.Спонсорите на Световната купа от Първа инвестиционна банка, А1, Порше БГ обещаха куп изненади и награди за зрителите, за които в зоната на финала на Бъндеришка поляна ще бъде изградена трибуна за около 5 хиляди зрители, както и допълнителна инфраструктура за състезателките и техните екипи, за официалните гости и за медиите.Около хиляда души ще бъдат ангажирани за организацията на стартовете.", "date": "2020.01.16", "title": "Банско влиза в задочен дуел с Кицбюел"}
{"url": "https://offnews.bg/offtopic/karakachanov-pomoli-da-ne-praviat-montazhi-sas-snimkata-mu-ot-egipet-719601.html", "text": "Снимката от Кайро, на която позират египетският министър на селското стопанство и усвояването на земите Мохамед Марзук Ал Кусейр, премиерът Борисов и министърът на отбраната Красимир Каракачанов, стана изключително популярна в социалните мрежи през последните два дни.Първоначалният източник на фотографията е официалната страница във Facebook на Бойко Борисов. За много кратко време обаче се появиха и комични колажи около фигурата на военния министър.Това го възприемам като закачка, коментира днес пред bTV Каракачанов.Аз много се радвам, че социалните мрежи се вълнуват. Само ги моля да не правят монтажи, защото бяха направили един монтаж при влизането ми във Вашингтон, че слизам с плик от една марка супермаркети, отбеляза той.Това са дрехите, с които ходя на военни учения. Панталон и риза, на която се навиват ръкавите. Риза, защото там е 25 градуса, за разлика от България, където е минус 5. Един панталон, риза и обувки, с които ходя на военни учения, за да ми е по-удобно и практично. На някои от ученията няма как да отидеш с костюм. Аз съм си я поръчал, ушил и платил! Не е за сметка на Министерство на отбраната, каза още Каракачанов.", "date": "2020.01.16", "title": "Каракачанов помоли да не правят монтажи със снимката му от Египет"}
{"url": "https://offnews.bg/sviat/evakuiraha-nad-10-000-dushi-v-moskva-zaradi-anonimni-signali-za-bombi-719605.html", "text": "Над 10 000 души бяха евакуирани в Москва от 30 различни публични места, сред които 8 училища и храмът „Христос Спасител“ след анонимни съобщения за бомби, но те се оказаха фалшиви, предаде РИА Новости.„Към 20:00 часа местно време (19:00 ч. българско време) постъпи информация за заложени взривове в 30 обекта в Москва. След направената проверка информацията не беше потвърдена”, е заявил представител на аварийните служби.ТАСС съобщи, че подобни сигнали за врзивове са получени в съдилищата в Комсомолск на Амур, 15 училища и детски градини в Москва са претърсени по същата причина, фалшиви се оказаха сигналите и за взривовете в съдебните палати в Санкт Петербург. В южната част на Москва е проверена и голяма болница, както и сградите на 10 районни съдебни палати.От ноември 2019 г. съобщения за заложени „бомби“ редовно се получават в съдилищата, училищата, търговските центрове и други публични администрации и места, където се събират големи маси хора в Москва, Подмосковието, Санкт Петербург, Ленинградска област и други региони на Русия. Аварийно-спасителните служби проверяват всички подобни съобщения, но нито една от заплахите не е потвърдена.През ноември-декември м.г. бе регистриран пик на подобните фалшиви сигнали, в края на ноември петербургските съдилища получиха 180 сигнала за наличие на бомби, припомня Би Би Си. На 26 декември в Санкт Петербург бяха евакуирани 32 000 души. Също в края на ноември в Москва бяха „минирани“ над 10 000 обекта, а броят на евакуираните надскочи 1 милион души.В средата на декември вълната на евакуациите по същата причина застигна Далечния Изток. Там има и жертва – на 19 декември в Биробиджан по време на евакуацията на детска градина почина възпитател.Според Би Би Си възможен организатор на въпросните съобщения е някой си Сергей, който живее в Киев, като при фалита на криптовалутната борса WEX той е задлъжнял с около 120 биткойна /приблизително 54 млн.рубли/. На 28 ноември в петербургските съдебни палати е получено първото предупреждение за заложен взрив. Авторът му се заканил, че писмата ще продължат, докато „Константин Малофеев не върне дълга си от 120 биткойна, откраднати от борсата WEX“. После същите предупреждения започват да атакуват и московските съдилища.Телевизия „Царьград“, собственост на Малофеев, разпространила съобщение, че вечерта преди масовите евакуации в редакцията е получено искане да бъдат заплатени същите онези 120 биткойни и ако това не стане, то „градовете ще изтръпнат от лъжливи бомби“. А след това вълната от съобщения се е засилила.", "date": "2020.01.16", "title": "Евакуираха над 10 000 души в Москва заради анонимни сигнали за бомби"}
{"url": "https://offnews.bg/analizi-i-komentari/zashto-natcionalizatciata-na-lotariata-do-nishto-dobro-niama-da-dovede-719602.html", "text": "От Валери Симеонов сме чували всякакви безумни предложения. Заляга по дискотеките да мери шума, забранява Джулая, няма да ги изброявам всички, защото целта не е да пиша история на обикновената лудост.Национализацията обаче е необикновено по налудничавостта си предложение.Първо този спор - дали да живеем в социализъм или в пазарна икономика, го минахме преди точно 30 години. Дали национализираш земя, крава или лотария, няма значение. Последният, който е правил национализация в България, е Вълко Червенков, последният, който е правил национализация в света, е бившият президент на Венецуела Уго Чавес. И двата експеримента свършиха зле.Държавата е лош стопанин, дори когато става въпрос за ВиК-Перник, а камо ли ако й се наложи да стопанисва хазарт, което съвсем не й е работата. До неотдавна всъщност имаше държавна лотария. Беше толкова куца, че частната я отнесе още в първата година от появата си. Държавният спортен тотализатор при цялата си дълголетна традиция и потребителски навици прави обороти, които са десетки пъти по-малки от частната лотария. И макар че 50% от приходите на държавния тотализатор автоматично отиват в бюджета, приходите за хазната от частните лотарии са в пъти по-големи, отколкото от държавното тото.Второ - пазарът, както и природата, не търпи празно пространство. Хазартът е стар колкото света. Ако Валери си мисли, че житейският избор на човек е дали да търка талончета или да чете Кант в оригинал, то значи е точно такъв, какъвто изглежда. За хората, които имат подобна страст, изборът е дали да играят една хазартна игра или друга. Решението най-често зависи от това каква е възвращемостта. При държавното тото само 50% от заложените суми се разпределят като печалби. Така беше и при несъществуващата вече държавна лотария. Понеже толкова мъдро ги управлява държавата, така и не разбра, че с възвръщаемост по-ниска от ротативка в долнопробно казино, няма как да привлича клиенти.В същото време има хиляди сайтове, които обещават 80-90% възвръщаемост. В тази конкурентна среда, вероятно най-конкурентната в света, българските частни лотарии успяха да привлекат значим брой играчи. Много други обаче са привлечени от друг вид хазартни игри - например онлайн залози. Разликата между едните и другите е, че лотариите плащат данъците си в България, а операторите на онлайн залози ги плащат в Малта, Гибралтар, Гърсни или друго екзотично място.Общата сума, която българите дават за хазарт няма да намалее, ако лотарията се закрие. Просто ще отиде у друг оператор и той няма д ае тотото, нито държавната лотария. Вероятно ще чуждестранен бетинг сайт. От което ще намалее приходът за хазната.Валери казва, че се опитва да изкорени тази проказа - хазарта. Много политици преди него са се опитвали. В САЩ например хазартът официално е забранен. Допуска се само като изключение в индианските резервати. В резултат на тази \"забрана\" имаме Лас Вегас, който се води индиански резерват.Американците всъщност имат дълъг и тъжен опит в \"борбата с пороците\". През 30-те години с така наречения \"Сух режим\" забраняват алкохола, надявайки се, че хората ще пият мляко, вместо уиски. Вследствие на \"сухия режим\" консумацията на алкохол се увеличава (забраненият плод е най-сладък) и се ражда мафията.Трето - нелегалният хазарт, който неизбежно ще се появи, ако някой случано се върже на предложението на Валери за национализация, е едно от най-опасните неща, които могат да се случат в една държава. Спомнете си 90-те, пък и първите години на 20 век. Тогава нелегалният хазарт процъфтяваше. Пристрастени и съзнателно окуражавани от мафиоти хора залагаха на кредит, а после мутрите изведнъж си предявяваха сметката с лихвите и им взимаха всичко. Който отказваше да плати, го убиваха. По-младите вероятно не са и чували за Сиси от Перник и поредицата убийства на длъжници, но по-възрастните ги помним.Лотарията е възможно най-осветеният тип хазарт. Целият процес по производство на талончета, продажбата им, печалбите и облагането с данъци, би могъл да се контролира. Дали държавата го прави или не е друг въпрос. Но ако иска тя би могла да следи и да облага с колкото си поиска този бизнес. По съществото си той е на принципа на малки залози, но много участници. Затова той е обречен да бъде на светло, независимо дали на собствениците му им се иска или не.Но с друг тип хазартни игри не е така. Те работят много по-ефективно на тъмно, без ясен собственик, без ясен организатор, без данъци, без регламентирани печалби и често с насилие над играчите, които участвайки в нещо нелегално, нямат никаква защита. Около такъв тип нелегални хазартни игри винаги избухват мафиотски войни.И четвърто - нали не се заблуждаваме, че Валери наистина си мисли, че ще изкорени хазарта? Цялото упражнение се прави, за да се разчисти терена пред един човек, вероятно се сещате кой. Затова е предложението обектите за продажба на талончета да се лицензират. Една верига лавки получава лиценз, тя отказва да продава талончетата на досегашната лотария и си прави своя лотария след половин година, когато коалиционните партньори изиграят сценката как набиват канчето на Валери, защото е причинил загуби на хазната и върнат частните лотарии.И най-важното - вижте плоско го е измислил Валери, трябва да си много тъп, за да се хванеш. Нали вече ще има само държавна лотария? Защо тогава трябва да се лицензират будките за билети? Докато все още имаше държавна лотария билетчетата се продаваха под път и над път, от чичковци, които лъскат обувки и лелички, които продават семки пред стадионите? Нали лотарията ще е държавна, следователно е добре за държавата да продаде колкото се може повече билети?Няколко грама мозък трябват, за да прокараш лобистки закон, за добро или лошо не всекиму Господ е дал толкова.На вас, както и на мен, вероятно ви е все едно кой точно милионер ще държи бизнеса с лотарията. Но отнемането на бизнес с помощта на държавата е нещо порочно и никога не трябва да се случва. Сега Валери е хвърлил око на лотарията, но мине ли номера, всеки дошъл на власт може да го направи с всеки един бизнес. Зер на Божков му взеха лотарията, на бай Пешо няма да му вземат хлебарницата.", "date": "2020.01.16", "title": "Защо национализацията на лотарията до нищо добро няма да доведе"}
{"url": "https://offnews.bg/obshtestvo/kabinetat-odobri-programata-bylgariia-2030-prioriteti-sa-demografiat-719579.html", "text": "Правителството одобри Визия, цели и приоритети на Националната програма за развитие БЪЛГАРИЯ 2030.Документът определя три стратегически цели - ускорено икономическо развитие, демографски подем и намаляване на неравенствата, за реализирането на които са предвидени целенасочени политики и интервенции, групирани в пет взаимосвързани и интегрирани оси на развитие - Иновативна и интелигентна България; Зелена и устойчива България; Свързана и интегрирана България; Отзивчива и справедлива България; Духовна и жизнена България.За постигането на стратегическите цели са дефинирани 13 национални приоритета, като с решението на правителството са определени водещите ведомства по отделните приоритети. През първата половина на 2020 г. се предвижда правителствените намерения в отделните области на политиката да бъдат детайлизирани, както и изготвянето на индикативна финансова рамка, предварителна оценка на въздействието и механизъм за наблюдение и контрол на изпълнението на стратегическия документ.", "date": "2020.01.16", "title": "Кабинетът одобри програмата БЪЛГАРИЯ 2030 - приоритети са демографията, икономическият ръст и екологията"}
{"url": "https://offnews.bg/sviat/smogat-v-iuzhna-evropa-predizvika-avtomobilni-zabrani-i-protesti-719594.html", "text": "Градове в Южна Европа са подложени на опасно високи нива на смог, причинени от продължителен период на сухо и слънчево време, както и леки ветрове.Временни забрани за дизеловите превозни средства бяха наложени в големите италиански градове, включително в столицата Рим, в опит да се намали замърсяването, предаде Би Би Си. В Босна и Херцеговина протестиращи излязоха на улиците с противогази с искания за повече действия от страна на правителството. Природозащитници определиха ситуацията като извънредна. В много градове се провеждат протести. В сряда стотици хора, носещи респиратори и маски, се събраха в северния град Тузла, за да поискат спешни действия за подобряване на качеството на въздуха. В столицата правителствените служители свикват спешни заседания, за да обсъдят мерки за ограничаване на замърсяването.Предстоят и други срещи в петък. През уикенда беше въведена забрана за намаляване на броя на превозните средства по пътищата.В Рим дизеловите коли, микробусите и мотоциклетите бяха забранени в пиковите часове, а по-замърсяващите превозни средства бяха забранени изцяло. Очаква се ограниченията да останат в сила през следващите три дни и да бъдат засегнати около един милион МПС.Най-малко 9 от 13-те района в Рим, които наблюдават праховите частици, са регистрирали нива над законовата граници през тази седмица, съобщи италианският \"Ил Мессаджеро\".Милано и Торино са сред другите италиански градове, които предприемат подобни действия, след като беше регистрирано рязко покачване на праховите частици в други части на страната.В Сърбия, където правителството проведе спешна среща в сряда, жителите бяха предупредени да останат на закрито и да избягват физическата активност - особено тези със здравословни заболявания.Сръбският премиер Ана Бърнабич обвини по-старите дизелови автомобили за високите нива на замърсяване. Тя заяви, че мерките за справяне с проблема ще включват повече и по-строги проверки на емисиите от превозни средства, подобряване и подмяна на филтри в електроцентралите, както и програма за засаждане на дървета в дългосрочен план.", "date": "2020.01.16", "title": "Смогът в Южна Европа предизвика автомобилни забрани и протести"}
{"url": "https://offnews.bg/zdrave/pulmolog-pri-zavisheni-niva-na-seren-dioksid-ne-izlizajte-navan-i-ne-719578.html", "text": "Д-р Билюков, какъв дразнител е серният диоксид и как реагира дихателната ни система при високи концентрации на този газ във въздуха?Първо трябва да кажем, че серният диоксид на стайна температура е безцветен газ, който има много остра, задушлива миризма. Тя се усеща от хората дори при ниски концентрации. Важно е да се спомене, че той е по-тежък от въздуха, пада в ниските части, особено в обстановка на безветрие и мъгла, каквито има в момента.Най-честият начин на експозиция на серен диоксид е вдишването му. При контакт с лигавицата серният диоксид реагира с влагата, която се намира там, и образува сериста киселина, която има силно дразнещо действие. Най-честите симптоми са дразнене на носа, кихане, дразнене на гърлото, кашлица, свиркане в гърдите, затруднено дишане.Дразненето на дихателните пътища зависи от концентрацията на газа във въздуха и от времето на експозиция (въздействие). За да минимизираме ефектите върху дихателната система, би трябвало да съкратим престоя в замърсената среда.Как реагират хората от уязвимите групи?При по-уязвимите групи, при пациенти с хронични белодробни заболявания, като бронхиална астма, хронично обструктивна белодробна болест (ХОББ), и по-ниски концентрации могат да доведат до тежка реакция, която да се изразява в бронхоспазъм, астматични пристъпи и др. При по-тежките случаи, при по-голяма концентрация може да се развие пневмонит, а при отравяне с големи концентрации - белодробен оток.Най-предпазливи трябва да бъдат белодробно и сърдечносъдово болните, както и децата, тъй като тяхната незряла дихателна система е по-уязвима. Освен това, чисто от физическа гледна точка, те имат по-нисък ръст, а както казах, серният диоксид се утаява в по-ниските слоеве на помещенията.Какви предпазни мерки можем да вземем?Важно е да се знае, че в този случай маска, шал и подобни предпазни средства не помагат по никакъв начин, защото това е газ, който не може да бъде спрян от такива средства. Единственият начин да избегнем контакта с него е да намалим престоя си на открито, да не проветряваме помещенията, докато са налице завишени стойности на този газ във въздуха.Важно е да се каже, че хората трябва да бъдат своевременно информирани за състоянието на въздуха и за концентрацията на серния диоксид - дали е над нормата и колко над нормата, защото това определя кои биха били застрашени. Освен хронично болните, симптоми могат да имат и напълно здрави хора.Друго, което можем да препоръчаме, е в подобна ситуация, при престой на открито, да не се практикуват физически дейности, които могат да доведат до учестено дишане, тъй като това увеличава контакта с газа.Кое време от денонощието е най-опасно? Има ли подобна зависимост?Разбира се, периодите от денонощието, когато има безветрие, когато мъглата е най-гъста вероятно са и с най-висока концентрация на газа във въздуха.Какви увреждания, дори при напълно здрави хора, може да причини този газ при по-продължително въздействие?Има по-чувствителни хора, които, въпреки че нямат хронични заболявания, могат да усетят въпросните симптоми - дразнене, кашлица, кихане, дори задух и свиркане в гърдите. Дългосрочните ефекти на газа върху дихателната система зависят от концентрацията и времето на експозиция.Първо, няколко дни не са достатъчно дълъг период, за да говорим за дълготрайно въздействие, и второ, за серния диоксид не се счита, че има канцерогенен ефект или че води до някакви морфологични промени в белия дроб при такива ниски концентрации. Разбира се, ако има отравяне, нещата са съвсем различни.Какво препоръчвате на хронично болните си пациенти в такава ситуация?За пациентите си препоръчваме това, което препоръчваме и на всички хора - по възможност да съкратят престоя си навън, да стоят в помещение и да не проветряват, поне докато траят периодите на изразено безветрие. В случая имаме не само серен диоксид, а комбинация от фактори – и фини прахови частици, и други газове в състава на смога, да не говорим, че сме в период на повишена заболеваемост от респираторни инфекции.В такива случаи хората стават по-чувствителни към инфекциите. Един раздразнен и възпален дихателен тракт има нарушена естествена защитна бариера срещу бактерии и вируси, така че се създават по-благоприятни условия за развитие на инфекции.", "date": "2020.01.16", "title": "Пулмолог: При завишени нива на серен диоксид не излизайте навън и не проветрявайте. Маските не помагат"}
{"url": "https://offnews.bg/sviat/erdogan-ankara-shte-razrushi-vsichki-antiturski-planove-719586.html", "text": "„Анкара ще продължи да разрушава плановете на антитурските кръгове, които с нетърпение очакват краха на политиката на Турция. Провалихме капаните, заложени за нашата икономика и отново сме концентрирани в развитието на производството, търговията и трудовата заетост, и отваряме вратите на новата визия“.Това заяви президентът Реджеп Ердоган, цитиран от Анадолската агенция. „Много вътрешни и външни кръгове се притесниха от нашите амбиции за развитие. Станахме мишена на невиждани удари от най-различен характер, не се предадохме нито на терористите, нито на икономическите наемни убийци. Платихме много скъпа цена и преживяхме горчиви загуби, сблъскахме се с много клопки, но успяхме да се вдигнем, въпреки подготвяните сценарии за провал на страната ни“, допълни той.Пред участниците в заседанието за резултатите от 2019 г. Ердоган отчете, че 1 161 пункта от общо заложените 1 451 в програмата на правителството за миналата година са изпълнени успешно. „Единадесетият петилетен план за развитието на Турция е пътна карта за властите за периода до 2023 г. Правителството поетапно ще реализира тази програма, ще продължи мониторинга и оценката на предприетите стъпки“, посочи турският лидер.Той отбеляза, че ръстът на БВП през 2020 г. ще достигне 5%, което е повече от темповете на ръста на глобалната икономика, прогнозирани до нивото от 3, 4%. Ердоган посочи, че в новата икономическа програма е планирано понижение на инфлацията до 8, 5% за тази година, а за следващата – до 4, 9%. Освен това се предвиждат 3, 2 млн. работни места, а през 2022 г. безработицата трябва да спадне до нивото от 9, 8%.През 2019 г. са неутрализирани 1 250 терористи от ПКК, предотвратени са много терористични актове, отчете президентът. Той коментира ситуацията в Източното Средиземноморие и подчерта, че съгласно договореностите с Либия за юрисдикцията върху него през тази година турските власти ще издадат лицензи за проучвания и разработка на морските находища. За начало корабът „Оруч Рейс“ провежда сеизмологични изследвания.„Турция изпраща войски в Либия, за да подкрепя признатото правителство и да осигури стабилността в тази африканска страна. Ние осъзнаваме, че безопасността на Турция започва далеч отвъд пределите й и задействахме всички налични политически, икономически, хуманитарни, дипломатически и военни ресурси за стабилността в страните на юг от границите ни“, заяви Ердоган.Президентът съобщи, че през първата половина на годината е планирано откриването на две генерални консулства на Турция в Ирак – в Басра и Мосул, и още две дипломатически мисии там в Ан-Наджаф и Киркук.", "date": "2020.01.16", "title": "Ердоган: Анкара ще разруши всички антитурски планове"}
{"url": "https://offnews.bg/tenis/problemi-s-rakata-pritesniavat-grigor-dimitrov-predi-otkritoto-parvens-719587.html", "text": "Най-добрият ни тенисист Григор Димитров има лек здравословен проблем преди началото на турнира от Големия шлем - Открито първенство на Австралия. Българинът разкри, че от няколко дни се бори с мехури на дланта на дясната ръка.\"През последните дни спя с ръкавица, която поддържа ръката ми влажна през цялото време. Така се справям с този проблем малко по малко.Трябва да се погрижа за тези мехури, тъй като през последните два или три дни ръката ми е възпалена до известна степен.Между двата ми мача имах ден почивка, така че опитвам да разреша проблема. Ако оставим това настрана, съм готов\", каза Димитров пред \"Фокс спортс\".По-рано днес пък стана ясно, че Гришо ще започне участието си в Australian Open в понеделник. Това съобщиха организаторите на надпреварата, като в първия ден от следващата седмица ще се играят срещите от долната половина на схемата при мъжете, където е и българинът. Димитров ще се изправи срещу Хуан Игнасио Лондеро в първия кръг.Освен нашето момче, на корта в първия ден от турнира ще видим шампионa от миналата година Новак Джокович, швейцарската легенда Роджър Федерер, световната №1 при дамите Ашли Барти, японката Наоми Осака и други.", "date": "2020.01.16", "title": "Проблеми с ръката притесняват Григор Димитров преди Откритото първенство на Австралия"}
{"url": "https://offnews.bg/bojni/bogdan-shumarov-shte-se-bori-za-treta-titla-na-senshi-5-719591.html", "text": "Богдан Шумаров се завръща на ринга на бойното зрелище . След като беше поразен от контузия и не успя да се включи в предишното издание на галата.На 22 февруари кикбоксьорът ще се бори за трета титла от бойната верига, като ще атакува нова за него категория до 75 кг. Шумаров е един от най-талантливите и млади бойци в България. Едва на 23 години, той вече е европейски шампион по кикбокс в стил К-1 за професионалисти на WAKO PRO и световен вицешампион. Бил е и световен и балкански шампион по кикбокс К-1 сред юношите.Професионалният ринг на SENSHI до момента е донесъл 2 победи на Шумаров. Първата от тях е срещу Иван Тимков от Украйна, а при следващото си участие в бойната верига българинът разгроми Иляс Букаюа – възпитаник на легендарния Петер Артс.Срещу кого Шумаров ще се изправи на професионалния ринг на SENSHI този път, предстои да стане ясно съвсем скоро.Освен двубоя с участието на Шумаров, на 22 февруари във Варна бойната гала ще предложи още 8 зрелищни дуела с участието на едни от най-големите имена в сферата на бойните изкуства кикбокс, карате киокушин, както и в стил SENSHI по правилата на новата Професионална лига на Световния киокушин съюз, където са позволени удари в главата, с лакти, прехвърляния.Билетите за SENSHI 5 вече са в продажба и са с цени 10 и 20 лева.", "date": "2020.01.16", "title": "Богдан Шумаров ще се бори за трета титла на SENSHI 5"}
{"url": "https://offnews.bg/temida/zamestnik-na-neno-dimov-razreshil-vnos-na-25-hil-tona-bokluk-ot-itali-719603.html", "text": "Заместник на Нено Димов в Министерството на околната среда и водите е дал съгласие за трансграничен превоз на 25 хил. тона отпадъци от Италия до България. Това става ясно от съобщение на прокуратурата. Зам.-министърът е бил оправомощен от оставения днес за постоянно в ареста Димов. Част от отпадъците са открити на площадка в Плевен преди Нова година - в бали с нарушена цялост на опаковката. Изяснено е, че за тази площадка дружеството, което я използва, не разполага със съоръжения за третиране на отпадъци, обектът не е водоснабден и електроснабден, няма назначени работници по трудов договор, уточняват от прокуратурата. Главният прокурор Иван Гешев е сезирал министъра на околната среда и водите по случая. Въз основа на разкритото конкретно нарушение, при издаването на решението за съгласие за трансграничен превоз, главния прокурор възложи на Върховната административна прокуратура да сезира министъра на околната среда и водите да извърши проверка и предприеме необходимите законосъобразни мерки. От прокуратурата не уточняват кой от тримата заместници на Нено Димов - Атанаска Николова, Красимир Живков и Николай Кънчев е подписал разрешението за отпадъците. От думите на адвокат Ина Лулчева, която защитава Нено Димов при гледането на мярката му за задържане, стана ясно, че Красимир Живков е ресорен за водите. ", "date": "2020.01.16", "title": "Заместник на Нено Димов разрешил внос на 25 хил. тона боклук от Италия"}
{"url": "https://offnews.bg/ikonomika/oisr-balgaria-triabva-da-podobri-upravlenieto-na-darzhavnite-predpria-719585.html", "text": "България трябва да подобри управлението на държавните предприятия и да прилага насоките на Организацията за икономическо сътрудничество и развитие (ОИСР). Това е полезен инструмент за идентифициране на ключовите сектори за реформа, заяви Арийет Идризи от Секретариата към Работна група за държавно участие и приватизационни практики на ОИСР на представянето на прегледа за България за управлението на държавните предприятия.Според Идризи България трябва да гарантира, че координационният орган е независим, което означава изпълнителното ръководство да подлежи на конкурсен подбор и също така трябва да разполага с финансите и ресурсите за реализиране на своите функции, които включват и публично отчитане.1. Прозрачност и оповестяване, като няма задължение държавните предприятия да следват модела на частни дружества. 2. Разделения на правомощията на властта. Правителството трябва да отговаря за мониторинг за държавните предприятия за тяхната печалба и представяне, но това кара ОИСР да насърчи създаването на централизирано звено за координация и това е хоризонтално разделение между функциите на контрол и собственост.3. Дългосрочните препоръки на ОИСР са за уеднаквяване и прилагане на счетоводните и финансови стандарти с международните, както и да се направи така, че държавните дружества да имат равнопоставени условия за конкуренция с частните.4. Създаване на Агенцията за публични предприятия и контрол ще укрепи държавното участие.Идризи припомни, че през ноември 2019 г. България е призната като държава, прилагаща насоките на ОИСР и това се е случило след положителния опит от законодателни реформи.Общите впечатления на ОИСР са свързани с българската икономика и стратегическите сектори енергетика и транспорт, където печалбата на държавните предприятия е като цяло ниска с оглед сравнимите нива за частните дружества. В събитието по представянето на оценките на рамката за корпоративно управление на държавните предприятия участваха заместник-министърът на финансите Маринела Петрова, заместник-министърът на икономиката Лъчезар Борисов, представители на всички министерства и на Националното сдружение на общините в Република България, Арийет Идризи и Ханс Кристиансен, които са част от Секретариата към Работна група за държавно участие и приватизационни практики на ОИСР.", "date": "2020.01.16", "title": "ОИСР: България трябва да подобри управлението на държавните предприятия"}
{"url": "https://offnews.bg/politika/natcionalen-bord-shte-razsledva-proizshestviata-v-transporta-719581.html", "text": "Произшествията във въздушния, водния и железопътния транспорт ще се разследват от Национален борд.Правителството прие днес постановление за създаване на новата структура и правилник за дейността й.Бордът ще бъде постоянно действащ колегиален орган, който се ръководи от управителен съвет, състоящ се от трима членове, в това число председател и двама заместник-председатели.До този момент дейността се извършваше от звено към Министерството на транспорта, информационните технологии и съобщенията.11-те служители на звеното преминават на щат към Националния борд. С днешното правителствено решение се изменя и допълва Устройственият правилник на Изпълнителна агенция „Автомобилна администрация“, а основната цел е да се постигне ефективност на контролната и административно-наказателна дейност.27-те областни отдела се трансформират и контролната и административно-наказателната дейност ще се осъществява от 8 регионални дирекции - София, Пловдив, Бургас, Варна, Стара Загора, Плевен, Русе и Враца.За обезпечаване на административното обслужване и изпитите, провеждани от агенцията, е предвидено сформирането на областни отдели в рамките на съответната регионалната дирекция.", "date": "2020.01.16", "title": "Национален борд ще разследва произшествията в транспорта"}
{"url": "https://offnews.bg/politika/pravitelstvoto-dade-na-stolichna-obshtina-krepostta-urvich-v-pancharev-719570.html", "text": "Правителството дава безвъзмездно за управление на Столична община Средновековна крепост „Урвич“ в раяон Панчарево с категория  „национално значение“, съобщиха от Министерски съвет. Предоставянето на недвижимата археологическа културна ценност е за 10 години. То ще допринесе за обогатяване културно-историческото наследство на местно ниво, ще подпомогне популяризирането на недвижимата ценност и превръщането й в съществен фактор за разширяването на културния туризъм.Дейностите, свързани с опазване на културната ценност и осъществяването на други научни, културни, образователни и туристически дейности ще се извършват в съответствие с изискванията на Закона за културното наследство от Регионалния исторически музей - София. ", "date": "2020.01.16", "title": "Правителството даде на Столична община крепостта Урвич в Панчарево"}
{"url": "https://offnews.bg/temida/neno-dimov-ostava-v-aresta-719595.html", "text": "Апелативният специализиран наказателен съд остави окончателно в ареста бившия министър Нено Димов.Той е обвинен в умишлена безстопанственост, довела до водната криза в Перник.На съдебното заседание днес стана ясно, че двете предприятия: „Стомана Индъстри“ АД и „Топлофикация“ – Перник, са плащали по 13 ст. на кубик вода, докато гражданите са плащали по 2 лв. за кубик. Затова и щетата е от 11 млн. лв.Иззетите документи от кабинета на Димов показват, че от месец май той е знаел, че водата в „Студена“ намалява, но въпреки тези данни на МОСВ е позволявал ползване на водата от двете предприятия, съобщава bTV.Апелативният специализиран наказателен съд не видя опасност на свобода бившият министър да извърши престъпление, но го остави в ареста, тъй като с действията си той е провокирал \"масови негативни обществени реакции, свързани с това, че целият пернишки регион е подложен на силно рестриктивен воден лежим, а жителите търпят тежка и без прогнози за скорошно подобрение водна криза\", съобщава БНР.Нено Димов беше задържан преди седмица и миналия четвъртък прекара нощта в ареста на Трето районно управление в София. След това му беше наложено и 72-часово прокурорско задържане.Вчера парламентът избра Емил Димитров на поста министър на околната среда и водите. Димитров е от квотата на ВМРО.", "date": "2020.01.16", "title": "Нено Димов остава в ареста"}
{"url": "https://offnews.bg/kultura/georgi-gospodinov-poluchi-prestizhna-mezhdunarodna-literaturna-nagrada-719588.html", "text": "Георги Господинов е носител на международната литературна награда „Ceppo\" (Premio Ceppo Internazionale Racconto), връчвана в Италия, съобщиха от издателство Жанет 45.Наградата се присъжда от 1955 г., а от 2006 г. става международна. Сред първите ѝ чуждестранни носители е и нобелистът Марио Варгас Льоса.Господинов е награден за книгата си с разкази „И всичко стана луна\" (E tutto divenne luna), издадена от римското издателство „Воланд\" в превод на професор Джузепе Дел' Агата.Книгата с разкази беше възторжено посрещната от големи италиански медии като „Кориере дела сера\" и „Република\", където Господинов беше наречен „брилянтен разказвач\", „българският Кундера, пътуващ навътре към световете на всеки\", сравняван е също с Борхес и Боланьо.Георги Господинов ще изнесе лекция магистралис във Флоренция, озаглавена „За тъгата, страховете, детството и други истории\" на 13 март. На следващия ден ще представи най-новата си книга с разкази „Всичките наши тела\", която предстои да излезе в Италия - отново в превод на професор Дел' Агата.Мотивацията, с която журито присъди наградата „Ceppo\" на Георги Господинов като разказвач, завършва с думите: „Благодарение на своето поетическо възприятие, подхранвано с меланхолия, но и с хумор, той успява във всичките си разкази да прояви силна емпатия между своя Аз и другите („Аз сме\"), което е дарба на детството, продължена в зрелостта и невероятен талант за смесване на различни жанрове\". ", "date": "2020.01.16", "title": "Георги Господинов получи престижна международна литературна награда"}
{"url": "https://offnews.bg/kultura/zvezdata-na-italianskata-tantcova-stcena-silvia-gribaudi-idva-na-one-d-719569.html", "text": "Световноизвестната хореографка Силвия Грибауди идва на ONE DANCE WEEK 2020. Новият й спектакъл \"Грации\" ще бъде представен на 20 септември в Пловдив.С щедър хумор и радикална съпричастност Силвия Грибауди издига представите за човешките несъвършенства в танцова форма на изкуство. Наситени с лекота, ирония и свобода, произведенията й срещат танц и театър, за да разкажат за уникалната природа на тялото и красотата на всеки един от нас.Спектакълът \"Грации\", който Грибауди ще представи в Дом на културата “Борис Христов” от 19:30 часа, създава емпатия от сцената и ни подтиква да се обичаме такива, каквито сме.\"Грации\" и стереотипите за красотатаСилвия Грибауди е един от малкото артисти, които се осмеляват да бъдат смешни, груби и съпричастни едновременно. В \"Грации\" тя разглежда условностите около образа на тялото и половите роли в комично сценично изпълнение.Грибауди черпи вдъхновение от древногръцките Харити (или Трите грации), дъщери на Зевс, които въплъщават радост, чар и красота, и по-специално от некласическата скулптура на Антонио Канова, изработена между 1812 и 1817 г.Представящи дъщерите на Зевс - Ефросина, Аглая и Талия, трима танцьори (заедно със Силвия) ще търсят нови значения на думата „красота“. С танц и думи, но най-вече с топлина и лекота, спектакълът ще разкрие какво се крие в сърцевината на човешкото.Хореографът среща вековната символична фигура на красотата и актуалните стереотипи и граници, наложени от съвременното общество. Традиционният театрален формат рамкира спектакъла, но скоро публиката разбира, че и това е инструмент, който Грибауди използва с ирония. На сцената четирима танцьори ще се заиграят с реалността и фантастиката и ще поставят под въпрос каноните на красотата.ХореографътЗа Силвия Грибауди танцът е начин на съществуване, a в своя хореографски почерк вплита нестандартен хумор и освобождаваща енергия. Родена в Торино, тя се занимава с изпълнителско изкуство и води социални работилници, насочени към човешкото многообразие и уникалността на всеки индивид. Преди да навлезе в света на съвременния танц, Грибауди се занимава с класически балет и е част от компанията на Театро Ла Фениче във Венеция. След като тялото й се променя и не отговаря на строгите изисквания на класическия балет, тя намира вдъхновение в съвременния танц и красотата на индивидуалността.През 2009 г. създава спектакъла “A corpo Libero”, с който печели наградата на публиката и журито на Giovane danza d'autore и който е селектиран от Aerowaves Dance Atross Europe, Венецианското биенале, Дъблинския танцов фестивал, Edinburgh Fringe Festival, Dance Victoria Canada, Do Disturb Festival в Париж и много други.***Билети за спектакъла “Грации” на Силвия Грибауди на 20 септември 2020 в Дом на културата “Борис Христов” ще намерите на касите на EasyPay в цялата страна и онлайн от мрежата на EpayGo.", "date": "2020.01.16", "title": "Звездата на италианската танцова сцена Силвия Грибауди идва на ONE DANCE WEEK 2020"}
{"url": "https://offnews.bg/futbol/levski-uredi-kontrola-s-avstrijski-grand-na-lagera-v-alania-719574.html", "text": "Левски ще изиграе контролна среща с австрийския гранд Рапид Виена по време на зимния си подготвителен лагер в Алания, Турция.\"Сините\" ще бъдат край брега на Средиземно море от 27 януари до 7 февруари 2020 година. Проверката ще се състои на 1 февруари и замества предварително обявения спаринг със северномакедонския Македония Гьорче Петров.Променена е и датата на първата контрола на \"сините\" – срещу арменския Пюник. Двубоят ще се играе на 29 януари вместо на 30 януари.На 4 февруари сините играят срещу нацционалния отбор на Узбекистан до 19 години. Последната контрола е на 6 февруари срещу украинския Олександрия.29 януари: Левски – Пюник (Армения)1 февруари: Левски – Рапид Виена (Австрия)4 февруари: Левски – Узбекистан U196 февруари: Левски – Олександрия (Украйна)", "date": "2020.01.16", "title": "Левски уреди контрола с австрийски гранд на лагера в Алания"}
{"url": "https://offnews.bg/futbol/mauritcio-sari-se-drazni-che-mesi-ima-poveche-zlatni-topki-ot-ronaldo-719571.html", "text": "Треньорът на Ювентус Маурицио Сари e подразнен от факта, че има футболист с повече Златни топки от суперзвездата на \"бианконерите\" Кристиано Роналдо.Легендата на Барселона и аржентинския национален отбор Лионел Меси има един трофей повече от португалеца в колекцията си, което със сигурност не се нрави на португалеца, а и явно на неговия наставник.\"Бих искал да помогна на Кристиано да спечели Златната топка за шести път. Много е дразнещо, че някой е печелил трофея повече от него. Целта да му помогна не е само моя, а на целия тим\", каза Сари.Освен за Роналдо обаче, Сари говори и за друга звезда на Юве - Пауло Дибала. Той заяви, че в бъдеще Дибала ще бъде топ футболист и ще е претендент на Златната топка\"Той ще остави следа в следващите години. Освен това му предстоят още доста години на най-високо ниво\", добави специалистът.", "date": "2020.01.16", "title": "Маурицио Сари се дразни, че Меси има повече Златни топки от Роналдо"}
{"url": "https://offnews.bg/tehnologii/novite-spanel-sarvari-na-centos-8-719577.html", "text": "SPanel вече поддържа последната версия на CentOS и днес бяха инсталирани първите SPanel  със CentOS 8, съобщи .Нововъведенията и ползите от CentOS 8 са доста, като най-важните от тях са следните.CentOS 8 има значителни подобрения, които са от полза за уеб разработчиците и собствениците на сайтове, които използват CentOS 8 за операционна система на техните сървъри.Всички нови виртуални сървъри със SPanel ще са на CentOS 8 и по подразбиране включват PHP 7.4 и MariaDB 10.4.В SPanel има всичко, от което се нуждаят собствениците на сайтове. Има интеграция с Nginx, LiteSpeed, OpenLiteSpeed, Let’s encrypt и поддържа PHP 5.6, 7.0, 7.1, 7.2, 7.3 и 7.4 работещи с PHP-FPM за максимална скорост. За бази данни SPanel използва последната версия на MariaDB. В същото време ви позволява да хоствате неограничен брой сайтове без да плащате допълнително.Създаването на нов акаунт в SPanel е лесно.Можете да имате неограничен брой имейли, бази данни или с две думи без софтуерни ограничения.Инсталирането на WordPress е детска игра, а OpenLiteSpeed кара сайта да лети, тъй като е най-бързият уеб сървър в света.Ако имате няколко сайта на сървъра, за които имате нужда от различна PHP версия, PHP version manager-a в SPanel ви дава възможност да изберете коя версия желаете да ползвате само с един клик.", "date": "2020.01.16", "title": "Новите SPanel сървъри на CentOS 8"}
{"url": "https://offnews.bg/politika/izpravi-se-bg-noviat-vik-holding-e-mega-shema-za-iztochvane-719576.html", "text": "Новият ВиК холдинг ЕАД „София\" с капитал от 1 млрд. лева, обявен днес от премиера Борисов като решение на МС, е мегасхема за източване на държавни пари. След като в подобна схема за източване на бюджета потънаха 500 млн. лева уж за ремонта на 418 язовира, днес правителството надгради с втори транш на схемата, вече в двоен размер - на 1 млрд. лева. Това Решение представлява неофициална актуализация на бюджета зад гърба на Народното събрание само месец след приемането му, се казва в позиция на \"Изправи се.БГ.Скандалното решение на Министерския съвет от днес предизвиква тревожни въпроси не просто за протекция на държавата над мегасхеми за източване, а създаване от самата държава на такива схеми.Тези 1 млрд. лева ще напълнят ли и кога язовир „Студена\"?, питат от Изправи се.БГ и напомнят, че и без 1 млрд. лева преди година язовирът беше пълен. „Изправи се.БГ\" задава публично на премиера Борисов следните въпроси:1. За сметка на кои разходи от бюджета ще бъде изваден 1 млрд. лева, за да се учреди новото търговско дружество, при положение, че целият бюджет на МРРБ е в размер на 438 млн. лв. за текущи и капиталови разходи? Кои разходи ще бъдат намалени, за да се осигури този 1 млрд. лева?2. На основание на какви анализи на ВиК-сектора МС днес взима това решение, след като създаването на общ държавен холдинг не е предвидено в Стратегията за развитие и управление на ВиК–сектора в България за периода 2014-2023, изпълнявана от настоящото правителство?3. Колко пъти гражданите ще плащат за ремонт на водната инфраструктура, след като първо цената на водата се увеличи 3 пъти за последните 3 години, дадоха се преди 18 месеца 500 млн.лева за ремонта на 418 язовира, който не е направен, а днес се дава още 1 млрд. лева за нов държавен холдинг?4. Как създаването на обявения днес държавен холдинг във ВиК-сектора изпълнява Решението на Народното събрание от 13 декември 2019 г., по предложение на депутата от ГЕРБ Ивелина Василева, МРРБ в срок до 15 май 2020 г. да предложи за обществено обсъждане нов Закон за ВиК-услугите?5. По данни на КЕВР в момента в България има 15 ВиК-дружества с 100 % държавно участие, 14 ВиК-дружества с 51 % държавно участие или всичко 29 дружества от общо 45 търговски ВиК-дружества в страната. 17 ВиК-дружества са със 100 % общинско участие или частни. В това число е и „Софийска вода\", която обслужва над 1,3 млн. жители и е със 77 % частно участие и 23 % общинско. Има и 11 общински дружества, в които държавата не участва - Кресна, Сандански, Сапарева баня, Троян, Берковица, Брацигово, Белово, Батак, Велинград, Пещера, Ракитово, и останалите 5 дружества, които са частни – Златни пясъци, Радомир, Верила Сървисис и Лукойл Нефтохим – Бургас и „Софийска вода\" АД. Как частните и общинските ВиК-дружества ще влязат в холдинга и кой ще прави ремонтите на ВиК-мрежата на тяхна територия? Това означава ли, че град София няма да получи от нито лев от въпросните 1 млрд. лева?6. Какви ще са функциите на регулатора КЕВР във ВиК-сектора при новосъздалото се положение?", "date": "2020.01.16", "title": "Изправи се.БГ: Новият ВиК холдинг е мега схема за източване"}
{"url": "https://offnews.bg/sviat/v-rusia-za-den-mishustin-e-premier-medvedev-zamestnik-na-putin-v-s-719589.html", "text": "Руският президент Владимир Путин подписа указа за назначаването на Михаил Мишустин за премиер, съобщи пресслужбата на Кремъл.Указът влиза в сила от деня на подписването му. Очаква се в близките дни Мишустин да представи състава на новия кабинет. По-рано Думата гласува за това назначение – 383 депутати бяха „за“, 41 се въздържаха. Нито един не гласува против, а това никога не се е случвало, отбелязва „Коммерсантъ“.Вчера бившият вече премиер Дмитрий Медведев обяви оставката на цялото правителство няколко часа след посланието на президента пред Федералното събрание.Още днес обаче Путин подписа указа и за неговото назначаване на внезапно създадения пост на заместник-председател на Съвета за сигурност на Руската Федерация.„Поправките в конституцията имат за цел Русия да бъде правова и социална държава, руските граждани подкрепят това“, заяви Владимир Путин, цитиран от Интерфакс. „Смисълът на тези поправки е да се осигури по-нататъшното развитие на Русия като правова, социална държава, да се повиши ефективността в работата на институциите в страната“, подчерта той по време на срещата с работната група, която подготвя предложенията за промените в основния закон.Според него Русия трябва да остане президентска република, държавният глава трябва да запази сериозни пълномощия, свързани с възможното отстраняване от длъжност на онези, които нарушават закона или не изпълняват добросъвестно служебните си задължения, и при загубата на доверие.", "date": "2020.01.16", "title": "В Русия за ден: Мишустин е премиер, Медведев - заместник на Путин в Съвета за сигурност"}
{"url": "https://offnews.bg/zdrave/mz-ustanovi-medikamentite-koito-se-kupuvat-na-maksimalni-tceni-sa-4-719600.html", "text": "МЗ се самосезира и в рамките на дни установи, че медикаментите с голяма разлика в цените, на които се купуват от частните и от държавните и общински болници, са 4. Това съобщи Кирил Ананиев по време на изслушването на управителя на НЗОК д-р Дечо Дечев от Комисията по здравеопазване в парламента.Изслушването беше предизвикано след като д-р Дечев цитира шокиращи разлики в сумите, които НЗОК плаща на държавните и частните болници за един и същ медикамент с активна съставка Здравният министър съобщи, че в МЗ са успели да направят проверка дали само при това лекарство има такива разлики или и други медикаменти попадат в същата хипотеза.Изискана е информация от 39 лечебни заведения в страната, прилагащи лекарствени продукти за лечение на онкологични и онкохематологични заболявания, които се заплащат от НЗОК извън цената на клиничните пътеки (КП). От тях 11 са частна собственост, а останалите 26 са с държавно, общинско или смесено участие. Получени са справки от 27 от болници, от които 11 частни, и е установено, че има отклонения от цената, на която болниците закупуват лекарствата.4 са продуктите, при които разликите са значителниНа първо място е пеметрексът. В Позитивния лекарствен списък има 7 лекарствени продукта на 5 производителя за опаковки от 500 мг. Максимално допустимата цена е 1063,03 лв., а най-ниската е 117,28 лв.. За опаковка от 1000 мг най-високата допустима цена е 2126,6 лв., а най-ниската е 206,67 лв.Второто лекарство е флударабин - в списъка има един лекарствен продукт от един производител. Максималната му цена е 121,48 лв., а най-ниската цена - 47,81 лв.Третото лекарство е ерлодилиб. Има 12 лекарствени продукти на 6 производители с цени на опаковката за 100 мг 1290,77 лв. и за 150 мг 1936,16 лв. Почти всички частни болници са използвали оригиналния продукт и са заплащали (всъщност заплащала е Касата) максимално допустимата цена.Четвъртият медикамент е еверолимус - има 4 лекарствени продукти от 10 мг, които са на 4 производители. Почти всички частни лечебни заведения са закупували оригиналния продукт на максимално допустимата цена 3767,20 лв. Четири частни лечебни заведения са предпочели генерични (неоригинални) продукти и отново са ги купували максималната цена от 3767,20 лв. Същите генерични продукти са били закупени от държавни болници на 50% по-ниска цена.Как се стигна до самосезирането на МЗ и какъв е конкретният случай, цитиран от д-р Дечо Дечев?По време на изслушването в Комисията по здравеопазване управителят на НЗОК обясни за пореден път как е била установена разликата от 700% в цените, на които купуват лекарството пеметрекс частните и държавните болници:\"Договорът, който е сключен с производителя на това лекарство, касае 2019 г. Ако за 2019 г. той надвиши оборота си спрямо 2018 г., ще трябва да върне това превишение. Затова той казва: Оттам тръгна разговорът и информацията, че де факто той е продавал на ниски цени, а някой след него е продавал на високи. Ние получаваме фактура от болницата, с нея имаме договор. Болницата получава медикамента от търговец на едро, който фактурира лекарствата, а търговецът на едро получава продукт от производителя. Това е веригата.\"Според д-р Дечев това нерационално харчене на обществени средства се създава заради проблем в кръг от болници, които са извън закона за обществените поръчки. \"Там, където има повече от един производител в съответно международно непатентно наименование (определен вид медикамент), винаги има разлики в цените\", каза д-р Дечев в отговор на въпрос на председателя на здравната комисия Даниела Дариткова дали е констатирал подобни случаи и с други медикаменти.На въпроса защо не е сезирал органите, които биха могли да направят проверки по-рано, управителят на Касата обясни, че продажбата на цени до референтните (максимално допустими) в Позитивния лекарствен списък е напълно законова практика.\"Аз не мога да сезирам някой затова, че не е нарушен законът. Обявявам тази законова практика чрез медиите, защото смятам, че най-бързото решаване на даден проблем е, когато се мине по този път, а не по другия, за който казахте вие\", заяви Дечев по повод репликата на Дариткова, че е избрал да съобщи тези факти чрез медиите, а не по законовия ред. Според него ефектът от приетия през 2016 г. текст, който разделя  лечебните заведения на две групи: такива, които трябва да провеждат процедурите, и такива, които не трябва да ги провеждат, е че се създава напълно законна практика за нерационално използване на обществен ресурс - като се изплащат максимално допустими суми за продукт на частните болници. За възраженията от частни болници, които обмислят да подадат съдебен искПо повод постъпилите в НЗОК възражения от две частни болници, в които се твърди, че купуват на по-високи цени, защото това гарантира по-добро качество на продукта, Дечев коментира:\"И петте регистрирани производители присъстват с продукт с едно и също активно вещество, което е в една и съща форма, една и съща концентрация, всичко е абсолютно еднакво, абсолютно съвпадение в  показания и  противопоказания. От болниците твърдят, че това е продукт, който е едва ли не е с изтекъл срок на годност и лошо качество. За тяхно съжаление се оказва, че този, който определят като най-качествен и затова е с по-висока цена, се продава на най-ниската цена на други болници. Най-ниската постигната цена е 117 лв. и е в резултат на обявена обществена поръчка от държавни лечебни заведения. В същото време от определени частни болници се отчита максимално възможната цена от 1063 лв.\"Какво знаят и какво не присъствалите на изслушването\"Искрено се учудвам, че поне присъстващите на тази маса не знаят, че практиката да не се провежда обществена поръчка винаги води до по-високи цени за всичко. Независимо дали се касае за медицинско изделие, лекарство или апаратура.Правото на избор от кого да си купиш - при положение, че това, което купуваш някой ще ти плати напълно - винаги води до апетити да се купува на максимално висока цена.И Брюксел питаЕврокомисията пита защо частните болници закупуват лекарства без обществена поръчка, стана ясно след края на заседанието на парламентарната комисия.В момента ЕК очаква отговори на въпросите, които е поставила. В нашата област има два - за обществените поръчки и частните болници. Знаете, че вчера подготвих текст до финансовото министерство, което е вносител на законопроекта в МС. И второто е свързано с чл. 266, ал. 2 от Закона за лекарствените продукти в хуманната медицина - това са така наречените редки болести, за които няма алтернативно лечение и те да минават по линия на Закона за обществените поръчки. Това са спешни случаи, при които трябва веднага да се реагира, коментира Ананиев.Здравният министър обяви също така, че е пуснал писмо до данъчната администрация, Изпълнителната агенция по лекарствата и Националния съвет по цени и реимбурсиране на лекарствата да бъде извършена комплексна проверка.Министерството е подготвило и предложения за законови промени, според които всички болници - държавни, общински и частни, трябва да прилагат закона за обществените поръчки.", "date": "2020.01.16", "title": "МЗ установи: Медикаментите, които се купуват на максимални цени, са 4, а не един"}
{"url": "https://offnews.bg/politika/mashinno-prebroiavane-i-tcentrove-shte-zameniat-mashinnoto-glasuvane-719573.html", "text": "Машинно преброяване на бюлетините ще бъде въведено за следващите избори. Около тази идея на ДПС са се обединили ГЕРБ и “Обединени патриоти”, според източници на OFFNews. Депутатите обаче избягват официални коментари по темата.Днес на председателски съвет бе постигнато съгласие за създаване на работна група от всички политически сили за изготвяне на промени в Изборния кодекс, съобщи председателят ГЕРБ в парламента д-р Даниела Дариткова.Машинното преброяване би трябвало да означава, че машинното гласуване ще отпадне. По закон то трябва да бъде въведено за всички следващи избори, без секциите с по-малки от 300 гласоподаватели. За местните избори то беше отменено от парламента избори с мотив, че било прекалено сложно и скъпо.Машинното преброяване се прави със сканиращо устройство, през което се пускат попълнените на ръка бюлетини и така се преброяват. Софтуерът накрая вади протокола от секцията. Така се избягват грешки и умишлени манипулации от секционните комисии. За поредни местни избори голям брой кандидати за общински съветници и избиратели сигнализираха, че не са отчетени преференции.Обмислят се различни варианти за организацията на машинното преброяване, включителни и създаване на преброителни центрове. Единият вариант е да има сканиращо устройство на самата урна. Другият е запечатаните урни да се карат в преброителни центрове, в които да се сканират бюлетините. Вторият вариант би бил по-евтин заради по-малкото устроийства и би решил проблема, който партиите имат с набиране на членове за секционните комисии.Машинното преброяване би трябвало да премахне по-голяма част от проблемите с невалидните бюлетини. Оценките за невалидните бюлетини, подадени за общински съветници на изборите на 27 октомври миналата година, варират между 466 077 и 600 000 а това е над 15% от общо пуснатите 3 089 045 гласа. На евроизборите миналата година невалидните бюлетини са били само 3.83%, а на парламентарния вот през 2017 г. - 4.6 на сто.Идеята за машинно преброяване беше заявена за първи път от Йордан Цонев от ДПС, който каза при последния ремонт на Изборния кодекс през юли миналата година: \"Не искаме човешки ръчички да пипат хартийки и да правят манипулации при броенето\".Работната група ще мисли три месеца“Тази работна група ще се постарае в рамките на три месеца да анализира резултатите от изминалите избори. Да намери точки, по които можем да намерим максимален политически консенсус и да излъчим в края на работата на тази работна група законопроект за изменение на Изборния кодекс, който да отговаря на очакванията на българските граждани”, каза Даниела Дариткова. Според нея очакванията са изборният процес да бъде максимално прозрачен и да гарантира сигурност, “че всеки даден глас за избор на парламент или всеки друг избор, ще бъде коректно отчетен, ще се даде достатъчна легитимност на избора и по този начин разчитаме да повишим доверието в изборите, доверието в политическата система. Резултат, който очакваме е накрая да се получи избор, който да бъде максимално легитимен\", обясни Дариткова. В работната група ще участват депутати от всички партии.Партиите ще предлагат и други идеиПартиите си запазват правото да предлагат и други предложения за промени в Изборния кодекс, освен около тези, които ги обединяват.ДПС, по традиция, ще настояват за отпадане на забраната за агитация на език, различен от българския. “Този път се надяваме на отговорно политическо поведение и промените в Изборното законодателство да спазват препоръките и законите на страната и конституцията, а и препоръките на европейските институции”, каза днес депутатът от ДПС Халил Летифов. Друго нещо, на което от ДПС държаи, е да се вдигне процентът, при който преференцията за даден кандидат може да измести горния.ВМРО ще предложат други свои стари идеи, сред които стимули за гласуване, като данъчно облекчение за гласувалите. Идеята е на гласувалите да им се приспада определена сума от данъчната декларация, примерно 30 лв.БСП смятат да поставят въпроса с изчистването на списъците от хора, които обикновено са зад граница, но продължават да фигурират като гласоподаватели на съответните си адреси у нас. Това можело да стане чрез \"ъпдейтване\" на списъка с всеки следващ вот - в зависимост от това дали лицето е гласувало или не, като няма да се отнема правото на избирател, системно негласувал досега.Кръстина Таскова от \"Воля\" обяви, че искат да ограничат гласуването на неграмотните гласоподаватели, което противоречи на конституцията. Друго тяхно предложение е да има камери в изборните секции и при преброяване на бюлетините.", "date": "2020.01.16", "title": "Машинно преброяване и центрове ще заменят машинното гласуване"}
{"url": "https://offnews.bg/temida/geshev-naredi-proverka-na-otpadatcite-v-neraboteshtite-mini-719593.html", "text": "Главният прокурор Иван Гешев разпореди на министъра на вътрешните работи и председателя на Държавна агенция „Национална сигурност“ проверка дали съхранението на отпадъци в зоните на неработещите мини в цялата страна отговарят на законовите изисквания. В хода на проверката следва да се установи броят, местоположението и данните за последния концесионер, ползвател или рекултиватор на недействащите мини, както и вида и произхода на съхраняваните в тях отпадъци, включително и дали същите са били предмет на трансграничен превоз.В обхвата на проверката са включени и действията на компетентните контролни органи.При констатирани данни за извършено престъпление от общ характер, главният прокурор е разпоредил незабавно да бъдат уведомени съответните прокуратури. ", "date": "2020.01.16", "title": "Гешев нареди проверка на отпадъците в неработещите мини"}
{"url": "https://offnews.bg/zdrave/moskov-podkrepial-ananiev-za-vrashtane-na-obshtestvenite-porachki-v-ch-719555.html", "text": "Бившият здравен министър Петър Москов подкрепи становището на колегата си Кирил Ананиев за връщане на обществените поръчки в частните болници.Москов коментира по БНТ изнесената от управителя на НЗОК д-р Дечо Дечев информация, според която частните болници източват касата чрез собствени фирми за търговия с лекарства.Според Москов това, което се случва, е конфликт в различни течения на ГЕРБ, изразяващ се в атака от страна на директора на касата срещу министъра на здравеопазването.Според него разговорът не трябва да се води по вид собственост, а по ефективността на действията на една или друга структура. Москов заяви, че той самият винаги е бил за връщането на обществените поръчки в частните болници.Бившият здравен министър констатира, че в този мандат не е останало време за сериозни реформи. За да станат възможни, е нужна сериозна консервативна алтернатива в следващия парламент, убеден е Москов.", "date": "2020.01.16", "title": "Москов подкрепял Ананиев за връщане на обществените поръчки в частните болници"}
{"url": "https://offnews.bg/politika/dps-shte-podkrepi-vota-na-nedoverie-sreshtu-pravitelstvoto-719562.html", "text": "Ще подкрепим заявения вот на недоверие срещу правителството, заяви заместник-председателят на групата на ДПС в парламента Йордан Цонев след консултациите с БСП.Това ще е четвъртият вот на недоверие срещу третия кабинет на Бойко Борисов, след като бъде внесен на 20-ти, както е планирано. Той е иницииран от БСП с мотиви - водната криза в Перник, мръсният въздух и криминалния внос на боклук. Вотът на недоверие по всяка вероятност няма да мине, тъй като ДПС и БСП има общо 104 народни представителите при необходими 121 за сваляне на кабинета. Дори 6-те депутати от “Атака”, който се държат опозиционно в последно време, гласуват с тях, гласовете им не са достатъчни, тъй като ГЕРБ и “Обединени патриоти” имат 116. Разговорите на “Воля”, които крепят мнозинството, и БСП за вота предстоят, но Кръстина Таскова от “Воля” намекна, че не са убедени от ползата от падане на кабинета. Тя каза, че ще питат БСП с кого смятат да управляват, ако се създаде кабинет в рамките на този парламента, дали с ВМРО или с ДПС. “Атака” също нямат официално решение.Цонев каза, че ДПС ще подкрепи този вот по много причини, а най-формалната е, че са опозиционна партия. “Най-съществената е, че е налице водна криза в Перник и в други райони на страната. Има криза и с отпадъците. Третата причина, която за нашата партия е много важна. Нашата управленска програма се базира на екологичните принципи. Мотото на нашата програма е \"Чист въздух, чиста вода, чиста храна, чиста енергия\"”, каза Цонев. Програмата на ДПС не само акцентирала върху екологичните проблеми, но в движението смятат да използват зелената икономика като основен инструмент за икономическия растеж в страната.Според Цонев политиката в сферата на водите, в сферата на отпадъците, която води управляващата коалиция, най-меко казано, е хаотична и води до перманентни кризи.ДПС: Ще разберем дали има управляващо мнозинствоАко Марешки и независимите депутати не подкрепят вота на недоверие, значи има преформулирана коалиция на управление, смята Цонев. Според него вотът ще покаже и дали има управляващо мнозинство в този парламент. “Чисто математическо след излизането на \"Атака\" то няма такова. Ако има такова мнозинство, то ще се види в залата. Ако няма мнозинство и ако всички, които се заявяват опозиционни гласуват за вота - правителството ще падне\", заяви още Цонев.Попитан дали това няма да хвърли в страната в криза, Цонев отбеляза, че сега сме във водна криза. \"Ако тази криза прерасне в политическа, конституцията е дала механизмите за решаване на тези кризи\", каза още Йордан Цонев.БСП: Крайно време е правителството да си отиде или да бъде сваленоКрайно време е правителството да си отиде самостоятелно или да бъде свалено, обяви зам.-председателят на групата на БСП Драгомир Стойнев. “Мога да ви кажа, че тези 40 страници мотиви са крайно недостатъчни за това, което се случва в момента и което са принудени да изтърпяват българските граждани. Това правителство е заплаха за живота и здравето на българските граждани”, каза Стойнев. Той даде пример с криминалните случаи, за депониране и горене на опасни отпадъци. “Стигнахме до там и на децата да не им даваме да излизат в училищния двор, защото се диша мръсен въздух”, каза Стойнев.ГЕРБ: Правителството трябва да продължи своята работа\"Сигурна съм, че правителството трябва да продължи своята работа, защото е важно в кризисна ситуация да има кой да решава проблемите на хората. Всички останали тема, които касаят функционирането на политическите партии, не трябва да се смесват с това, за което ние сме тук, а именно да представляваме българските граждани и да решаваме всички въпроси, които са важни за тяхното битие\", каза председателят на ГЕРБ в парламента Даниела Дариткова.", "date": "2020.01.16", "title": "ДПС ще подкрепи вота на недоверие срещу правителството"}
{"url": "https://offnews.bg/temida/geshev-iska-dans-i-politciata-da-proveriat-golemite-iazoviri-719560.html", "text": "Главният прокурор Иван Гешев възложи на Държавна агенция „Национална сигурност“ и на Главна дирекция „Национална полиция“ да направят проверка на значимите язовири в страната, съобщиха от държавното обвинение.Проверката трябва да изясни какво е актуалното състояние на водния обем в язовирите и налице ли са язовири, чиито воден обем е под оптималния, който да гарантира осигуряване на питейно-битовото водоснабдяване на гражданите.След извършване на проверката Гешев настоява да бъде предоставена обобщена справка за всеки един от проверяваните язовири.В случай че в хода на проверката се съберат данни за извършено престъпление от общ характер, материалите от проверката ще бъдат изпратени на съответните компетентни прокуратури за вземане на отношение.В допълнение в отдел „Надзор за законност“ при Върховна административна прокуратура се извършва проверка по спазване разпоредбите на Закона за водите, относно състоянието на язовир „Бели Искър“.", "date": "2020.01.16", "title": "Гешев иска ДАНС и полицията да проверят големите язовири"}
{"url": "https://offnews.bg/drugi/osk-levski-otlichi-naj-dobrite-si-sportisti-za-2019-godina-video-719558.html", "text": "Плакети, купи и книги бяха раздадени на церемонията по награждаване за най-добър спортист на обединен спортен клуб Левски. Състезателката по борба Тайбе Юсеин бе определена за номер 1 за 2019 година. Тя беше наградена от петкратния световен шампион в борбата Александър Томов.Церемонията \"Синя звездна класация\", която се състоя в музея на националния стадион \"Васил Левски\", уважиха куп личности на родния спорт, култура, че дори и политиката.Наградите връчиха олимпийски шампиони и медалисти, излезли от \"синьото\" дружество. За треньор номер 1 на годината беше избран Петър Касабов, треньор на националния отбор по борба за жени.Специалният приз за \"всеотдайност\" получи легендата на художествената гимнастика Нешка Робева.За настроението на гостите на церемонията се погрижи запаленият левскар и шоумен Владислав Крамфилов, по-известен като Влади Въргала, който с култови шеги разчупи обстановката и значително покачи настроението.", "date": "2020.01.16", "title": "ОСК Левски отличи най-добрите си спортисти за 2019 година (видео)"}
{"url": "https://offnews.bg/obshtestvo/ekaterina-zaharieva-poiskali-sme-dostap-na-konsula-ni-po-sluchaia-s-o-719554.html", "text": "Българското Външно министерство е поискали достъп на нашия консул в Германия до съдебното заседание за отнетото 7-месечно българче от родителите му, обяви вицепремиерът и министър на външните работи Екатерина Захариева в Министерския съвет.„И в България институциите са в координация. Надявам се да се изясни обективната истина и да направим всичко възможно за защита на интересите на детето и семейството. На 21-ви януари ще бъде и първото село в съда. На 9 януари през нощта е получен сигнал за случая. От още 10 януари сутринта сме във връзка с родителите и всички отговорни институции в Германия. Консулът от Берлин е командирован в Хамбург в момента, от вчера е в областта и се е срещнал с родителите и техния адвокат. Оказваме абсолютно пълно консулско съдействие“, поясни Захариева.Социалният министър Деница Сачева също коментира случая с отнетото дете.„Вероятно през следващата седмица ще има конкретна информация, която ще можем да дадем по принцип какво може да се прави. На този етап това, за което съветваме всички български граждани, които имат различни казуси със социалните служби на други страни, е да сезират Държавната агенция за закрила на детето. На нея сме ѝ възложили координационните функции, така че да може да координира дейностите на адвокатите, консулствата и защитата на гражданите“, допълни Сачева.Социалният министър подчерта, че консулската служба в Германия работи изключително активно със семейството и добави, че се прави всичко възможно историята да има успешен завършек.Бебето е било отнето от семейството след като медици сигнализират за евентуално насилие. Това се случва, след като родителите претърпяват катастрофа. В резултат на бебето се налага операция на главата. Лекарският екип, извършил операцията, обявил, че е открил стар хематом. Заключенията на експертизата са, че такъв тип хематом може да се получи след неколкократно разтърсване на бебето нагоре-надолу, когато е държано под мишниците. Социалните служби в Германия отнемат детето и го настаняват в приемно семейство. Българските родители отричат да са упражнявали насилие над детето.", "date": "2020.01.16", "title": "Екатерина Захариева: Поискали сме достъп на консула ни по случая с отнетото дете в Германия"}
{"url": "https://offnews.bg/temida/bivshiat-zdraven-ministar-ilko-semerdzhiev-okonchatelno-opravdan-719556.html", "text": "Бившият вицепремиер и министър на здравеопазването в служебното правителство на Огнян Герджиков - Илко Семерджиев, е окончателно оправдан. Това реши състав на Върховния касационен съд (ВКС) с председател и докладчик Антоанета Данова, съобщи lex.bg. Семерджиев беше обвинен за това, че на 24 март 2017 г. е принуждавал чрез заплахи тогавашната шефка на Изпълнителната агенция по лекарствата (ИАЛ) доц. Асена Стоименова да си назначи за заместник Боян Доганов. В разговор Семерджиев казал на Стоименова, че ако не назначи Доганов, той „ще го назначи на нейно място, ще я уволни и ще ѝ направи други неща“. Прокуратурата го обвини по чл. 269, ал. 1 от Наказателния кодекс (НК). Той гласи, че който употреби сила или заплашване с цел да принуди орган на властта, представител на обществеността, частен съдебен изпълнител или помощник частен съдебен изпълнител да извърши или да пропусне нещо по служба или свързано с функцията му, се наказва с лишаване от свобода до шест години.За по-малко от година Семерджиев беше оправдан на две инстанции, но прокуратурата протестира и делото стигна до ВКС, а в решението се казва, че обвинението е било изначално несъставомерно. ", "date": "2020.01.16", "title": "Бившият здравен министър Илко Семерджиев окончателно оправдан"}
{"url": "https://offnews.bg/futbol/tcska-zapisa-parva-pobeda-za-2020-godina-719597.html", "text": "ЦСКА победи казахстанския Каспий с убедителното 4:0 в първата си контролна среща за новата 2020-а година. Старши треньорът Милош Крушчич заложи на два коренно различни състава през двете полувремена.На почивката червените водеха с 2:0, след голове на Али Соу. Гамбиецът откри резултата в 35-та минута, останал сам срещу вратаря след отлично извеждащо подаване на Тиаго Родригес.Четири минути по-късно голмайсторът на червените засече с глава центриране на Брадли Мазику отляво и удвои резултата.През второто полувреме ЦСКА продължи да доминира тотално на терена и в 61-та минута резултатът стана класически, след като Раул Албентоса буквално влезе с топката във вратата след корнер, изпълнен от Греъм Кери.Седем минути по-късно ирландецът пое топката в центъра и направи страхотна солова акция, която завърши с гол, след рикошет в противников състезател. По този начин армейците се поздравиха с първата си победа през зимната си подготовка.Утре в 15:00 часа отборът ще пристигне на Терминал 2 на Летище София и ще получи ден почивка.Стартов състав на ЦСКА: 30. Витаутас Черниаускас (в), 28. Пламен Гълъбов, 4. Божидар Чорбаджийски, 11. Петър Занев (к), 18. Брадли Мазику, 6. Рубен Пинто, 15. Кристиян Малинов, 23. Едвин Джеси, 14. Вив Соломон-Отабор, 20. Тиаго Родригес, 22. Али СоуСъстав на ЦСКА за второто полувреме: 13. Густаво Бусато (в), 19. Иван Турицов, 25. Раул Албентоса (к), 24. Нуно Томаш, 8 Греъм Кери, 26. Валентин Антов, 16. Жанио Бикел, 10. Евандро, 21. Томи Юрич, 5. Ахмед Ахмедов, 7. Денис Давидов", "date": "2020.01.16", "title": "ЦСКА записа първа победа за 2020 година"}
{"url": "https://offnews.bg/analizi-i-komentari/reformite-na-putin-ili-patiat-kam-vechnoto-mu-tcaruvane-719568.html", "text": "Вчерашните новини, сътворени от руския президент Владимир Путин – за свалянето на правителството и ремонта на конституцията, са главна тема за критични коментари на медии и експерти, които не припяват в хора на властта.Общият извод е, че Путин отсега залага решение на проблема за 2024 г., когато приключва мандатът му. И решението е във вечното му царуване.„Путин изобщо не освети своите планове. Вместо това той отвори кутията на Пандора, пълна с всевъзможни варианти. Тази възникнала неопределеност изважда от равновесие политическия елит и му помага да не бъде саката патица, а да остане стожерът, около който се върти цялата страна“, казва московският кореспондент на „Ню Йорк Таймс“ /New York Times/, цитиран без име от руската редакция на Би Би Си /BBC/.Според д-р Сам Грийн, директор на Института за Русия при Кралския колеж в Лондон, днешните събития в руския политически живот са резултат не просто на обмислена, но дори на очаквана стратегия. „Ние все пак предполагахме, че ще бъде търсена нова формация на властта, която да позволи и овцете да останат цели, и вълците да са сити. Вероятно властта се нуждае от запазването на ролята на днешния президент при конституционна невъзможност да направи това. Което означава – ето някакви промени“, отбелязва Грийн.Той смята, че никой не може да предположи до какво ще доведе всичко това. „Поставени са много въпроси, но те остават без отговор – как на практика ще бъдат назначавани премиерите, какви ще бъдат връзките между президента, Съвета на Федерацията и губернаторите, каква ще бъде ролята на Държавния съвет и неговия състав. „В някакъв смисъл това може да бъде опит за отвличане на вниманието от персоната на самия Путин и за концентриране на всички в решаването на далеч по-насъщни властови въпроси. Но аз не съм убеден, че това ще им се получи, защото при разглеждането на ролята на Думата и Държавния съвет, все едно ще премерят ролята на тази конкретна властова рубашка на тялото на Путин“, коментира Грийн.Путин защитава себе сиБившият посланик на Великобритания в Русия Тони Брентън /2004-2008 г./ в момента се намира в Москва и когато журналисти от Би Би Си го търсят по телефона, той не може да се откъсне от новините по телевизията.„Разбира се, че Путин има проблеми. Икономическите мерки много силно ерозираха популярността на правителството му. А той има и личен проблем, свързан с бъдещето му след 2024 г., когато приключва президентският му мандат. И това, което сега виждаме, е показател за това, че Путин започва да решава тези проблеми. Изявленията му показват, че той дава част от пълномощията на парламента и Държавния съвет. При това аз съм убеден, че Путин иска за себе си роля, която ще му даде контрол над собствената му политическа съдба. Нали един от опитите му – да създаде съюзна държава с Беларус, през последните седмици започна да се проваля“, казва дипломатът.Той е категоричен, че всички тези действия имат целта Путин да защити самия себе си след 2024 г. Бившият посланик посочва, че премиерът в оставка Дмитрий Медведев винаги е демонстрирал лоялност към Путин. Факт, че са работили в плътна връзка – Медведев направи изявлението си /за оставката на кабинета/ веднага след посланието на президента. Според Брентън новата роля на Медведев, предложена му вече, няма да бъде понижение за него.„Ню Йорк Таймс“ акцентира на това, че и преди Путин и Медведев са работили в пълна координация на действията си – в частност, по време на онази рокада, когато Медведев зае президентското кресло, което след един мандат се върна при Путин.Оставката на Медведев е най-големият трус за руското правителство през последните 10 години от управлението на Путин, който опитваше да продава образа на стабилността, независимо от отслабването на икономиката и засилването на западните санкции, пише „Уол Стрийт Джърнъл“ / Wall Street Journal/.„Дмитрий Медведев винаги е играл ролята на човек без лични амбиции, а рано или късно такъв човек се оказва там, където е той сега – без конкретно място. За руската власт той е полезен и добър, но е видно, че това в този момент не е необходимо. Сега се налага нуждата от контрол върху процесите вътре в елита, а това не е неговият ход с коня. Затова виждаме назначението на данъчния, който ще може да съдейства на Путин именно в този план“, казва пред Би Би Си Сам Грийн от Кралския колеж.Тази рязка промяна потресе и някои високопоставени чиновници – председателят на Думата Вячеслав Володин прекъсна срещата си с депутатите, за да се убеди, че Путин действително издига за премиерския пост кандидатурата на Мишустин, посочва агенция Блумбърг.„Робин при Батман“Западните медии говорят с доста ограничен кръг от руски експерти и са склонни към извода, че Владимир Путин се стреми към „казахстанския вариант“, като си гарантира длъжност, която ще му позволи да влияе на всички институти на властта в Русия в бъдещето. Мнозина гадаят за приемника му.„Предстои Путин да внесе яснота дали ще даде поне част от властта си, но явен приемник той не назначава. Освен Медведев, като потенциални кандидати за тази роля бяха посочени десетки политици, в това число кмета на Москва Сергей Собянин, министъра на отбраната Сергей Шойгу, вицепремиера Дмитрий Козак, бившия телохранител на Путин Алексей Дюмин, както и дъщерите на Путин Мария и Екатерина, които неотдавна няколко пъти се появиха по телевизията под псевдоними“, пише „Файненшъл Таймс“ /Financial Times/.Изданието се позовава на анонимни източници, близки до президента и твърди, че Путин не планира да сдаде властта. „Той мисли, че без него всичко ще рухне. Без натиск в страната няма да има сериозни промени. Но на повечето хора им е все едно. Революциите се случват, когато няма хляб и щандовете в магазините са празни“, казва един от източниците.„Гардиън“ /Guardian/ публикува кратка политическа биография на Медведев. „В кариерата му има неловки публични моменти. Не веднъж, а няколко пъти той дремеше по време на президентските обръщения“, пише авторът Люк Хардинг и припомня разследването на Алексей Навални /от Фонда за борба с корупцията/ за богатствата на руския премиер. „Медведев така и не излезе от сянката на Путин. В секретните грами на дипломатите на САЩ /изтекли в Wikileaks през 2010 г./ той е наречен „Робин при Путин-Батман“. Това също е истина“, допълва Хардинг.Професорът от колумбийския университет, специалист по постсъветските страни Тимъти Фрай коментира характеристиките на предложения от Путин за премиер Михаил Мишустин пред „Вашингтон пост“ /Washington Post/. „Той е считан за технократ без политически амбиции, което подкрепя версията, че Путин ще се възползва от поправките в конституцията, за да остане на власт и след 2024 г.“, посочва той.Френският „Либерасион“ /Liberation/ отбелязва, че Путин най-вероятно ще се стреми да държи под контрол своя приемник на президентския пост. „За Путин е важно да направи така, че наследството му да не изчезне, след като си тръгне от Кремъл. С конституционните реформи, които предлага, се появява гаранция, че приемникът му няма да има същите прерогативи, а и няма да бъде на власт дълго. В преразпределението на пълномощията има диверсификация на рисковете“, казва директорът на Френско-руската обсерватория Арно Дюбиен.", "date": "2020.01.16", "title": "Реформите на Путин или пътят към вечното му царуване"}
{"url": "https://offnews.bg/obshtestvo/tcentar-za-detca-s-uvrezhdania-otkrivat-v-burgas-719565.html", "text": "Център за комплексно обслужване на деца с увреждания и хронични заболявания ще бъде открит в Бургас с постановление на Министерския съвет от днес.Целта на центъра е да се създадат условия за комплексни здравни услуги за децата с увреждания и техните семейства и да се подобри здравният статус на децата, като се гарантира достъпът им до необходимите медицински грижи и социални услуги.Такъв тип иновативно лечебно заведение ще осигури подкрепа на семействата за превенция на изоставянето на деца с увреждания, посочва пресслужбата на Министерския съвет.Комплексното обслужване ще включва: лечение, рехабилитация, специализирани здравни услуги в дома или в центровете за настаняване от семеен тип, психо-социална рехабилитация, социална подкрепа и др. Целта е още в ранна детска възраст ще бъдат минимизирани както степента на увреждането, така и последствията от него, което увеличава шанса децата да водят самостоятелен и пълноценен живот.", "date": "2020.01.16", "title": "Център за деца с увреждания откриват в Бургас"}
{"url": "https://offnews.bg/kultura/kontcerti-na-koito-si-struva-da-otidem-prez-2020-godina-719545.html", "text": "Да, отминалата 2019 беше богата на събития и концерти - както в България, така и в Европа.У нас свириха \"Dead Can Dance\", в съседна Гърция и в Сърбия - \"The Cure\", имаше \"Hills of Rock\" в Пловдив, имаше, Стинг, имаше какво ли не...Даже Криско със симфоничен оркестър имаше.Само Азис не излезе да изпълни някоя оперна ария, за да е пълно щастието, но това е тема за друг разговор.На старта на новата 2020 година, особено в първите дни на януари, когато ни спохожда следпразничната депресия, няма нищо по-добро за повдигане на настроението от това да планираме къде да отидем през тази година и кой концерт на любим изпълнител или група да посетим.За това ние от екипа на Offnews Култ ще ви предложим различни интересни концерти, фестивали и събития - както у нас, така и в Европа.А вие изберете къде и какво да посетите, защото и тази година ще има голям избор от събития.Днес започваме със събитията, които предстоят в следващите месеци в България.31 януари е денят, в който можете да посетите концерта на Guitar Orchestra Barcelona. Концертът ще зарадва всички любители на фламенкото и горещите ритми, а програмата залага на класици на испанската музика като Исак Албениц и Мануел де Файа.Концертът ще се състои на 31.01.2020 в Зала 1 на НДК.На 7 февруари рок динозаврите \"Сигнал\" планират да зарадват феновете си с концерт в клуб \"Music Jam\" в София.Предстоят концерти на Рут Колева (зала България, 15.02) и голям концерт на Петя Буюклиева (25.03.2020, зала 1 на НДК).Любителите на твърдия звук ще бъдат зарадвани от концерта на немските прогресив дет метъл машини \"Obscura\", които ще свирят на 20.02.2020 (каква дата, а?) в клуб Mixtape 5, като в концерта ще участват още бандите \"God Dethroned\", \"Thulcandra\" и \"Fractal Universe\".И за да не ви дойде много дет метъл, ето нещо по-благо - Ал Бано и Ромина Пауър се събраха и идват да ви попеят \"Феличитааааа\" - това ще се случи на 19 март 2020 в зала 1 на НДК. Пийте по едно просеко, настържете на ситно пармиджаното и тичайте за билети, защото след това предстоят още култови събития.На 28 март у нас пристига Ричард Маркс. Неговото шоу ще се състои отново в Зала 1 на НДК.А концертът на Ара Маликян, който издаде съвсем наскоро убийствен албум \"Royal Garage\" (и вътре има парче със Серж Танкиян от SOAD), ще можете да гледате на 16 март в София (зала 1 на НДК), 17 март във Варна (Дворец на културата и спорта) и 19 в Пловдив (Комплекс С.И.Л.А.)Любителите на класическата музика ще могат да се насладят на рядко изпълняваната творба на Антон Брукнер \"Grosse Messe\", която ще прозвучи под палката на Йордан Камджалов на 21 февруари в Зала България (с начало на концерта 19,30 часа).Събитието на месец януари обаче за класическите меломани без съмнение е предстоящия концерт на световноизвестния пианист Иво Погорелич на 26 януари в Зала България. Той ще представи пред българска публика Концерт за пиано и оркестър от Роберт Шуман, а във втората част Софийска филхармония под палката на маестро Найден Тодоров ще изпълни Седма симфония от Бетовен.С това изчерпваме днешното концертно ревю, а следващата седмица ще ви предложим и концерти и събития, които ще се случват извън границите на България в следващите месеци.А сега тичайте за билети и зарежете тази следновогодишна депресия.", "date": "2020.01.16", "title": "Концерти, на които си струва да отидем през 2020 година"}
{"url": "https://offnews.bg/sviat/ne-samo-v-pernik-i-v-rio-ima-vodna-kriza-719563.html", "text": "Седмици преди световноизвестния карнавал и на фона на температури над 40 градуса по Целзий жители на Рио де Жанейро се оплакаха, че от чешмите им тече мътна и миризлива вода, пише в. „Гардиън“.Множество квартали в града с 6,7 млн. души население, както и шест по-малки градчета в района, са засегнати от кризата, която продължава вече втора седмица.Социалните медии са наводнени със снимки и видеоклипове на водата с цвят на пръст, докато доставките на бутилирана вода намаляват.Публичната водоснабдителна компания обяви, че странният вкус е предизвикан от органичното вещество геосмин, което естествено се съдържа в почвата, и настоява, че водата е безопасна за пиене.Но жителите на Рио се оплакват, че им прилошава след консумация на водата, а екоактивисти обвиняват за кризата замърсените реки, липсата на базова хигиена и десетилетията на лошо управление на водите, съобщава БНР.", "date": "2020.01.16", "title": "Не само в Перник  - и в Рио има водна криза"}
{"url": "https://offnews.bg/politika/ninova-blagodari-za-pozhelaniata-za-chrd-snimki-719575.html", "text": "Благодаря на всички за вниманието, обичта и топлината, които ми дадохте днес по случай рождения ми ден. Това заявява лидерът на БСП Корнелия Нинова,  която днес празнува рожден ден. Всички прекрасни пожелания, които получих, да ви се връщат многократно, пожелава Нивона. Бъдете здрави, уважавани и обичани!, пожелава още Нинова. ", "date": "2020.01.16", "title": "Нинова благодари за пожеланията за ЧРД (снимки)"}
{"url": "https://offnews.bg/kultura/slushaj-na-zhivo-dzhonas-bradars-v-parizh-s-vivacom-i-tidal-719566.html", "text": "Отлична възможност за любителите на музиката - VIVACOM и TIDAL организират томбола за две двойни покани за концерта на американската поп група Джонас Брадърс на 22.02.2020 в Париж, част от европейското турне „Happiness begins“.Освен поканите, организаторите поемат и цената на самолетните билети, трансферите и нощувките.Играта ще се проведе в периода 16.01.2020 – 05.02.2020г. В нея могат да участват всички клиенти на VIVACOM с включен абонамент към музикална платформа TIDAL към тарифни планове SMART L/L+/XL/XL+/U и i-Traffic XL+/XXL+.Желаещите да участват в томболата трябва да създадат плейлист в профила си в TIDAL, в който да бъдат включени минимум три песни от репертоара на Джонас Брадърс. След това трябва да последват рекламен банер в платформата, водещ до страница за заявяване на регистрация (https://try.tidal.com/jonasbrothersxvivacom). Там е необходимо да попълнят формата за участие, където да споделят вече създадения плейлист и да въведат своите данни за участие. Двамата печеливши ще бъдат обявени в профилите в социалните мрежи на VIVACOM и на официалната страница на TIDAL на 10.02.2020.Пълните правила на томболата може да видите .", "date": "2020.01.16", "title": "Слушай на живо Джонас Брадърс в Париж с VIVACOM и TIDAL"}
{"url": "https://offnews.bg/tehnologii/testovete-na-offroad-bulgaria-com-lentov-shlajf-parkside-pbs-900-c3-719403.html", "text": "Много от нас са изпитвали чувството да ни се иска да си реновираме любима маса, бюро или друга мебел.Новите някак си стоят евтини, а моето любимо бюро е толкова хубаво, масивно, направено е без да се пести материал - знаете за какво говоря.Хубави инструменти на достъпни цени правят домашните ремонти - и за нас, не-професионалистите - по-достъпни. Дойде и моят ред да съм тестер - добре, че ми се падна шлайф, може да вдигна малко прахоляк, но поне няма да се карам със съседите, докато дупча стените...Лентовият шлайф Parkside е с размери на лентата 75 x 533 mm. Скоростта му се регулира плавно, благодарение на превключвател за включване и изключване с регулиращо колело. Шлайфът е лек и удобен. Работата с него не изморява.Налична е и система за затягане без инструменти, която подсигурява лесната смяна на лентовата шкурка.Машината може да се използва и стационарно, което е голям плюс, тъй като дава възможност да я използваш при по-разнообразни проекти.Още информация и видео от тестовете ", "date": "2020.01.16", "title": "Тестовете на OFFRoad-Bulgaria.com: Лентов шлайф PARKSIDE PBS 900 C3"}
{"url": "https://offnews.bg/kultura/godinata-na-betoven-malko-izvestni-fakti-za-kompozitora-719465.html", "text": "Докато в България мъдрото ръководство на родната култура отпуска милиони за стени от тухли, светлинни кули и безсмислени рекламни клипове, само преди дни стана ясно, че в Германия правителството е отделило 27 милиона евро за провеждането на тържествата по повод 250 годишнината от рождението на Лудвиг ван Бетовен.Впрочем, тази годишнина можеше и да не бъде празнувана през 2020. За рождена дата на композитора се смята датата 16.12.1770 година (роден е в Бон), но дълго време се приемаше, че Бетовен е роден през 1772. Причината - неговият баща \"смъква\" две години от възрастта на сина си с цел да го представя за надарено дете-чудо, подобно на Моцарт.На практика точни данни за рождената дата на композитора няма, но съществува документ за кръщението на Лудвиг, а по това време то се е извършвало в рамките на ден или два след раждането - поради голямата детска смъртност.Първата композиция на младия Бетовен излиза, когато той е едва 12 годишен - през 1783. Това са 9 вариации за пиано. През целия си живот Бетовен води битка с глухотата. Симптомите на оглушаването започват, когато е на 25 години. На 27 той се оплаква, че чува постоянно бръмчене, а на 46 губи напълно слуха си.Съществуват много легенди за това как Бетовен е оглушал. Една от тях гласи, че композиторът толкова живеел с музиката си, че когато композирал, вдигал висока температура. Толкова висока, че за да не получи гърчове, се поливал с ледена вода, което довело до проблемите му със слуха.Друга теза, която съвсем наскоро бе публикувана в научното списание „Laryngoscope“, гласи, че композиторът е жертва на отравяне с алкохол, в резултат на това, че виното, което се правело по това време, съдържало големи количества тежки метали.Тезата е подкрепена с анализ на кичур от косата на композитора и тъкан от черепа му, направен през 2005 година, който показал повишено съдържание на олово.Факт е, че прогресивната глухота на Бетовен не пречи на неговата гениалност. Напротив - дали заради прогресивното оглушаване или заради достигането до творческа зрялост той създава най-забележителните си произведения именно по време на дългата си загубена битка със слуха.Мнозина не знаят, че много преди да напише своята Девета симфония, чиято последна част съдържа прочутата \"Ода на радостта\" по текст на Шилер (днес - химн на ЕС), Бетовен използва почти същата тема, популярна като \"темата на радостта\", в друго свое произведение - Хорална фантазия за пиано, хор и оркестър.Смъртта на композитора също е обект на противоречиви данни.Според едни, умирайки, тежко болният Бетовен произнесъл \"Plaudite, amici, commedia finita est\" (\"Аплодирайте, приятели, комедията свърши\").Според друга версия последният, който видял Бетовен жив, е негов приятел, който занесъл на тежкоболния маестро няколко бутилки вино. Композиторът погледнал с угасващ поглед и казал: \"Жалко, жалко, твърде късно\".В своя живот композиторът пише 9 симфонии, огромно количество инструментални концерти, една опера (\"Фиделио\"), камерна музика.Музиката на Бетовен завършва един период в музиката - класицизма, и навлиза в нов период - този на романтизма.2020 ще бъде годината на Бетовен и неговата музика.", "date": "2020.01.16", "title": "Годината на Бетовен: малко известни факти за композитора"}
{"url": "https://offnews.bg/zdrave/nad-2000-sa-sluchaite-na-varitcela-prez-ianuari-719528.html", "text": "От началото на годината са, регистрирани над 2000 случая на заразени с варицела. Това каза главният държавен здравен инспектор д-р Ангел Кунчев пред БНТ.По думите на д-р Кунчев за миналата година случаите са били малко над 30 000 случая, като може да се говори за пиков период както през 2019 г., така и през тази година.На всеки 5-6 години се натрупва контингент от деца, които не са се срещали с вируса, не са боледували и заболеваемостта се повишава. Такъв цикъл се наблюдава вече 20 години. Зимните месеци са пикови при регистрирането на детските шарки, каза здравният инспектор.Той съобщи, че вече са пристигнали и първите дози ваксини срещу варицела, които чакат разрешително от Агенцията по лекарствата, за да бъдат пуснат в аптечната мрежа. Ваксината се поставя на деца над 1-годишна възраст, а горна граница няма.Д-р Кунчев коментира и данните от доклада на ЕК, в който се споменава, че заболеваемостта от туберкулоза у нас е една от най-високите в ЕС. По думите му за последните 20 години регистрираните случаи са намалели двойно. ", "date": "2020.01.16", "title": "Над 2000 са случаите на варицела през януари"}
{"url": "https://offnews.bg/obshtestvo/orden-stara-planina-za-prof-vladimir-getov-719567.html", "text": "Правителството предложи проф. Владимир Гетов да бъде удостоен с орден „Св. Св. Кирил и Методий“ втора степен, съобщи правителствената информационна служба.Министерският съвет ще предложи на президента Румен Радев са издаде указ за награждаването на проф. Гетов за големите му заслуги в областта на образованието и науката, както и за развитието на академичното сътрудничество между България и Великобритания.Проф. Владимир Гетов е преподавател по компютърни науки в Университета Уестминстър, Лондон. Член е на Съюза на учените в България и на Борда на директорите на Компютърното общество към Международния институт на инженерите по електротехника и електроника. Има дългогодишен опит в областта на компютърните науки, информационните технологии и програмирането. Научните му изследвания намират широко признание в международните академични среди, носител е на множество отличия и награди.Проф. Гетов има принос за развитието на академичните връзки между България и Великобритания, както и за издигането на международния престиж на българската наука, посочват от МС.", "date": "2020.01.16", "title": "Орден 'Стара планина' за проф. Владимир Гетов"}
{"url": "https://offnews.bg/sviat/okeanat-pogalna-dva-ostrova-na-indonezia-719526.html", "text": "Два необитаеми острова в индонезийската провинция Южна Суматра напълно изчезнаха под водата в резултат на покачване на морското равнище, причинено от глобалното затопляне. Това съобщава днес в. \"Стрейт таймс\", цитирайки данни на местната организация \"Форум за околната среда\", предаде ТАСС.\"Островите Бетет и Гундул сега се намират 1-3 метра под морското равнище\", заяви ръководителят на НПО-то Хайрул Собри.\"Ако не се предприемат спешни действия, под заплаха от изчезване са още четири острова в състава на тази провинция\", предупреди експертът.Той отбеляза, че един от тези острови - Салах Намао, все още е обитаем, макар че от 90-те години на миналия век местните жители постепенно започнали да го напускат, включително поради покачването на морското равнище. По думите му на изчезналия вече остров Бетет преди е имало национален природен резерват, получил признание от ЮНЕСКО.Индонезия е разположена на най-големия в света архипелаг с близо 18 хиляди острова.", "date": "2020.01.16", "title": "Океанът погълна два острова на Индонезия"}
{"url": "https://offnews.bg/politika/fandakova-spirame-naj-zamarsiavashtite-koli-v-dnite-s-bezplaten-trans-719530.html", "text": "Промените в закона за движение по пътищата, които се обсъждат в парламента, ще дадат реална възможност на Столичната община да въвежда нискоемисионни зони в дните с мръсен въздух. Министерството на транспорта трябва да въведе стикери за реалното замърсяване на автомобилите и тогава при повишени нива на ФПЧ ще можем да спираме тези коли, които замърсяват най-много едновременно с въвеждане на безплатен градски транспорт.Това заяви столичният кмет Йорданка Фандъкова по БНТ. Тя подчерта, че районните кметове ще решават сами кои улици, тротоари, паркинги в кварталите им да се ремонтират. За кварталните ремонти Столичната община е заложила 12 млн. лв. повече от миналата година, като 10 млн. ще отидат директно при районните кметове, уточни Фандъкова.Тя коментира проекта за бюджет на София, чието публично обсъждане е днес на \"Московска\" 33. Проектът за бюджет е в размер на 1 млрд. и 700 хиляди лева, но цифрите ще се променят до окончателното внасяне, тъй като получаваме много предложения от неправителствени организации, от граждани, от социалните партньори, допълни Фандъкова. Средствата са насочени към два стратегически приоритета, по които предстои да се работи в следващите 4 години, каза кметът на София. Това са инвестиции в кварталите (улици, тротоари, детски градини и училища и градски транспорт) и подобряване на чистотата на въздуха.Сред основните мерки срещу мръсния въздух са инвестиции в градския транспорт, подмяна на печки на дърва и въглища, озеленяване, почистване.Заложили сме увеличение на средствата за миене и машинно метене на града. Това е много важна задача. За втора година - миналата година за първи път въведохме и миене през зимата тогава, когато времето позволи. Преди 2 дни на 14 януари, когато имаше превишения на нормите, бяха измити по-голямата част от основните булеварди в града.Ние сме заложили с 52 млн. лв. повече собствени приходи за тази година. Тези приходи идват от данъците на хората, от по-високата събираемост, което е наш ангажимент, и това са възможностите на града и на неговите граждани, каза още Йорданка Фандъкова. Тя изрази огорчението си, че опозицията няма да подкрепи проектобюджета и вече се обяви против разпоредбите с повишаването на данъците за замърсяващите автомобили. ", "date": "2020.01.16", "title": "Фандъкова: Спираме най-замърсяващите коли в дните с безплатен транспорт"}
{"url": "https://offnews.bg/112/izdirvaniat-veselin-i-53-godishna-zhena-sa-zhertvite-ot-vzriva-v-blok-719529.html", "text": "Установена е самоличността на двете жертви на експлозията в блок на улица \"Владислав Варненчик\" във Варна, съобщи окръжният прокурор Красимир Конов.Едната жертва е 53-годишна жена. Другата е издирваният 66-годишен Веселин Димитров, който живеел с партньорката си в жилището, откъдето е тръгнал взривът. Димитров е трябвало да се изнесе в нощта на експлозията заради ограничителна заповед, издадена заради домашно насилие.\"Разполагаме с доказателства, които могат да бъдат счетени като косвени и касаят самоличността на жертвите. Изчакваме заключението на ДНК експертизата\", обясни прокурорът. По думите на окръжния прокурор загиналите са открити в два съседни апартамента, всеки от които е напълно унищожен, срутени са дори преградните стени. Починалата жена е съседка на Веселин Димитров.При взрива в ранните часове на 13-и януари загинаха двама души, а над 10 бяха ранени. Няколко семейства са настанени в общински жилища, тъй като домовете им са унищожени или са със значителни щети.Причините за взрива все още се изясняват. По думите на прокурор Конов става въпрос за т.нар. обемен взрив без изявен епицентър. Такъв може да бъде причинен от леснозапалими вещества в голяма концентрация в затворено помещение. Разследващите са установили, че два дни преди трагедията Димитров е купил 30 литра бензин и 11 литра газ.\"Все още не е ясно кой е извършителят, разследват се няколко версии. Може да се каже, че в жилището е имало лесно запалими вещества, но все още няма потвърждение дали е имало взривни вещества или не\", заяви още окръжният прокурор на Варна.", "date": "2020.01.16", "title": "Издирваният Веселин и 53-годишна жена са жертвите от взрива в блок във Варна (обновена)"}
{"url": "https://offnews.bg/sviat/naj-malko-15-dushi-sa-zaginali-sled-bombardirovka-na-pazar-v-idlib-719527.html", "text": "Най-малко 15 души са убити и 65 са ранени, след като сирийски бойни самолети бомбардираха пазар в последния контролиран от бунтовници и джихадисти район в северозападна Сирия, предаде местната информационна агенция The New Arab. Въздушните удари са нанесени по зеленчуков пазар и индустриална зона в град Идлиб, които са разположени на неколкостотин метра един от друг.Работници на Сирийската гражданска защита са се втурнали да спасяват хората, които са били под развалините. Някои от ранените са в критично състояние и вероятността да останат живи е много малка.Един от служителите в гражданската защита също е бил сред убитите.Взривени бяха и няколко превозни средства в индустриалната зона, съобщи АФП .През последните седмици стотици хиляди са избягали от провинция Идлиб, тъй като руските самолети и сирийската артилерия са обсадили градове и села.Базираната във Великобритания неправителствена организация Сирийски център за наблюдение на човешките права съобщи, че и двата района били пълни с хора, когато самолетите са нанесли ударите.Според организацията десетки въздушни удари от руски и сирийски самолети били нанесени и в други части на провинция Идлиб.Много от жителите, които подкрепят опозицията се страхуват от завръщането на авторитарното управление на Асад и се стремят да стигнат до Турция.", "date": "2020.01.16", "title": "Най-малко 15 души са загинали след бомбардировка на пазар в Идлиб"}
{"url": "https://offnews.bg/sviat/ruskata-duma-gleda-kandidaturata-na-mihail-mishustin-za-premier-719524.html", "text": "На днешното заседание Руската Дума ще обсъди кандидатурата на Михаил Мишустин за министър-председател на Русия, съобщи ТАСС. Михаил Мишустин е бивш ръководител на Федералната данъчна служба и беше предложен за поста от президента Владимир Путин светкавично, след като кабинетът на премиера Дмитрий Медведев подаде оставка вчера.Според председателя на парламента Вячеслав Володин Мишустин е професионалист в областта на финансите и данъчното законодателство, както и познава регионалните особености.Ако бъде одобрен от депутатите, Мишустин ще започне да съставя ново правителство.Премиерът Дмитрий Медведев подаде оставка, след като президентът Путин предложи съществени промени в конституцията във вчерашното си послание към Федералното събрание.Промените предвиждат разширяване на правомощията на парламента за сметка на президентските, превръщането на Държавния съвет в конституционен орган и приоритет на руската конституция над международното право.Путин вече подписа и указ за сформирането на работна група за подготовка на предложения за изменение на Конституцията.Агенция \"Интерфакс\" съобщи, че руският президент е решил да създаде поста зам.-председател на Съвета за сигурност на Русия и го предложил на Медведев. На този пост той ще се занимава с въпроси от сигурността и отбраната.", "date": "2020.01.16", "title": "Руската Дума гледа кандидатурата на Михаил Мишустин за премиер"}
{"url": "https://offnews.bg/bojni/ofitcialno-kubrat-pulev-shte-se-izpravi-sreshtu-antani-dzhoshua-prez-719532.html", "text": "Звездата ни в профибокса Кубрат Пулев ще се изправи срещу Антъни Джошуа в битка за световната титла в тежка категория на Международната боксова федерация (IBF).Това ще се случи през май в турския град Истанбул. Двубоят ще бъде на клубния стадион на местния гранд Бешикташ – \"Водафон Арена\", като допълнително ще бъде обявена и официалната дата за сблъсъка.Припомняме, че още в началото на месеца стана ясно, че щабовете на Пулев и Джошуа преговарят за мач, а крайният срок да се споразумеят е 31 януари.Пулев вече имаше насрочен мач с Джошуа веднъж, като двамата трябваше да се бият през октомври 2017 г. Няколко седмици преди срещата българинът получи контузия на гръден мускул и се отказа.Джошуа държи три от поясите в тежка категория - IBF, WBO и този на Световната боксова асоциация (WBA). Британецът си ги върна след успех над Анди Руис на 7 декември в мач-реванш в Саудитска Арабия. През юни 2019 г. Джошуа претърпя единствената си загуба на професионалния ринг, когато беше нокаутиран от Руис в Ню Йорк.Последният мач на Кубрат пък бе срещу американеца Райдъл Букър на 10 ноември миналата година. Тогава българинът победи по точки в 10 рунда на галавечер във Фресно, Калифорния (САЩ).", "date": "2020.01.16", "title": "Официално: Кубрат Пулев ще се изправи срещу Антъни Джошуа през май в Истанбул"}
{"url": "https://offnews.bg/zdrave/bolnitca-nadezhda-nikoga-ne-sme-kupuvali-spomenatoto-ot-d-r-dechev-719541.html", "text": "В болница „Надежда“ никога не е закупуван и ползван препаратът Пеметрексед на фирма „Алвоген“, както твърди д-р Дечев, съобщиха от лечебното заведение в опровержение на казаното от управителя на НЗОК д-р Дечо Дечев пред бТВ.В интервю за медията управителят на НЗОК оповести списък с частните болници, които по думите му са отчитали многократно по-висока цена за лекарство за ракови заболявания.Публикуваме позицията на лечебното заведение, без редакторска намеса:1. В болница „Надежда“ никога не е закупуван и ползван препаратът Пеметрексед на фирма „Алвоген“, както твърди д-р Дечев. Пациентите на болницата се лекуват с препарат на друг производител, който се различава по фармацевтичната си форма. Препаратът, който ползваме, е включен в Позитивния лекарствен списък.2. Към момента в Позитивния лекарствен списък има медикаменти на пет производители, които съдържат пеметрексед – Актавис, Акорд, Алвоген, Новамед и Сандоз. Тези продукти са общо седем на брой. Те се различават помежду си по лекарствената си форма и презентацията. Макар че съдържат едно и също активно лекарствено вещество – пеметрексед, става дума за седем отделни лекарства, всяко със своите специфични качества.3. По същество всяка една от фирмите производители, цитирани по-горе, е получила одобрение на цена по позитивен списък на своя продукт, съдържащ пеметрексед, от 1036,03 лв. за 500 мг. По силата на правилата на Националния съвет за цени и реимбурсиране това е най-ниската възможна реимбурсна цена в референтните страни от Европа.Въпреки това, една от фирмите предоставя оферта с цена, която е седем пъти по-ниска. Такава фрапираща отстъпка и парадоксално ниска цена обикновено се дават за преоценени продукти, затова буди съмнение качеството на предлагания препарат - неговата автентичност, срок на годност, количеството, съдържащо се активно вещество. Такива примери вече бяха установени с други стоки, чието качество за България е снижено спрямо Европа.Като лекари, за нас на първо място стои здравето на пациента, неговото качествено лечение и ние не можем да рискуваме и да правим компромис с преоценени препарати. Не само по отношение на онкопациенти, но по отношение на всички пациенти, независимо дали се самофинансират или лечението им се заплаща от НЗОК.Политика на болница „Надежда“ е винаги да отхвърля съмнително големи отстъпки или нелогично ниски цени, предлагани за медикаментите, заплащани от НЗОК, но и за всички други лекарства, медицински изделия, консумативи, материали и медицинска апаратура.4. Декларираме, че нямаме и не сме имали свързана фирма за търговия на едро с лекарства. Ние работим само с търговци на едро, които са лицензирани независими търговски дружества, установени на пазара повече от няколко десетилетия, дълго преди създаването на болницата и с които нямаме никаква юридическа връзка.5. Поради публично оповестените неверни твърдения, които поставят под съмнения етиката на лечебното заведение и така уронват престижа и компрометират авторитета на болница „Надежда“, ние обмисляме да заведем съдебен иск.Позицията е подписана от административния директор на болницата д-р Анелия Рачева и екипа на \"Надежда\".", "date": "2020.01.16", "title": "Болница 'Надежда': Никога не сме купували споменатото от д-р Дечев лекарство"}
{"url": "https://offnews.bg/tenis/grigor-dimitrov-zapochva-sreshtu-arzhentinetc-v-melbarn-719533.html", "text": "Поставеният под номер 51 в световната ранглиста Хуан Игнасио Лондеро ще бъде съперник на звездата ни в тениса Григор Димитров в първия кръг на турнира от Големия шлем - Открито първенствот на Австралия.Аржентинецът е на 26 години, а рекордът му в ранглистата е номер 50. При евентуална победа, във втория кръг Димитров може да се изправи срещу друг представител на южноамериканската държава - Леонардо Майер, който трябва да победи представителя на САЩ Томи Пол.Световният номер 1 Рафаел Надал ще започне от първия кръг срещу боливиеца Уго Далиен, а във втория може да срещне Федерико Делбонис или Жоао Соуса. В третия кръг пред Матадора може да има препятствие в лицето на неговия сънародник Пабло Кареньо Буста.Водачът в долната половина на схемата и настоящ носител на трофея Новак Джокович ще започне срещу германеца Ян-Ленард Щруф от първия кръг, а във втория ще се изправи срещу Татсума Ито или квалификант. В третия кръг сърбинът може да срещне Даниел Евънс или Макдоналд Макензи.Роджър Федерер, който е трети при поставените, ще започне срещу Стив Джонсън от САЩ от първия кръг, а във втория кръг ще срещне Филип Крайнович или квалификант. Възможен противник в третия кръг за него е Хуберт Хуркач, Джон Милман или квалификант.", "date": "2020.01.16", "title": "Григор Димитров започва срещу аржентинец в Мелбърн"}
{"url": "https://offnews.bg/ikonomika/sled-provala-sas-struma-do-3-godini-shte-e-gotova-parvata-ni-tciala-z-719537.html", "text": "Лошата новина за всички, пътуващи с автомобили към Гърция - оттеглянето на апликационната форма, с която страната ни кандидатства за еврофинансиране на магистрала Струма в Кресненското дефиле, всъщност е добра за българските железници. страната ни получава шанс да завърши първата си модернизирана жп линия от граница до граница. Става дума за трасето от Капитан Андреево до Калотина.До момента са завършени жп участъците от турската граница до Септември и от Септември до Бургас. В момента се изпълняват още няколко отсечки -  Елин Пелин - Костенец, Вакарел - Ихтиман, Ихтиман - Костенец и София - Волуяк. За продължението на жп линията след Волуяк към сръбската граница обаче липсва европейско финансиране.В случая обаче Национална компания \"Железопътна инфраструктура\" действа изключително професионално и докара важния инфраструктурен проект до финалната права. Релсовата компания направи проекта, защити го като резервен за еврофондовете, стартира обществените поръчки и през декември дори получи цели 9 оферти по двете обособени позиции на участъка Волуяк - Драгоман.Обособена позиция 1 е „Проектиране на железен път, контактна мрежа, съоръжения, строителство и авторски надзор на участък Волуяк-Петърч“. А обособена позиция 2 е „Строителство на железен път, контактна мрежа, съоръжения на участък Петърч-Драгоман, проектиране, строителство и авторски надзор на системи за сигнализация и телекомуникации на участък Волуяк-Драгоман“.Кандидатите, подали документи за участие, по ред на подаване на офертите са:ДЗЗД РЕЙЛ ГРУП ЗАПАД – за Обособена позиция 2ОБЕДИНЕНИЕ ВОЛУЯК РЕЙЛ ДЗЗД – за Обособена позиция 1ДЖЕНГИЗ ИИШААТ САНАЙИ ВЕ ТИДЖАРЕТ А.Ш. – за Обособена позиция 2ВИСТРА ДЗЗД – за Обособена позиция 1METRORAY INSAAT ELEKTROMEKANIK SAN. VE TIC.A.S. – за Обособена позиция 2METRORAY INSAAT ELEKTROMEKANIK SAN. VE TIC.A.S. – за Обособена позиция 1КОЛИН ИНШААТ ТУРИЗМ САНАЙИ ВЕ ТИДЖАРЕТ АД – за Обособен апозиция 2ТЕРНА С.А – Обособена позиция 2ТЕРНА С.А – Обособена позиция 1Индикативната стойност на проекта е 345 917 408,20 лева без ДДС.", "date": "2020.01.16", "title": "След провала със Струма: До 3 години ще е готова първата ни цяла жп магистрала"}
{"url": "https://offnews.bg/obshtestvo/globalnoto-zatopliane-potopi-dva-ostrova-kak-to-mozhe-se-otrazi-na-te-719538.html", "text": "Океанът погълна два индонезийски острова, стана ясно през последното денонощие. Бетет и Гундул сега се намират на един до три метра под морското равнище, това е резултат от глобалното затопляне, констатира местната организация \"Форум за околната среда\", цитирана от \"Стрейт таймс\".Предупреждението, че светът ще бъде изправен пред катастрофална промяна само при покачване на глобалната температура с градус и половина спрямо времето преди масовата индустриализация отправя от години Междуправителствената експертна група по климатични промени и настоява страните да направят всичко възможно, за да ограничат затоплянето. Като една от последиците от него организацията посочва покачването на нивата на световния океан. Сега земята е с градус по-топла и предупрежденията за катастрофални послединици започват да стават реалност.Юли 2019 г. беше един от най-топлите месеци в историята. Юлските температури са по-високи почти навсякъде по света през последните 10 години в сравнение с 1880-1900 г.Как изглежда и как би изглеждала картината в 1000 града, сред които българските София и Пловдив, показва графика, публикувана от екип журналисти на Би Би Си. Уви, ако затоплянето продължи със сегашните си темпове, до края на века температурата може да се покачи с 3 до 5 градуса.СофияПрез 2018 г. средната юлска температура в столицата е била 20.5C, а януарска - минус 1.8 градуса. Как обаче би изглеждала картината през 2100 г.? Най-благоприятният сценарий показва, че през януари средната температура би била минус 0.4 градуса, което е увеличение с 3.2 градуса от 1900 г. През юли средната температура би била 21.4 градуса, или с 2.5 градуса над тази от 1900 г.Това би се случило, ако пикът на емисиите парникови газове е в началото на века и последва драстично намаление. Това би запазило глобалното затопляне в рамките на 2 градуса, но изисква строги политики за климата.Вторият сценарий предвижда средна януарска температура 0.5 градуса (+4.1 от 1900 г.) и средна юлска 22.9C (+4.0 от 1900 г.). Той би се осъществил, ако пикът на емисиите до 2040 г. и след това има намаление. Това също изисква целенасочени действия и ясни политики за климатичните изменения.Третият сценарий е за 1.1 градуса средна януарска температура до 2100 г. (+4.7 от 1900) и средна юлска 23.7 градуса (+4.8 от 1900). Това би се случило, ако емисиите парникови газове не започнат да намаляват до 2080 г.Четвъртият и най-лошият сценарий показва, че до 2100 г. средната януарска температура в София може да се увеличи на 3.2 градуса (+6.8 от 1900 г.), а юлската - на 27.1 градуса (+8.2 от 1900 г.) Това би се случило, ако нивата на парниковите газове останат непроменени през 21-вото столетие. В световен мащаб това би довело до повишение на температурите между 3 и 5 градуса до 2100 г.ПловдивПрез 2018 г. средната юлска температура е 22.0 градуса, а януарската - минус 0.7 градуса. В най-добрия случай до 2100 г. януарската температура ще се повиши на 0.6 градуса (+3.0 от 1900), а юлската - до 22.8 градуса (+2.4 от 1900 г.). Във втория сценарий температурите са съответно 1.4 (+3.9 от 1900) и 24.3 (+4.0 от 1900 г.). В третия тя е 2.0 градуса през януари (+4.4 от 1900) и 25.1 през юли (+4.8 от 1900 г.). Най-лошият вариант показва 3.8 градуса средна януарска температура (+6.2 от 1900 г.) и 28.4 градуса (+8.0 от 1900 г.) през юли.", "date": "2020.01.16", "title": "Глобалното затопляне потопи два острова: как то може се отрази на температурите у нас"}
{"url": "https://offnews.bg/zdrave/koga-ne-biva-da-chakame-glavobolieto-da-otmine-719550.html", "text": "Най-разпространените причини за появата на главоболие са преумора или стрес. Случва се главоболието да е свързано и с някакви сериозни заболявания, и тогава е най-добре веднага да потърсим лекарска помощ. Кога не бива да търпим и да чакаме да отмине посочва специализираното издание Women’s Health.Причини за главоболиетоСпоред специалистите главоболието никога не възниква от само себе си. То е симптом или проява на патологични процеси. Причините могат да бъдат най-различни – стрес, емоционално натоварване заради проблеми вкъщи или на работа, дори обикновена настинка. Съществуват и животозастрашаващи състояния, които са съпроводени с главоболие – мозъчен тумор или аневризма.Главоболието се различава по интензивността и продължителността си според причината, поради която е възникнало. Понякога е достатъчно да хапнеш, за да престане да те боли глава, друг път дори най-силните обезболяващи не могат да притъпят болката.Защо главата ни боли в различни зони?Случва се да пулсират слепоочията ни, друг път ни боли глава в зоната на челото или тила. Специалистите твърдят, че пулсиращата болка в тила, съпътствана с гадене или повръщане, може да е симптом на високо кръвно.Ако кръвното налягане е с нормални стойности, но усещаме болка в челото и напрежение в очите има вероятност да е нарушен венозният отток или да се проявяват симптоми на хидроцефалия на главния мозък.Ако болката е само в едната страна на главата, с пулсиращ характер, състоянието е по-скоро мигренозно.Възможно е болката да стяга главата като с обръч, което е резултат от напрежение.Кога не бива да търпим и чакаме да отмине:- ако болката е възникнала рязко, без видима причина;- ако болката има особен характер, не сме изпитвали подобна преди;- ако болката не преминава в продължение на няколко дни, приемаме аналгетици, но няма ефект, не можем да изпълняваме ежедневните си дейности и да спим;- ако болката не преминава, а се засилва. Характерът и локализацията й могат да се променят.- ако се появят и други симптоми – слабост в крайниците, нарушена чувствителност на определени места.", "date": "2020.01.16", "title": "Кога не бива да чакаме главоболието да отмине"}
{"url": "https://offnews.bg/obshtestvo/shumen-ostava-bez-voda-naj-malko-48-chasa-719553.html", "text": "Шумен ще остане без вода в продължение на най-малко 48 часа, предупреди местното ВиК дружество.Тя бе спряна на 15 януари в 21:30 ч. заради авария - спука се магистралният водопровод в местността \"Сусурлука\". Отделно ВиК-Шумен беше планирало започването на голям ремонт заради 20 аварии на 17 януари на магистралния водопровод от яз.Тича, но аварията наложи по-ранното му начало.58 души в 6 аварийни екипа на ВиК работят от рано сутринта днес за отстраняване на авариите по главния водопровод от язовир \"Тича\" към Шумен. Отделно на мястото на спукалата се снощи тръба в местността \"Сусурлука\" до Дивдядово\" има и екип от Бургас, заяви на импровизиран брифинг там началникът на експлоатационен район Шумен във ВиК инж. Галин Ганчев, цитиран от .По повод снощната авария той заяви: \"Това е авария, причинена от амортизация, която е внезапно възникнала снощи в 20,00 часа. В 20,20 часа беше локализирано местото. Тази нощ колегите са работили по отводняване на терена с цел днес да има достъп на техниката. Предполагаемото време за отстраняване на тази авария е в рамките на този ден\".Рано е да се конкретизира колко време няма да има вода. Прогнозно в рамките на 48 часа трябва да се справим, ако не излязат непредвидени ситуации\", обясни Ганчев и добави, че това означава, че евентуално утре следобед може да започне пълненето на системата, което отнема около 6 часа, и вероятно в събота водата трябва да потече от чешмите.\"При всички пълнения на системата се работи с темпо, което позволява да се избегнат различни хидравлични удари. Това става поетапно. Няма как всички жители да получат вода с нормално налягане и дебит едновременно\", предупреди ВиК специалистът.\"Всички училища, детски градини, ясли, общински социални заведения са снабдени с достатъчно вода за питейни и за битови нужди\", увериха зам.-кметът по здравеопазване и социална политика д-р Светлана Маркова и началникът на отдел „Образование, наука и развитие“ Даниела Савчева.", "date": "2020.01.16", "title": "Шумен остава без вода най-малко 48 часа"}
{"url": "https://offnews.bg/ikonomika/ungaria-ni-izprevari-kato-vtori-po-golemina-aktcioner-v-bankata-na-siv-719551.html", "text": "Унгария е изпреварила България като втория по големина акционер в Международната инвестиционна банка. Това става ясно от съобщение на базираната в Москва финансова институция.International Investment Bank (IIB) бе известна в годините на Студената война като банката на някогашния Съюз за икономическа взаимопомощ (СИВ). През нея минаваха външнотърговските операции на някогашния соцблок.Унгарското правилелство увеличи с 10 милиона евро дела си във внесения капитал, се казва в съобщението.Увеличението на капитала е част от мащабен план за повишаване на капитализацията на Международната инвестиционна банка, приет от най-висшият управленски орган - борда на гуверньорите на заседание във Варадеро, Куба.С увеличението на дела на правителството на Виктор Орбан в капитала на банката, той ще достигне 17,2 процента. По този начин Унгария ще стане втория по големина акционер в трезора, измествайки България.В банката на СИВ акционери са правителствата на Русия, Унгария, България, Чехия, Румъния, Словакия, Куба, Виетнам и Монголия.   ", "date": "2020.01.16", "title": "Унгария ни изпревари като втори по големина акционер в банката на СИВ"}
{"url": "https://offnews.bg/temida/ivancheva-i-petrova-geshev-se-hvali-s-razkritia-po-nash-signal-za-br-719552.html", "text": "Сигнал от Биляна Петрова и Десислава Иванчева е в основата на последните разкрития за имотни измами на прокуратурата от типа . Това твърдят бившите кмет и зам.-кмет на \"Младост\", чието дело за подкуп е в АСНС. През декември 2017 г. - няколко месеца преди ареста си, Петрова и Иванчева разкриват точно имотна измама и подават сигнал в прокуратурата с всички документи и данни, но не получават никакъв отговор. Разкрихме измама с 8 апетитни имота в центъра на София и незабавно сезирахме Софийска районна прокуратура (сигнал № на 50068 от 6.12.2017 г.), като изпратихме и всички данни, и документи, включително имената на участващи лица, обяснява Петрова. Подаденият сигнал е именно за фиктивен брак, „сключен” в Русия, който прокуратурата даде като пример, коментира тя. В съобщението до медиите от Биляна Петрова се казва още:  Схемата е следната: Измамата е за парцели и апартаменти в центъра на София (повечето около пл. \"Руски паметник\") на обща стойност по пазарни цени над 2 милиона лева. Измамниците са изтеглили „късата клечка”, защото единият от тях живее в \"Младост\", където са поискали да бъде вписан акт за граждански брак, сключен между двама българи в Русия. Тук искам да защитя работещите в район \"Младост\" – те първоначално са вписали акта, защото към молбата са приложени всички документи, които са имали необходимите заверки, включително от Министерство на външните работи.След това се оказва, че \"младоженката\" е оставила голямо наследство. Помня тази история, защото е като сценарий за филм – в нея са вплетени пари, смърт и верни приятели, на които жената е разчитала в края на живота си, (след като е загубила съпруг и дете) и на тях е завещала всичко. В рамките на шест месеца Лиляна М. губи съпруга си и единствената си дъщеря. Остава сама без роднини и с няколко апартамента и земи в центъра на София. С помощта на приятелите си, театъра и разходки сред природата продължава да живее. След пет години пред нотариус завещава всички имоти на своите приятели. На следващата година изчезва по време на круиз. Тялото й не е намерено, но в каютата има предсмъртно писмо. Затова смъртта ѝ е обявена след 3 години. Малко след това в район \"Младост\" постъпиха документи за вписване на граждански брак между нея и друг българин, сключен в Русия. Документите имат всички заверки. След няколко месеца обаче получихме данни от приятелите на Лиляна М., че в Русия такъв брак не е сключван. Както е по закон, с г-жа Иванчева незабавно информирахме прокуратурата, защото само тя е компетентна да разследва и повдига обвинения. В края на сигнала молим да ни информират за резултатите. До ареста ни след 4 месеца не беше получен никакъв отговор, че прокуратурата е свършила някаква работа. С екипа на район \"Младост\" за 1 година разкрихме десетки имотни измами и сигнализирахме прокуратурата, която за 2 години не направи нищо. Това е само една от всички тези измами.Най-наглото в случая е, че вчера главният прокурор Иван Гешев, който на 17 април 2018 като административен ръководител на Специализираната прокуратура неправомерно ръководеше лично нашия брутален арест, и който изрече редица лъжи за нас в национални медии, ремонтира днес репутацията си като се кичи с разкрития по нашите сигнали. Сигналите, които Сотир Цацаров най-вероятно е прибирал в чекмедже по поръчка на управляващата мафия, твърдят Биляна Петрова и Десислава Иванчева.", "date": "2020.01.16", "title": "Иванчева и Петрова: Гешев се хвали с разкрития по наш сигнал за 'брак с починал'"}
{"url": "https://offnews.bg/obshtestvo/nov-skok-razhodite-na-darzhavata-za-bolnichni-dostigat-polovin-miliar-719548.html", "text": "Разходите за парични обезщетения за временна нетрудоспособност и общо заболяване са нараснали от 253 млн. на малко под 463 млн. за периода 2016-2019 г., обяви министърът на труда и социалната политика Деница Сачева, която днес представи анализ за болничните пред Министерския съвет, след което даде брифинг пред журналистите.Има нарастване на общия брой издадените болнични листове за временна нетрудоспособност поради общо заболяване - към 2018 г. те са 2 млн. 243 хил., като това нарастване за 9 години е 52,2%.Увеличават се и изплатените работни дни поради общо заболяване, като отчетеният ръст е с 6,7%, нарастват и два пъти броят на декларираните от осигурителите работни дни, които те заплащат. Ръстът е 134%.Растеж на среднодневния размер има и на обезщетението на временната нетрудоспособност - през 2010 г. той е 20,10 лв., а през 2018 г. е 27 лв.Броят на издадените болнични листове за най-младите на пазара на труда намалява, но за възрастовата група на 55 г. и повече години се увеличава. Най-често издаваните болничните листове са тези до 7 дни. Според Сачева не те са причина за нарастване на изплатените от държавното обществено осигуряване брой работни дни.Най-голям брой болнични се взимат през зимата - януари, февруари и март. Няма драстично увеличаване на болничните листи покрай коледните и новогодишните празници. На 23 декември са издадени 2806 първични болнични листове, на 27 декември - 3296, на 30 декември – 3341, по данни на НОИ. Всички тези дни бяха работни. В други работни декемврийски дни обаче са били издадени повече болнични листове: в понеделниците 2, 9 и 16 декември броят им е съответно 12 638, 12 710 и 10 559.Отчетеният ръст от 760 хил. работни дни за периода се дължи предимно на болничните листове с продължителност от 8 до 30 календарни дни.7 са икономическите дейности, които формират близо 50% от издадените болнични. Близо 50% от издадените болнични листове са в областите с най-голямо икономическо развитие, като това са София-град - 29%, Пловдив - 10,93%, Варна - 5,35%, Стара Загора – 5,35%, Благоевград – 4,58%, Бургас – 4,25% от всички болнични листове.Сачева коментира и въпроса с . До ситуацията с прекратяването на програмата за осигуряване на личен асистент се е стигнало заради бързото приемане на Закона за личната помощ през 2019 г. под натиск от Мая Манолова. Той предвижда на личен асистент да имат право хора с 90 и повече процента увреждане. Хората с по-малка степен на увреждане обаче остават извън обхвата му. До края на 2019 г. те имаха право на личен асистент по други програми, чието изпълнение приключи в края на 2019 г.“Да се приемат набързо текстове с отрицателни становища от финансите и социалното (министерства - б.р.) и Агенцията за социално подпомагане само заради цели, които не са свързани с приемането на устойчив и справедлив закон, е некомпетентност”, заяви министърът.Деница Сачева добави, че до края на месеца ще бъде внесена “Програма за осигуряване на грижи в лична среда\", която ще осигури 4800 асистенти.“Ще търсим начини през бюджетите на общините и Оперативната програма за развитие на човешките ресурси за тази помощ. Отговорност за сегашната ситуация трябва да носят колегите от БСП и Мая Манолова”, подчерта тя.До месец ще бъдат обсъдени и мерки за ограничаване на болничните.", "date": "2020.01.16", "title": "Нов скок: Разходите на държавата за болнични достигат половин милиард лева"}
{"url": "https://offnews.bg/obshtestvo/mega-vik-holding-shte-pazi-darzhavata-ot-krizi-kato-v-pernik-719546.html", "text": "Учредява се „Български ВиК холдинг“ ЕАД – София, той ще е изцяло държавна собственост с капитал от 1 млрд. лева, обяви в Министерския съвет министърът на регионалното развитие и благоустройството Петя Аврамова. Мярката е в посока реформа на ВиК сектора, за да бъдат избегнати кризи като в Перник чрез по-систематизирано управление на дружествата в системата.„Холдингът ще се формира чрез парична вноска от държавата. Средствата ще бъдат предоставени от централния бюджет за 2020 г. по бюджета на МРРБ“, допълни тя.Тя допълни, че Българският ВиК холдинг ще е с предмет на дейност придобиване и управление на участие в дружества от отрасъл ВиК и дружества, свързани с изграждане, ремонт и реконструкция на ВиК инфраструктура.Аврамова допълни, че се предвижда в срок до 6 месеца след учредяване на „Български ВиК холдинг“ ЕАД - София акциите и дяловете, които държавата притежава в съществуващите ВиК дружества, да бъдат внесени капитално чрез апортна вноска. С техния размер ще бъде увеличен капиталът на компанията. Правата на държавата ще се упражняват от министъра на регионалното развитие и благоустройството. Холдингът ще бъде принципал на всички ВиК дружества с държавно участие и ще има двустепенна система на управление: Надзорен и Управителен съвет. „Членовете - 5 на брой, ще бъдат избирани от министъра на регионалното развитие, а членовете на Управителния съвет – 3 на брой, ще бъдат избирани от Надзорния съвет“, подчерта Аврамова.Холдинговото дружество ще упражнява спрямо дъщерните си дружества общи услуги по управление и контрол, техническа помощ, консултации, участие с финансиране, свързани с инвестиционните им дейности по оперативните програми, предоставяне на гаранции. Не се предвижда холдингът да упражнява правомощията на възложител по обществените поръчки в изпълнение на дейностите, предвидени във вече сключените договори за безвъзмездна финансова помощ.Министърът на околната среда и водите Емил Димитров-Ревизоро коментира, че това е навременна мярка.„Факт е, че са заделени средства, те са разпределени, но не се усвояват. Ако тези средства бяха усвоени своевременно, в момента нямаше да се налага да отделяме допълнителни средства, но по подобен начин стоят проблемите в цялата страна. Отделени са средствата, но не са усвоени“, допълни Димитров.Според министъра на икономиката Емил Караниколов идеята за държавно дружество, обединяващо всички ВиК в страната, е добра.„Считам, че това ще е начинът не само да структурираме по-добре управлението и да помогнем на Перник, но и въобще цялата ВиК структура в България да бъде оптимизирана като дейност. Предложението е крачка напред. Разбира се, трябва да мислим по-мащабно за структура, която цялостно да управлява водния сектор в България“, допълни Караниколов.Според него ще се разработват и допълнителни мерки по отношение на управлението на водите.\"На първо място ни е питейната вода, на второ – производството на ток\", заяви министър-председателят Бойко Борисов.„Много е важно за енергетиката, водната енергия е най-изгодна, защото дава пиковата енергия, балансира ни системата, но не може да става за сметка на питейната вода“, допълни премиерът.Борисов подчерта, че проверките на ВЕЦ-овете са на първо място, а на второ – производството на ток.„До друга сряда тримата министри да се заемат с вноса и износа на боклук, има брюкселски директиви, какъв мораториум можем да сложим, докато сме сигурни, че това, което е писано в документите, е това, което влиза в страната“, нареди премиерът.", "date": "2020.01.16", "title": "Мега ВиК холдинг ще пази държавата от кризи като в Перник"}
{"url": "https://offnews.bg/zdrave/sofiantci-dishat-toksichen-vazduh-nad-35-dni-v-godinata-719531.html", "text": "В София въздухът е некачествен над 35 дни в годината, това съобщи пред bTV съоснователят на airbg.info Стефан Димитров, позовавайки се на данните, които отчитат гражданските станции. Мъглата, в контакт с фините прахови частици, е изключително опасна, предупреди той и допълни, че не може да се очаква да има по-чист въздух, при положение, че повече от 30 години не се вземат мерки. Друга причина според него е, че българите не са променили начина си на живот, което създава сериозни проблеми в отоплителния период.Според проф. Христомир Брънзов от Националния институт по метеорология и хидрология (НИМХ) причината за замърсяването се крие в температурната инверсия и географските особености на София.Не на последно място професорът посочва и праха в града, който е постоянно явление и също влияе на качеството на въздуха.„Утре малко ще намалее вероятността за замърсяване от гледна точка на метеорологичните условия, тъй като ще се появи източен вятър. В събота пак ще се вдигне степента на възможност за замърсяване“, прогнозира специалистът.Справка от тази сутрин показва, че нивата на замърсеност с фини прахови частици са най-високи в Пловдив - 220 мкг/м3, следван от Свищов - 169, София - 143, Перник - 140, Плевен - 122, Силистра - 120, Видин - 108 и Стара Загора - 105.Фините прахови частици са отговорни за засилването на алергиите, асматични пристъпи, дихателни смущения, рак на белия дроб, както и увеличен риск от възпаление на средното ухо при децата. Предполага се, че те имат въздействие върху заболяванията на сърцето и кръвообращението (например сърдечен инфаркт).Колкото по-малки са частиците, толкова по-дълбоко проникват в белите дробове. Те могат да бъдат многократно по-вредни от обикновения цигарен дим или обикновен въглероден диоксид и други парникови газове.Финият прах достига частично дробовете, тъй като филтрирането в носовата кухина не е достатъчно за частици с размер под 10 микрона. По този начин ултрафини частици с размери под 0,1 µm достигат до алвеолите на белите дробове и се отстраняват от там много бавно или не се отстраняват, показва справка в Уикипедия.", "date": "2020.01.16", "title": "Софиянци дишат токсичен въздух над 35 дни в годината"}
{"url": "https://offnews.bg/temida/apelativniat-sad-shte-gleda-miarkata-za-neotklonenie-na-neno-dimov-719520.html", "text": "Апелативният спецсъд ще гледа мярката за неотклонение на бившия екоминистър Нено Димов.Миналата събота специализираната прокуратура внесе в Специализирания наказателен съд искане за налагане на мярка за неотклонение „Задържане под стража“ на Димов, който си тръгна от кабинета \"Борисов 3\" заради несправяне с водната криза в Перник.Нено Димов е обвинен в качеството си на министър на околната среда и водите за умишлена безстопанственост. Според прокуратурата той не е изпълнил задълженията си да прекрати подаването на вода за промишлени цели, въпреки че е бил информиран за намаляващия приток от язовир “Студена”.Вреча парламентът гласува Емил Димитров за поста министър на околната среда и водите от квотата на ВМРО.", "date": "2020.01.16", "title": "Апелативният съд ще гледа мярката за неотклонение на Нено Димов"}
{"url": "https://offnews.bg/politika/bsp-zapochva-konsultatcii-za-vota-na-nedoverie-719522.html", "text": "БСП започва консултации в парламента за срещу кабинета на Бойко Борисов.Темата е провал в екополитиката на правителството. Конкретните обвинения са мръсният въздух, водната криза и боклукът от Италия.Левицата ще търси подкрепа от ДПС и депутатите на Веселин Марешки.Засега депутатите на Ахмед Доган не са казали твърдо как ще гласуват в пленарната зала.", "date": "2020.01.16", "title": "БСП започва консултации за вота на недоверие"}
{"url": "https://offnews.bg/obshtestvo/maglata-shte-ni-tormozi-i-dnes-719519.html", "text": "Мъглата ще ни тормози и днес. Тя ще се стеле в равнините, котловините и около водните басейни.След обяд в източните райони ще духа слаб до умерен вятър от изток-североизток.Максималните температури ще бъдат между 1° и 6°, в планинските райони, където ще бъде слънчево - до 12-13°, в София около 2°. Атмосферното налягане е значително по-високо от средното за месеца. През деня ще се задържи почти без промяна.По Черноморието ще е облачно, преди обяд на места и с мъгла. Ще духа слаб до умерен североизточен вятър. Максималните температури ще са между 7° и 9°, колкото е и температурата на морската вода. ", "date": "2020.01.16", "title": "Мъглата ще ни тормози и днес"}
{"url": "https://offnews.bg/ikonomika/parlamentat-shte-gleda-solidni-sanktcii-za-kontrabandata-na-gorivo-719521.html", "text": "Парламентът ще гледа на първо четене промените в Закона за административното регулиране на икономическите дейности, свързани с нефт и продукти от нефтен произход.Според поправките бензиностанции и складове за горива да бъдат запечатвани за 2 г., ако продават контрабандно гориво, а цистерните, които го превозват, да бъдат спирани от движение за една година.На запечатване ще подлежат обектите, които търгуват с нерегламентирано гориво, независимо дали са на собственика или са отдадени под наем, а цистерните с контрабандно гориво ще се конфискуват.С промените в Закона за горивата се предвижда още от обхвата на закона да бъде извадена дейността по временно съхранение или зареждане от земеделски стопанини, извън данъчните складове, предназначено за собствена употреба, ако не подлежи на последваща продажба. ", "date": "2020.01.16", "title": "Парламентът ще гледа солидни санкции за контрабандата на гориво"}
{"url": "https://offnews.bg/obshtestvo/v-pernik-otnovo-dishat-seren-dioksid-dopalnena-719523.html", "text": "За втори пореден ден нивата на серния диоксид във въздуха на Перник са завишени, съобщи бТВ. Около полунощ превишението е било двойно или 700 микрограма на кубичен метър.Вчера регионалната екоинспекция обяви, че в центъра на града са регистрирани четири поредни превишения на алармения праг за серен диоксид. Превишенията са регистрирани от 05:00 до 08:00 часа, като най-високата средночасова стойност - 999.13 мкг/куб.м, е била в 07.00 ч. Към обед концентрацията на серния диоксид значително се понижи.Чувствителните групи от населението са децата, възрастните и хора с астма, сърдечно-съдови или хронични белодробни заболявания, предупреди вчера екоинспекцията в Перник. \"При кратковременна експозиция на серен диоксид се засяга преди всичко дихателната система. При нормална физическа активност и дишане през носа, дразнещият ефект на серния диоксид се елиминира още от първата бариера на респираторната система – лигавицата на носа\", обявиха оттам. Причина за високите концентрации на серен диоксид са неблагоприятните метеорологични условия - безветрие и гъста мъгла, повишеното потребление на твърдо гориво в битовия сектор и работата на ТЕЦ „Република” към “Топлофикация Перник” АД, посочват от инспекцията. На ТЕЦ-а са дадени предписания за незабавно намаляване на производствените мощности до възможния минимум.По-късно специалисти обявиха по Нова тв, че въздухът в Перник днес е по-чист от вчера заради лекия ветрец над града.", "date": "2020.01.16", "title": "В Перник отново дишат серен диоксид (допълнена)"}
{"url": "https://offnews.bg/obshtestvo/tcarkvata-pochita-dnes-sv-romil-bdinski-719516.html", "text": "Църквата почита днес св. Ромил Бдински. Той е роден във Видин. Майка му била българка, а баща му – грък. При св. Кръщение бил наречен Руско. Заможността на родителите и неговата даровитост му дали възможност да получи добро образование. Когато пораснал, родителите му поискали да го задомят, но той избягал тайно от тях в столицата Търново и в манастира \"Св. Богородица Пътеводителка\" бил постриган за монах с името Роман. Неговото безпрекословно послушание и благоговението му пред Бога, неговото мъдро смирение и любов към всички и най-вече към болните били известни на всички братя в търновската \"Света Гора\" и в местността \"Устие\", обитавани от множество монаси, та всички започнали да го наричат \"Калороман\" или \"Добрият Роман\".Когато чул, че подвижникът на исихазма св. Григорий Синаит преминал да живее на българска земя в местността \"Парория\" (\"пригранична\" – на границата между България и Византия) Роман оставил всичко и дошъл тук. Турските нашествия, разбойническите нападения, смъртта на св. Григорий Синаит го заставили да се завърне във вътрешността на България, но жаждата за усамотение и безмълвие го върнали отново в Парория, гдето приел велика монашеска схима с името Ромил. После той заминал с ученика си Григорий (който написва житието му) за Атонска св. Гора, гдето в местността Мелания се подвизавал много време и събрал монашеско братство.След злополучната за християните битка с турците при река Марица на 26 септември 1371 г. св. Ромил – като мнозина други – бил принуден да напусне Атон, да се пресели с учениците си в Авлона (близо до Драч), а оттам – в Раваница (Сърбия), в манастира \"Св. Възнесение\", гдето и починал на 16 януари 1375 година.", "date": "2020.01.16", "title": "Църквата почита днес св. Ромил Бдински"}
{"url": "https://offnews.bg/kultura/preporachvame-vi-snezhina-petrova-praznuva-iubilej-s-medeia-719432.html", "text": "Една от най-влиятелните актриси в съвременния български театър Снежина Петрова ще отпразнува своя юбилей със спектакъла „Медея” на сцената на театър \"Азарян\". На 16 януари от 19:00 ч., тя ще отбележи своя празник, а поканени са всички нейни почитатели, както и онези, които искат да станат част от зрелището, наречено „Медея”.По случай предстоящия юбилей актрисата публикува лично обръщение във своята Фейсбук страница.Билети за „Медея” могат да бъдат закупени от касите на Билетен център – НДК и онлайн .", "date": "2020.01.16", "title": "Препоръчваме ви: Снежина Петрова празнува юбилей с 'Медея'"}
{"url": "https://offnews.bg/tenis/grigor-dimitrov-otstapi-pred-nik-kirios-v-demonstrativen-turnir-719525.html", "text": "Най-добрият ни тенисист Григор Димитров загуби от австралиеца Ник Кирьос с 4:6, 2:6 двубоя от демонстративния турнир Kooyong Classic край Мелбърн. Това беше и последната проверка на българина преди старта на първия от годината турнир от Големия шлем - Откритото първенство на Австралия.Българинът е поставен под номер 17 в основната схема и по-късно днес ще научи своя съперник в основната схема.Григор започна убедително и със силен и точен сервис, но след средата на първия сет тонуса в играта му падна и Кирьос заслужено стигна до успех.Това беше и втори успех на австралиеца срещу българина в пет мача помежду им.Междувременно Изабелла Шиникова се класира за втория кръг на квалификаците на Откритото първенство на Австралия. Тя победи Мая Хвалинска от Полша с 6:0, 7:5 за 69 минути игра.Следващата съперничка на българката е световната номер 112 Наталия Вихлянцева от Русия, която победи Марта Костюк със 7:5, 6:2.Първата ракета на България Виктория Томова пък ще се изправи по-късно днес във втория кръг на пресявките срещу поставената под номер 20 Моника Никулеску (Румъния).", "date": "2020.01.16", "title": "Григор Димитров отстъпи пред Ник Кирьос в демонстративен турнир"}
