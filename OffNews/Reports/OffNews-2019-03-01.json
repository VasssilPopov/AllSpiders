{"url": "https://offnews.bg/ikonomika/tesla-puska-dalgo-chakania-model-3-svalia-drastichno-tcenata-za-smetk-698579.html", "text": "Tesla пуска в продажба дълго чакания си Модел 3 - електрически автомобил за масова употреба - и намалява цената на 35 хил. долара. За сравнение - през юли 2017 г. прогнозната бе 56 хил. За да спести разходи, американската компания закрива свои шоурумове и ще продава колата единствено онлайн, а поръчките ще пристигат до месец.Това съобщи американската компания, пише Би Би Си и допълва, че така Tesla изпълнява обещание, дадено преди две години. Модел 3 бе представен през 2016 година като алтернатива на луксозните автомобили на \"Тесла\". Затварянето на физическите магазини ще позволи на фирмата да свие разходите си с около 5%, които ще използва за сваляне на цените на автомобилите си, уверява главният изпълнителен директор Илон Мъск. Той отклони въпросите колко магазина ще бъдат затворени и колко хора ще загубят работата си в резултат на действията на компанията, но заяви, че промяната е необходима, защото Tesla работи за постигането на по-голямата цел: електрическите автомобили да са достъпни за повече хора.Сега магазините на \"Тесла\" са 378.Електрическият автомобил Модел 3 ще достига 208 км/ч, ускорението от 0 до 100 км/ч за 5.6 сек.Повече от 400 хил. потребите са подали заявка за закупуване на колата при първото обявяване за създаването ѝ, но проблеми, свързани с производството ѝ и други причини отложиха реалното стартиране.\"Тесла\" вече обяви, че ще съкрати хиляди работни места от юни заради години на финансови загуби. Затова и добрите продажби на Модел 3 сега са от ключово значение. Компанията беше на печалба през последните две тримесечия на 2018 г., но Мъск очаква да е на загуба през първото на 2019-а.", "date": "2019.03.01", "title": "Tesla пуска дълго чакания Model 3. Сваля драстично цената за сметка на закрити магазини и уволнения"}
{"url": "https://offnews.bg/sviat/pakistan-varna-plenenia-pilot-na-india-698574.html", "text": "Пакистан върна на Индия пленения ѝ пилот, предаде \"Индия тудей\". По-рано днес тълпи индийци се бяха струпали по линията на контрол - границата между индийската и пакистанската част в област Кашмир в очакване на освобождаването на заловения военен пилот, чийто самолет бе свален в сряда, ден след . Двете ядрени сили спорят от десетилетия чий е Кашмир. Пилотът - командир Абхинандан Вартаман - е герой, за очакващите го по границата сънародници. Те се събраха на линията на контрол, след като министър-председателят на Пакистан Имран Хан заяви, че пилотът ще бъде освободен в петък като жест в полза на мира, а индийските военни приветстваха решението.Пилотът беше ескортиран от конвой войници. Той е във видимо добро здраве и облечен в костюм от пакистанците, които се надяват проявата на добра воля от тяхна страна да охлади страстите от последните дни.Тлеещият конфликт между Индия и Пакистан избухна с нова сила във вторник, след като същата нощ Индия изпрати военни самолети да обстрелват бази на групировката \"Джаиш-и-Мохамед\". Тя пое отговорност за атентата от 14 февруари срещу индийски конвой, при който бяха убити 41 войници в индийската територия на бившето княжество в Хималаите.Групировката се бори за отделянето на Кашмир от Индия и присъединяването му към Пакистан.В отговор на навлизането на индийски самолети над пакистански Кашмир, Пакистан вдигна изтребители по тревога. Информацията за случилото се бе противоречива: Индия твърди, че е унищожила лагера, че е убила много бойци и командири от групировката, Пакистан - че бързо е отблъснала изтребителите и няма жертви.На следващия ден Индия отново изпрати самолети, а Пакистан съобщи, че е свалил два от тях. Единият - пилотиран от , а за доказателство за което бе публикувано .От вторник насам и двете страни са подложени на натиск, за да стихне напрежението. Те явно са дали резултат, защото в петък индийският премиер Нарендра Моди заяви, че събитията от последните дни \"сближиха нашите нации\". В четвъртък Хан повтори призива си за деескалация на ситуацията, подчертавайки, че Пакистан и Индия \"трябва да живеят в мир\". Той призова и за започване на разговори с Делхи.", "date": "2019.03.01", "title": "Пакистан върна пленения пилот на Индия"}
{"url": "https://offnews.bg/futbol/gonzo-veche-bil-samo-fen-na-levski-698585.html", "text": "Легендата на Левски Георги Иванов категорично заяви, че няма никакво желание да се завръща на \"Герена\" и гледа само като фен на всичко случващо се в клуба в момента.\"Не, не, не! Вече съм казал, че в Левски нямам желание да се връщам. Бил съм години - и като футболист, и като ръководител. Нямам желание. Вече гледам като фен на нещата, които се случват в клуба. Не са ме търсили, а и аз съм споделил мнението си отдавна.Когато казах, че Левски не го чака добро при Спас Русев, всички си помислиха, че говоря срещу клуба. В крайна сметка не харесвам да има 20 чужденци и трима българи... Надявам се сега с идването на Павел Колев, Васил Божков и Георги Дерменджиев малко да се променят нещата. Виждам, че селекцията е насочена натам. Пожелавам им успех.Имат добра основа, самочувствие, след като победиха ЦСКА. Лудогорец пък не играе добре. Левски има шансове да се пребори за титлата, което обаче ще бъде трудно, предвид това, че в Лудогорец играят от дълго време заедно, докато на \"Герена\" има смени и това не води до нужния синхрон в един отбор.Надявам се, но ще бъде много трудно. В клуба тепърва ще започва да се изгражда нещо ново и стабилно. Надяваме се да станем шампион.Футболистите, които в момента са в Левски, не показват нужната класа, за да станат шампиони, но се надявам с подкрепата на публиката, с мотивацията и спокойствието и слабата игра на Лудогорец, да триумфират, но шансовете са много малки\", коментира Гонзо пред \"Дарик\" радио.", "date": "2019.03.01", "title": "Гонзо вече бил само фен на Левски"}
{"url": "https://offnews.bg/futbol/ispanskata-la-liga-otmenia-machovete-v-ponedelnik-698587.html", "text": "Задава се революционна промяна в испанската Ла Лига. Президентът испанската футболна федерация Луис Рубиалес обяви, че от новия сезон ще бъдат отменени мачовете в понеделник.Обмисля се също така да не се провеждат и срещи в петък. Това е връщане към традицията, когато мачове имаше само през уикендите. Тя беше нарушена в интерес на телевизиите, но този модел явно вече е изчерпан, тъй като е довел до отлив на публиката от стадионите.\"Бизнесът е важен, но феновете са още по-важни\", написа Рубиалес в Туитър.Другата голяма промяна от новия сезон е въвеждането на турнир между четири отбора, който ще излъчи новия носител на Суперкупата на Испания.", "date": "2019.03.01", "title": "Испанската Ла Лига отменя мачовете в понеделник"}
{"url": "https://offnews.bg/112/namushkaha-kloshar-v-studentski-grad-sled-skandal-698588.html", "text": "Мъж е намушкан с нож в столичния квартал \"Студентски град\" след спор с друго лице от мъжки пол, предаде ОДМВР-София.По предварителна информация и двамата участници в инцидента са над 40-годишни клошари. Според БТВ, раненият е в болница в тежко състояние с прободна рана в гърдите.Спречкването е станало пред бл. 38. Извършителят е избягал и се издирва.", "date": "2019.03.01", "title": "Намушкаха клошар в \"Студентски град\" след скандал"}
{"url": "https://offnews.bg/zimni/shifrin-svetovna-kupa-v-sochi-e-absurd-698589.html", "text": "Двукратната олимпийска и петкратна световна шампионка в алпийските ски Микаела Шифрин остро критикува решението на Международната федерация (ФИС) да даде домакинство на старт от Световната купа на руския зимен център Сочи.За този сезон там беше насрочено спускане, което обаче беше отменено заради лошите метеорологични условия. Голямата мъгла в някои участъци на пистата не позволиха подготовката й за стартовете.\"Решението на ФИС да включи Сочи в календара е просто смехотворно. За нас е изключително трудно да стигнем до това място. Ужасно скъпо е и почти недостъпно\", казва Шифрин, цитирана от американските медии.Стартовете в Сочи трябваше да се проведат в събота и неделя. Състезанието на 2 март беше отменено, но за неделя все още има някакъв шанс. Тогава в Сочи би трябвало да се проведе състезанието в супергигантския слалом, отложен от по-рано през сезона.", "date": "2019.03.01", "title": "Шифрин: Световна купа в Сочи е абсурд"}
{"url": "https://offnews.bg/analizi-i-komentari/kogato-niakoj-balgarin-uspee-niakade-tam-698591.html", "text": "Истории като тази с \"нашия\" актьор, , помага да разберем какво се случва с националната идентичност през последните три десетилетия.Няма да обсъждам скромната роля на нашия сънародник в наградения с Оскар филм или пък репликата, с която неговият герой-руснак поръчва водка. Ще пропусна и интервюто, в което актьорът изказва мисли, противоречащи на либерално-хуманистичния смисъл на „Зелената книга“. Затова пък символичното му завръщане в родината беше много трогателно - след перипетиите в годините на комунизма, след мъките на емиграцията, накрая той се завърна с ореола на победител.По-важно е да разберем какво се случва с националната идентичност през последните три десетилетия. За първи път си дадох сметка за промяната благодарение на прекрасния сръбски филм „Когато порасна, ще стана Кенгуру“. Седят едни хора в забравена от бога кръчма и с необяснимо вълнение очакват мач от английския футболен шампионат. Не, не играе Сърбия, нито пък изходът от срещата може да повлияе някак на класирането. В английския тим играе съгражданинът им с прякор Кенгуру, който е обещал да им помаха с шапка пред глобалните камери, ретранслиращи към глухата сръбска провинция. Не помня какво направи Кенгуру, но нашият Димитър Маринов излезе на сцената с българско знаме на ревера - и с този жест напълни душите на нашите национални фенове.Нашето мом(и)чеПо-рано се гордеехме, когато български отбор спечели, когато български филм получи отличие. Междувременно глобализацията така фрагментира света, че започнахме да се идентифицираме с нашето момче или момиче, успяло някъде там, в чуждия отбор. По-просто е в индивидуалните спортове, където успехите на Гришо или на удивителната 15-годишна шахматистка Исмаилова могат да се припишат едновременно и на човека, и на страната. Но в колективните проекти сме раздвоени - за тях ли играе Кенгуру (Стоичков, Балъков...) или за своето сръбско/българско Аз?Да припомня радостта, с която в Кения празнуваха избирането на Обама, чийто баща (напуснал семейството, когато синът му бил на една година) имал корен там. Вълнението, с което българи и специално габровци посрещнаха Дилма Русеф. А да припомням ли гордостта, че наше момче е измислило компютъра, че един наш човек е открил Америка заедно с Колумб?Ако отидем отвъд медийните емоции, ще си дадем сметка, че съвременният човек никога не се интегрира докрай, живее с няколко идентичности. В Америка, където този процес е най-напреднал, хората отдавна се самоопределят с тиренца - афро-американец, латино-евреин, китайско-арабски... Ние тук още упорстваме, като наричаме успелите ни сънародници в чужбина българи. Но те са „наши“ само емоционално.Именно емоционалният момент на връзката обяснява защо гордостите са най-често свързани с някакво състезание, класация, светска сцена, осеяна със звезди, признание на висша инстанция от типа на книгата „Гинес“. По-малко се гордеем с влиятелната колонка на Иван Кръстев в „Ню Йорк таймс“ или с излезлия току-що детски бестелър на англо-българската писателка Сабина Радева, с авторитетни политици като Сергей Станишев или Кристалина Георгиева. Виж, нашият ослепителен топ-модел, заснет на благотворителното парти на Елтън Джон, веднага ни кара да се почувстваме българи, особено ако ни помаха през камерите. Думите разделят, а тя просто мълчи и е прекрасна.Няма да преобърнем този процес, колкото и да го иронизираме. Страни като нашата са твърде малки, за да имат сериозно участие в световните неща - нито голям филм ще направим, нито скоро ще спечелим футболен шампионат. От друга страна ни се иска, защото живеем пред глобалната сцена, борим се за признание. И на всеки му е приятно да се идентифицира с успелия някъде там сънародник.България днесТрябва обаче да си дадем сметка, че националната идентичност вече не се основава на територия, оградена с идеологическа бодлива тел. България днес има сложна геометрия - някои остават, други заминават, някои скъсват, други удържат връзката, та дори опитват да участват в делата на загубената си родина. За национал-популистите тези последните „се пречкат“, особено когато опитат да проявят политическа инициатива. Мисля си обаче, че колкото по-бързо измислим такава форма на държавата, която да ги привлече за сериозно участие в нашите дела, толкова по-скоро България от провинция ще стане глобален играч.", "date": "2019.03.01", "title": "Когато някой българин успее някъде там"}
{"url": "https://offnews.bg/zvezdi/meril-strijp-stana-baba-698586.html", "text": "Холивудската актриса Мерил Стрийп стана баба. Дъщеря ѝ Мейми Гъмър роди момче, съобщи Контактмюзик.Бебето е първото внуче на 69-годишната Стрийп.За бременността на 35-годишната Мейми беше съобщено през декември миналата година, няколко месеца след като тя се сгоди за Мехар Сети.Мейми Гъмър е второто от четирите деца и най-голямата дъщеря на Мерил Стрийп и Дон Гъмър. Актрисата има по-голям брат, Хенри, и две по-малки сестри, Грейс и Луиза.", "date": "2019.03.01", "title": "Мерил Стрийп стана баба"}
{"url": "https://offnews.bg/obshtestvo/meditcinski-sestri-protestiraha-za-dostojni-zaplati-ananiev-obeshta-u-698561.html", "text": "Медицински сестри от цялата страна протестираха за достойно заплащане и по-добри условия на труд. Около 200 души се събраха пред сградата на здравното министерство. Те настояха всички специалисти по здравни грижи в страната да получават еднаква основна заплата, която да е в размер на две минимални заплати, допълнителните възнаграждения да са с регламентирани правила и размерът да зависи от натовареността, почасово заплащане на нощния труд, допълнително заплащане в спешно отделение и отделение за анестезиология и интензивно лечение. Медицинските сестри коментираха, че ако има увеличение на заплатите, ще могат да си позволят да работят само на едно място и да им остава време за почивка и за развитие. Те издигнаха плакати с надписи \"Днес подкрепете нас, за да има утре кой да се грижи за вас\", \"Без нас няма здравеопазване\", \"Заедно сме силни\", \"Да спасим милосърдието\" и други. По време на протеста се чуха призиви министър Кирил Ананиев да слезе при демонстрантите, други пък настояха, че вече им е омръзнало от диалози, които не водят до нищо. Чуха се викове \"Оставка\" и \"Мафия\". Демонстрантите посочиха, че се опасяват, че отпуснатите за увеличение на заплатите 30 млн. лева всъщност няма да стигнат до тях. На протеста дойде и председателят на Асоциацията на професионалистите по здравни грижи Милка Василева. Гневът на протестиращите обаче се насочи и към нея. Медицинските сестри обвиниха Асоциацията и съсловните организации като цяло, че не са направили нищо, с което да променят положението им. Те попитаха защо плащат членски внос всеки месец, след като не получават нищо насреща. Те посочиха още, че съсловните организации са тези, които трябва да поведат техния протест.Василева пък настоя, че организацията работи за подобряване на условията на работа на специалистите по здравни грижи.Няколко медицински сестри се съгласиха да се срещнат с Ананиев, който обеща да следи стриктно за какво отиват отпуснатите за общинските и областните болници 30 млн. лева и да се срещне с директорите на лечебните заведения. \"Връчихме подписката и нашите искания на министъра. Дадохме си срок от 20 дни, в които да се разпределят парите, отпуснати преди няколко дни, за да достигнат до болниците. През това време ще се види в крайна сметка, докъде биха могли да решат проблемите със заплатите на медицинските специалисти и след което отново ще се проведат разговори\", обясни главната медицинска сестра от болницата в Девин Дияна Чаушева след срещата с министъра. Тя подчерта, че медицинските сестри ще изчакат поставения срок, но нямат намерение да се отказват. \"Ще намерим и други форми на протест, до постигане на резултата\", категорична беше тя.Много от медицинските сестри, които са на работа и не са успели да се включат в протеста, са си сложили сини ленти в знак на подкрепа. Протести се проведоха още във Варна, Бургас, Кюстендил, Пазарджик, Плевен, Ямбол, Благоевград, Дупница и др.", "date": "2019.03.01", "title": "Медицински сестри протестираха за достойни заплати, Ананиев обеща увеличение до 20 дни (снимки)"}
{"url": "https://offnews.bg/futbol/georgi-dermendzhiev-sezonat-za-levski-ne-svarshva-s-uspeha-nad-tcska-698572.html", "text": "Треньорът на Левски Георги Дерменджиев говори преди най-старото столично дерби между \"сините\" и Славия. Брифингът се проведе на стадион \"Георги Аспарухов\". През миналия уикенд отборът на Дерменджиев победи с 1:0 ЦСКА и съкрати преднината на лидера Лудогорец на 5 точки. Това изпълва с оптимизъм феновете на Левски, но Дерменджиев не се поддава на еуфорията.\"Отборът се подготвя нормално. Славия е труден съперник за Левски. Ще подходим много внимателно за този мач. Насочваме се към Славия и след това за мача с Лудогорец. Рано е да се каже кои играчи няма да бъдат в състава. Имаме още малко време да се справим с тези, които имат болежки.Приоритет е привличането на централен защитник. Винаги, когато излезе добър футболист, който ще свърши работа на Левски, може да бъде привлечен\", започна Дерменджиев. Той говори и за новото попълнение от Казахстан Еркебулан Сейдахмет, който пристигна на \"Герена\" като отдаден под наем от руския УФА.\"Еркебулан Сейдахмет може да играе еднакво добре и на двете позиции - отляво и отдясно. Отборът се подготвя за мача със Славия. Мач с мач не си приличат. Разучаваме съперника и мисля да подходим по най-добрия начин към този мач.След последния мач срещу ЦСКА казах на футболистите, че тази победа е важна, но с нея не завършва първенството\", завърши наставникът.", "date": "2019.03.01", "title": "Георги Дерменджиев: Сезонът за Левски не свършва с успеха над ЦСКА"}
{"url": "https://offnews.bg/politika/radev-e-balgarskiat-maduro-tvardi-tcvetanov-698590.html", "text": "„Аз не искам българския Мадуро да ни води към режима на Венецуела. Ние трябва да се числим към развитите демократични общества, каквито несъмнено са ЕС и САЩ“, заяви Цветан Цветанов.Според него, нашият президент води България далеч от евроатлантическия ѝ път и е редно да си дадем сметка, че живеем на най-хубавото място на света, а именно Европа.\"След срещата си с президенти на 9 европейски страни, Румен Радев направи коментари, които никой не разбра. Благодаря на всички останали участници в срещата, които не са позволили на президента Радев да изкаже своята позиция относно притесненията на всички членки на НАТО от нарушаването на международното право с анексирането на Крим и напрежението в Черноморския регион. Радев в крайна сметка дори е подписал декларация, в чиято шеста точка се подчертава взаимното безпокойство на държавните глави от действията на Русия в Керченския проток, от незачитането на международното право, както и от хибридните атаки. Всъщност, досега аз не съм чул каква е позицията на Радев за нарушаването на международното право от страна на Русия, защото по време на кампанията си говореше едно, но на първия си Европейски съвет подкрепи удължаването на санкциите\", допълни Цветанов.Председателят на ПГ на ГЕРБ говори и за визитата на генералния секретар на НАТО Йенс Столтенберг у нас, по време на която според него са се дали много ясни послания какво трябва Алиансът да предприеме в Черноморския регион – а именно засилване на предното присъствие, за да се гарантира защитата на всяка една членка.", "date": "2019.03.01", "title": "Радев е българският Мадуро, твърди Цветанов"}
{"url": "https://offnews.bg/politika/balgaria-v-chelnite-mesta-sred-stranite-po-ravenstvo-na-polovete-soch-698583.html", "text": "България е на едно от челните места сред страните по равенство на половете, сочи докладът \"Жени, бизнес и законодателство 2019: десетилетие на реформи\", изготвен от Световната банка.България е сред челните 30 от общо 187 държави. Данните обхващат десетгодишен период, в който държавите са оценявани по осем показателя - свобода на движение, започване на работа, заплащане, встъпване в брак, заетост след раждане, възможност да започнат свои бизнес, управление на имущество, получаване на пенсия. По тези показатели страната ни е с 93,75 от 100 възможни точки. \"Горда съм, че България е на челните места в този индекс. Като юрист, жена и политик вярвам обаче, че е много по-важно да се променят не само законите, но мисленето и манталитета спрямо жените\", коментира по време на дискусията външният министър Екатерина Захариева. Тя припомни, че е третата жена начело на българската дипломация за последните 27 години и сподели, че българският пример е не само добър, но и рядък.„От 193 държави членки на ООН едва 28 имат жена за външен министър, а когато аз бях избрана, в Европейския съюз бяха само две – Швеция и България\", каза тя. Като друг добър политически пример от България Екатерина Захариева посочи факта, че и трите еврокомисари на страната ни до момента са жени. „Освен това омбудсманът, председателят на Народното събрание, двама вицепремиери и общо шестима министри са жени\", допълни тя.„У нас 54% от учените са жени, а това е област, която традиционно се смята за запазена мъжка територия\", каза Захариева и допълни, че България е първа в ЕС по брой на студентки в ИТ-сектора с 33% и по брой на жени инженери в сектора – 27 процента.„Горда съм, че регионът, от който идвам и в който живея – Централна и Източна Европа, е пример за това, че е напълно нормално жени да са ръководители, политици, управители на банки, създатели и собственици на успешен бизнес\", заяви министър Захариева.Максимума от 100 точки са получили само шест държави - Белгия, Дания, Франция, Латвия, Люксембург и Швеция. \"Прогрес има в 131 държави, но той не е достатъчно бърз\", коментира Кристалина Георгиева на представянето на доклада в качеството си на изпълняващ длъжността президент на Световната банка. За последните 10 години показателят за света се е подобрил минимално - от 70 на 75 пункта, подчерта тя.Георгиева допълни, че в Европа организацията на жените и представянето им в законодателните органи е по-добро, а най-тежко е положението в Близкия изток, където жените разполагат с по-малко от 50% от правата на мъжете.В 22 държави, сред които е и България, са премахнали пречките пред работните места за жените. За България това се изразява с промяна в законодателството от 2015 г., докогато е имало забрана за жени в 35 професии, коментира тя. Според доклада най-голям е прогресът при намаляване на неравенствата между половете в сферата на икономиката. В същото време обаче това е и сферата, в която има най-малко реформи в последните 10 години. Най-малко в световен мащаб са реформите, свързани с платения отпуск по майчинство. Това е един от показателите, който в България е добър. В същото време обаче 72% от жените у нас в напреднала възраст са в риск от бедност, като над 42% от жените получават минимална заплата, обясни омбудманът Мая Манолова. Според Кристалина Георгиева една от причините за това е, че жените се пенсионират по-рано от мъжете, което води след себе си до по-ниска пенсия. Българското законодателство предвижда възрастта за пенсиониране за двата пола да се изравни през 2037 г.", "date": "2019.03.01", "title": "България в челните места сред страните по равенство на половете, сочи доклад на Световната банка"}
{"url": "https://offnews.bg/tenis/naomi-osaka-obiavi-imeto-na-novia-si-trenior-698581.html", "text": "Световната №1 в тениса Наоми Осака обяви името на новия си треньор точно преди турнира в Индиан Уелс, където японката ще защитава титлата.Американецът Джърмейн Дженкинс ще бъде нейният нов главен треньор, след като наскоро Осака изненадващо се раздели с извелия я до две титли от Големия шлем през последните месеци Саша Бажин.34-годишният Дженкинс е настоящият наставник на женския национален отбор на САЩ и бивш партньор в тренировките на Серина Уилямс.“Искам да използвам момента, за да благодаря на Джърмейн, че се присъедини към тима”, бе краткото съобщение на Осака в “Туитър”. На турнира в Дубай японката заяви, че не очаква да остане без треньор за дълго.Саша Бажин пък бе с нея малко повече от година, в която Осака спечели титлите от Ю ЕС Оупън 2018 и Аустрелиън Оупън 2019, а освен това се изкачи на първо място в ранглистата при дамите.", "date": "2019.03.01", "title": "Наоми Осака обяви името на новия си треньор"}
{"url": "https://offnews.bg/futbol/slavisha-stoianovich-poe-natcionalnia-otbor-na-latvia-698582.html", "text": "Бившият треньор на Левски Славиша Стоянович официално бе назначен за селекционер на националния отбор на Латвия. Договорът на специалиста е за три години.Словенецът ще пристигне в Рига през следващата седмица, но вече е започнал разглеждането на профили на играчи, които да попаднат в националния отбор, както и за изготвяне на програма за работа.\"Стоянович беше първият ни избор за старши треньор на националния отбор на Латвия. Говорихме с него още през декември, но той имаше действащ договор. Това усложни ситуацията.Заради това разглеждахме и други варианти, които бяха представени на Борда на федерацията. Радвам се, че нещата се развиха така, че успяхме да привлечем първия ни избор\", заяви президентът на местната футболна федерация Каспарс Горкш.Славиша Стоянович разтрогна договора си с Левски в края на януари. Мястото му зае бившият наставник на Лудогорец Георги Дерменджиев.", "date": "2019.03.01", "title": "Славиша Стоянович пое националния отбор на Латвия"}
{"url": "https://offnews.bg/obshtestvo/obiaviha-pobeditelite-v-chetvartoto-izdanie-na-vivacom-regionalen-gran-698573.html", "text": "Общо 13 проекта отличи журито на последното издание на VIVACOM Регионален грант.Те ще получат подкрепа на обща стойност 60 000 лв. Освен финалистите, още един проект, кандидатствал за подкрепа в Програмата, получава специална награда от VIVACOM извън първоначално обявения бюджет. С програмата VIVACOM подпомага развитието на регионите в България и стимулира участието на местните общности, като предоставя грантово финансиране на граждански организации, читалища, училищни настоятелства и настоятелства към детски градини от цялата страна, за да осъществят проекти на местно ниво. Тя се осъществява в партньорство с Българския център за нестопанско право.Проектите бяха оценени от жури в състав: Мария Чернева (журналист), Ива Дойчинова (журналист) и Иван Кънчев (съосновател на сдружение „Българска история“), Веселка Вуткова (директор „Корпоративни комуникации” във VIVACOM) и Надя Шабани (директор на Български център за нестопанско право).Финалистите в програма VIVACOM Регионален грант за 2018-2019 са:• Народно читалище „Любен Каравелов 1897“, с. Куртово Конаре, с проекта „Да се опознаем!“• Сдружение „Закрилници“, Монтана, с проекта „Различията ни обединяват“• Фондация „ПОдЛЕЗНО“, София, с проекта „Студентко“• Фондация „ФАР - Фабрика за анализи и решения“ с проекта „София – толерантна и многолика!“• Сдружение „Еквилибриум“, Русе, с проекта „Тактилна работилница за равни възможности в общността“• Фондация „Проект Северозапад“, с. Люти брод, общ. Мездра, с проекта „Стартиране на социална кухня за възрастни хора“• Сдружение „Прегърни ме“, София, с проекта „Разбери ме“• Фондация „Лърн“, София, с проекта „Питай смело“• Сдружение „Обсерватория за идеи 2Д“, Габрово, с проекта „Звезди градове“• Народно читалище „Пробуда – 1920“, с. Копринка, общ. Казанлък, с проекта „По стъпките на траките“• Сдружение „Обединение за развитие на спорта и спортната култура ФУУТУРА“, София, с проекта „Спортна Благотворителна Лига“ • Сдружение „Морски спортен клуб „Сереко“, Царево, с проекта „На гребена на вълната“• Народно читалище „Отец Паисий-1927“, с. Извор, общ. Радомир, за проекта „От сърцето и ръцете на баба“Извън 13-те финалисти, допълнителна подкрепа от VIVACOM получи проектът на Настоятелство „Детска усмивка\" към ЦДГ-14 във Враца – „Детска вселена\".До крайния срок през декември 2018 г. за финансиране кандидатстват 259 граждански идеи от всички 28 области на страната. Най-много – 161 предложения – са подадени от сдружения и фондации в обществена полза, следвани от читалища (70), настоятелствата на училища (17) и детски градини (11), регистрирани като юридически лица с нестопанска цел в обществена полза. Преобладаващ е броят на предложенията, изпратени от градове (205), а проектните идеи, дошли от села, са 54.Значителна част от получените идеи са с културно-образователна и социална насоченост, предвиждащи най-разнообразни дейности и подходи за обединяване на общностите, преодоляване на различията, осмисляне на ежедневието с достойни каузи, атрактивни занимания и вдъхване на нов живот в старите обичаи.Освен за развитие на местната общност, в последните 4 години VIVACOM Регионален грант спомага за подобряване на целия неправителствен сектор у нас. За четирите години, в които се провежда, инициативата успя да оформи общност от активни граждански организации. Те споделят опит и идеи помежду си, а с подкрепата на Български център за нестопанско право се обучават и надграждат знанията и уменията си така, че да реализират по-ефективно идеите си. Ден преди голямото награждаване в настоящото издание на Гранта, победители от изминалите три години се събраха заедно, за да разработят свои концепции как VIVACOM може да надгради обществено-значимите си кампании и да стане още по-социална, екологична компания и предпочитано място за работа. Идеите им ще залегнат в дългосрочната политика за устойчиво развитие на телекома.Представяне на спечелилите проекти:Сдружение „Закрилници\" от Монтана получава подкрепа за създаване на социално предприятие в подкрепа на млади хора с интелектуални затруднения. Основните дейности, с които ще бъдат ангажирани младежите, са изработване на пчелни кошери, отглеждане на пчели и добиване на мед, а произведеният мед ще бъде продаван в подкрепа на социалната кауза.Фондация ПОдЛЕЗНО, София, печели с проекта „Студентко“ за създаване на първото споделено пространство за учене в Студентски град по модел на споделените пространства за работа (co-working). Организацията иска да помогне за решаването на проблема с липсата на библиотеки и читални, пространства за учене, екипна работа, обмен на идеи и срещи на студенти със сходни интереси в Студентски град. Мястото ще бъде отворено денонощно и в него младите хора ще могат да се фокусират върху образованието си, ще разработват съвместни проекти и ще придобиват нови знания и умения.Морски спортен клуб „СЕРЕКО“, Царево, ще бъде „На гребена на вълната”. Това е името на проекта за организиране на регата за начинаещи ветроходци. В нея ще участват всички деца, трениращи отскоро в Морския клуб, както и деца от други спортни клубове. Според СЕРЕКО, сериозен проблем е липсата на възможности за участие в състезания на деца от клуба, които тренират от 1-2 години и не са част от неговия представителен отбор.Народно читалище „Отец Паисий-1927\" в с. Извор, общ. Радомир, съвместно с училището в селото ще създаде условия, в които децата, с помощта на възрастни хора, да изучават български фолклорни празници, обичаи и традиционната празнична трапеза, свързана с тях. Предвижда се обзавеждане и оборудване на кухня в училището, където всеки петък бабите от селото ще гостуват, за да учат децата как да приготвят традиционни български ястия и да им разказват за традиционните празнични обреди. Предвиждат се още шест съвместни събития – за празниците Варвара, Игнажден, Велики, Четвъртък, Благовец, Сурова, Поклади – както и създаване на книги „Рецептите на баба\" и „Ритуали и обреди в село Извор“.Фондация Лърн, София, ще създаде платформата „Питай смело\" към популярния сред тийнейджърите сайт loveguide.bg. Тя ще свързва лекари и терапевти с тийнейджъри от Пловдив, Стара Загора и Бургас. Идеята е децата да могат да получат съвет, да запишат час за преглед, консултация или терапия по темите на съзряването и сексуалното здраве, сексуалните отношения, тормоза в училище или онлайн, хранителните разстройства и др. Екипът на фондацията получава всяка седмица десетки запитвания от тийнейджъри по тези въпроси.Народно читалище „Любен Каравелов 1897\", с. Куртово Конаре, обл. Пловдив, с проекта „Да се опознаем!” ще приобщава чужденците мигранти, които живеят в селото, към живота на местната общност. Читалището ще постигне това чрез проучване и установяване на контакт с всички заселили се в селото чужденци, ще организира съвместна фотоизложба, ще проведе и публикува интервюта с тях и ще организира тематични вечери „Да се запознаем с…”. Чужденците ще бъдат включени и в дейностите на традиционния „Куртово Конаре фест.Сдружение „Прегърни ме“ от София с проект „Разбери ме“ ще помогне на 18 деца от институции и от социално слаби семейства да се запознаят с професията радиожурналист по време на едноседмична творческа ваканция в Трявна. Там децата ще се срещнат с водещи български радиожурналисти и ще подготвят заедно радиопредаване, което ще бъде излъчено по Дарик радио. Чрез проекта организацията цели да мотивира децата да продължат образованието си, да ги насърчи да развиват капацитета си и да им даде нови идеи за професионална реализация.Фондация „ФАР - Фабрика за анализи и решения“ от София с проекта си „София – толерантна и многолика!“ ще се бори срещу ксенофобските влияния върху младежта. В различни райони на столицата ще бъдат изградени арт инсталации, пресъздаващи колоритността на чужди култури. Инсталациите ще бъдат направени съвместно с хора на изкуството и ученици в паркове, изоставени общински сгради, исторически квартали и публични пространства. По време на проекта учениците ще имат възможността да се запознаят с културите на различни държави.Сдружение Фуyтура от София ще организира „Спортна благотворителна лига“, чиято основна цел е да даде възможност на младите хора от Студентски град в София да спортуват повече, както и да използват спорта като средство за социални контакти и за възпитаване на култура за благотворителност и съпричастност. Спортната благотворителна лига (СБЛ) ще осигурява в продължение на една година всички удобства и средства за практикуване на 3 вида спорт – футбол, тенис на корт и тенис на маса. Ще има по 1 турнир по всеки вид спорт с временни и крайни класирания, като участниците ще бъдат мотивирани с награди на всеки от кръговете.Сдружение „Обсерватория за идеи 2Д”, Габрово печели с проект „Звездни градове” за създаване на „Планетарен клуб” в града. В клуба ще се провеждат занятия с деца на възраст между 10 и 15 години в областите на астрономията, астрофизиката, астронавтиката, космическото инженерство, ракетостроенето и друг интересни теми, свързани с Космоса. Целта е да се предизвика интересът у децата, да бъдат подтикнати да използват и развиват въображението си, да мечтаят, да мислят логично, да работят в екип, да предлагат свои идеи и решения на различни проблеми. Проектът ще научи децата да използват Интернет, компютрите и смартфоните за образователни цели.Народно читалище „Пробуда - 1920\", с. Копринка, общ. Казанлък, получава подкрепа за проекта „По стъпките на траките“. Чрез съчетание на история, култура, спорт и творчество децата от селото на възраст от 8 до 15 години ще проучат и представят историята и културното наследство на древните траки, населявали територията на общ. Казанлък. Ще бъдат организирани туристически походи с посещения на исторически обекти. Наред с опознаването на историята, децата ще учат как да се ориентират в природата и как се строи бивак. Ще се проведат пленери и творчески работилници, в които децата ще рисуват, ще приготвят хляба на траките, ще изработват одежди и предмети от техния бит.Фондация „Проект Северозапад“, с. Люти брод, общ. Мездра, ще създаде „Социална кухня за възрастни хора\". Тя ще предлага топла храна за над 300 възрастни хора от 10 села в община Мездра, необхванати от общински социални услуги. Чрез ежедневния си контакт с хората, екипът на Фондацията ще може по-пълноценно да подкрепя възрастните и да отговаря адекватно на техните нужди, както и да развие допълващи услуги.Сдружение с нестопанска цел „Еквилибриум\" от Русе получава финансиране за проекта „Тактилна работилница за равни възможности в общността“. В Регионалния исторически музей ще бъде създадена нова експозиция със социални функции – тактилна изложба на най-емблематичните за Русе културно-исторически паметници. Ще бъдат изработени 5 детайлни тактилни макета на сгради, които ще могат да се опознават чрез пипане. Посетителите ще преминават през интерактивни сесии, които ще помагат на децата и възрастните с увреждания да опознаят по достъпен за тях начин най-емблематичните културно-исторически забележителности на града, а хората без затруднения ще бъдат поставяни в ситуации, които ще им помогнат да разберат как се чувстват хората със сензорни или когнитивни нарушения.Извън 13-те финалисти, допълнителна подкрепа от VIVACOM ще получи проектът на Настоятелство „Детска усмивка\" към ЦДГ-14 във Враца – „Детска вселена\". Основната цел е децата, посещаващи градината, да бъдат обучавани на правилата за безопасно движение на пешеходци по улиците, като за тази цел ще бъде създадена интерактивна площадка в двора на детската градина с пешеходни и автомобилни светофари, знаци, кръстовища и др.", "date": "2019.03.01", "title": "Обявиха победителите в четвъртото издание на VIVACOM Регионален грант"}
{"url": "https://offnews.bg/futbol/evrofutbol-izplati-pechalbata-ot-blizo-1-milion-leva-698584.html", "text": "Най-големият майстор на спортните залози в България взе печалбата си от 956 892,41 лева, само минути след като дойде в централата на „Еврофутбол“.На специално организирана церемония вчера В. З. от Враца получи своя символичен чек от тримата управители на компанията – Руди Вачкова, Боян Найденов и Николаос Арсенопулос. Малко по-късно той бе приветстван и от един от основателите на компанията и съдружник в „Еврофутбол“ – г-н Александър Тумпаров.В. З. бе посрещнат с аплаузи от служителите на „Еврофутбол“, които нямаха търпение да се запознаят с човека, направил невероятното майсторско предвиждане – да познае цели 18 мача в права колонка. Припомняме, че на 25.02.2019 г. във Враца бе определена печалба от близо 1 милион лева в пункта на ул. „Кръстьо Българията“ №18. Подобна шестцифрена сума от спортни залози няма аналог в България.За врачанина това е трети голям „удар“ в „Еврофутбол“. Неговата вяра в системата му на игра от дълги прави колонки по възможност без знака „Х“ му осигуриха още две страхотни печалби. През 2014-та той грабна 156 621,38 лева с 200 лева, този път на 15 мача в права колонка. А, през 2010-та година след залог от 100 лева на 11 мача отново в права колонка той си тръгна с 8700 лева.", "date": "2019.03.01", "title": "Еврофутбол изплати печалбата от близо 1 милион лева"}
{"url": "https://offnews.bg/sviat/obiaviha-kashtata-na-skripal-za-bezopasna-sled-13-000-chasa-obezzarazi-698544.html", "text": "Обявяват за безопасна къщата на бившия руски шпионин Сергей Скрипал след 13 000 часа обеззаразяване, съобщиха английските медии. Къщата му беше почистена от армията заради отравянето на Сергей Скрипал и дъщеря му Юлия, което се случи преди година. В почистването са участвали между 600 и 800 души.Британските власти обвиниха за атаката руското военно разузнаване. Според тях двамата са отровени с невропаралитичното вещество \"Новичок\".Освен къщата на Скрипал, където се предполага, че е станало отравянето заради откритото голямо количество от веществото, са почистени и още 11 обекта. От отравянето, което стана на 4 март, до момента са направени 5000 проби за наличие на отровното вещество в  Солсбъри и близкото градче Еймсбъри, където с веществото бяха отровени двама британци.Очаква се къщата на Скрипал да бъде предадена на местната община от министерството на околната среда и храните.", "date": "2019.03.01", "title": "Обявиха къщата на Скрипал за безопасна след 13 000 часа обеззаразяване"}
{"url": "https://offnews.bg/obshtestvo/spirat-tirovete-sled-16-ch-dnes-698554.html", "text": "От 16 ч. до 20 ч. днес се ограничава движението на камионите над 12 т по магистралите и най-натоваренитe пътища, съобщава Агенция \"Пътна инфраструктура\".Днес е последния работен ден преди Националния празник. Целта на мерките е да се осигури безопасност по пътищата и да увеличи пропускателната способност по основните артерии.Агенция „Пътна инфраструктура“ апелира шофьорите да карат разумно и със скорост, съобразена с метеорологичните условия, да спазват правилата за движение и да не използват аварийните ленти по автомагистралните участъци за по-бързо придвижване. Рисковото и емоционално шофиране не гарантира по-кратко пътуване, но застрашава живота и здравето на всички останали, които спазват правилата.Заповедта за спиране на движението на камионите над 12 тона предвижда ограничаване на движението по следните участъци от републиканската мрежа:• автомагистралите;• път I-1 с. Ребърково - Ботевград, като движението се пренасочва по път II-16 Ребърково - Своге - Софийски околоврестън път в посока София;• път I-1 - от Благоевград до ГКПП „Кулата“;• път I-4 п. в. „Коритна“ - Велико Търново - Шумен;• път I-5 Русе - Велико Търново;• път I-8 ГКПП „Калотина“ - София;• път I-9 Варна - Бургас;• път II-18 Околовръстен път на град София;• път II-99 Бургас - Царево.Тежкотоварните превозни средства ще бъдат спрени и в последния почивен ден 4 март (понеделник) от 14 ч. до 20 ч.Забраната не важи за МПС, превозващи бързоразвалящи се хранителни продукти и товари на температурен режим, живи животни и опасни товари (ADR).В пиковите часове заради интензивният трафик е възможно по-бавно предвижване в района на тунел „Витиня“ на АМ „Хемус“, където движението се осъществява двупосочно в тръбата за Варна, както и на път I-1 Ботевград – София, в участъка при 210-ти км, в прохода „Витиня“, където движението се осъществява в една лента поради ремонт на анкерната стена. Необходимо е шофьорите да карат със съобразена скорост, спазвайки правилата за движение.За улеснение на трафика през Владая и повишаване на пътната безопасност на 4 март през светлата част от денонощието ще има две ленти за влизащите в София по път I-1 (Е-79). Временната организация е от км 278+910 до 282+038 и от пътен възел „Даскалово“ до кръстовище „Драгичево“. По този начин пристигащите в столицата шофьори ще могат да пътуват по-удобно и безопасно. Алтернативен маршрут на първокласния път през Владая е АМ „Струма“ (в участъка с предишно наименование АМ „Люлин“).Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ. В агенцията целогодишно при 24-часов режим работи Ситуационен център, който събира и обобщава данните за състоянието на републиканските пътища.Карта с временната организация на движението по участъците от републиканската пътна мрежа в празничните дни през 2019 г. в приложения линк - .", "date": "2019.03.01", "title": "Спират тировете след 16 ч днес"}
{"url": "https://offnews.bg/112/pozhar-na-pristanishte-odesos-vav-varna-698576.html", "text": "Голям пожар е избухнал днес по обед на пристанище „Одесос” при кораборемонтния завод със същото име във Варна, съобщи специализираният морски портал .Гори купчина метален скрап, подготвена за износ.На място са екипи на пожарната, както и два влекача, които гасят пожара.Няма застрашени кораби.Причината за пожара към момента не е ясна.", "date": "2019.03.01", "title": "Пожар на пристанище 'Одесос' във Варна"}
{"url": "https://offnews.bg/futbol/tutosport-zidan-smenia-alegri-v-iuventus-698580.html", "text": "Треньорът на Ювентус Масимилиано Алегри смята, че времето му в Торино изтича. Специалистът е взел решение след края на сезона да напусне \"Старата госпожа\", като преди това спечели пета поредна титла в Серия А.Позицията му няма да остане дълго време свободна. Вече е известно името на заместника му, твърди \"Тутоспорт\". Това е бившият футболист на Ювентус Зинедин Зидан.Ръководството на гранда от Торино смята, че французинът е най-подходящият кандидат с оглед на успехите му начело на Реал Мадрид. Световният шампион от Франция 1998 спечели три поредни титли в Шампионската лига начело на \"кралския клуб\", след което изненадващо напусна.Преди около три месеца самият Зидан намекна за завръщането си в Торино с послание до феновете.\"Надявам се в скоро време отново да сме заедно\", каза Зидан. В Ювентус той ще се работи отново с мегазвездата на световния футбол Кристиано Роналдо.", "date": "2019.03.01", "title": "\"Тутоспорт\": Зидан сменя Алегри в Ювентус"}
{"url": "https://offnews.bg/sviat/koi-britanski-medii-prokarvat-ruskata-propaganda-698575.html", "text": "Медийните издания RT и Sputnik изпълняват ролята на фабрики за пропаганда на руската държава по време на инциденти като отравянето на Сергей и Юлия Скрипал, търкания с НАТО и още, като разполагат с набор от тактики, за да изграждат образа на руската мощ и дневен ред в новините.Макар досега това да беше силно подозирано от много хора, сега заключенията се основават на ясни факти и данни от първото подробно изследване за това как RT и Sputnik нарочно сеят объркване и разделение в Обединеното кралство и отвъд, проведено от д-р Гордън Рамзи и д-р Сам Робъртшоу от Института по политика на Кралския лондонски колеж (King’s College London).Изследването, носещо името , се основава на анализ на 12 хиляди материала, публикувани от двете руски медии на английски, както и на над 150 хиляди онлайн публикации в британски новинарски издания.То потвърждава, че RT и Sputnik отразяват обширно темите, свързани с руската армия, като пишат особено много за развитите и модерни военни технологии, с които страната разполага. Значителна част от руските материали са препечатани безкритично от предимно четири британски таблоида: Daily Mail, Express, Sun и Daily Star.Отразяването на Европейските и Северноамерикански демокрации пък е предимно съсредоточено около социалната и политическа нефункционалност на въпросните държави. В 140 страници проучването разкрива как свързаните с руските власти медии играят различни роли спрямо ситуацията. Понякога те се опитват да ограничат щетите по руския авторитет, друг път засилват изкуствено престижа на Москва, като гледат да понижат този на Запада, особено по отношение на вътрешната политика. Често пък наводняват медийното пространство с огромно количество новини по една и съща тема, но с всевъзможно различни, противоречащи си и объркващи гледни точки, целящи да размият фокуса на читателя и да го накарат да не знае в какво да вярва. Типичен пример за това е случаят със Скрипал. Според проучването, двете медии са публикували 138 различни и противоречащи си описания и предположения по случая с отравянето на Скрипал, отразени в 735 статии само в периода от един месец след инцидента.Изследването е разкрило, че RT и Sputnik често пъти се позовават на т.нар. елитни руски правителствени представители – личности и институции – чиито мнения варират от помирителни до чисто конспиративни. Когато обаче въпросните елитни фигури използват нападателен и конфликтен език спрямо Запада, нивото им на отразяване в британските медии значително се повишава. Това всъщност е и най-успешният прийом на руските медии да вкарват своята гледна точка в западните новинарски потоци: чрез агресивни изказвания от елитни правителствени източници.Лошият Запад и добрата РусияОтразяването на НАТО в двете руски медии е широко, но и изключително отрицателно. От 617 статии, споменаващи НАТО в рамките на 8 седмици през 2017 и 2018 г., което е около 5% от общия им новинарски поток, 80% съдържат критика към Алианса. Той е представен хем като заплашителен за Русия, хем като слаб и неспособен. 280 материала критикуват НАТО, че е агресивен или незаконен, лъжлив спрямо своите съюзници и предателски спрямо своите членове и дори противници. 181 материала се фокусират върху разправии между страните членки. 80 статии говорят за лошия ефект от членството в НАТО за малките държави, а 168 оправдават засилването на руския военен капацитет в отговор на НАТО.RT и Sputnik пишат доста и за самата руска армия, като в повечето случаи те ползват ласкателен тон. Този тип статии са особено популярни сред британските таблоиди, които често пъти копират информацията безкритично. Така са засечени 83 статии в Express, Daily Mail, Sun and Daily Star, които са описали 120 различни прототипа на свръхмодерни руски военни разработки. И четирите медии доста често говорят за руската военна мощ и опасни нови оръжия.Политическата дисфункция на Запада също е любима тема на руските медии, като от 2641 материала за Англия, САЩ, Франция, Германия, Швеция и Украйна 2157 (81,7%) съдържат една или повече упорни точки относно политическата нестабилност в тези страни. Преобладаващи теми са: терористични нападения, провали на правителствата, провали на политическите партии, социални конфликти (включително миграция и религия), насилие и престъпност, конфликт между държавните институции.Случаят СкрипалСред основните упорни точки са, които руските медии разпространяват, са:- 32 вариации на темата, че реакцията на Англия и съюзниците ѝ са водени от вкоренена „русофобия“, че разследването е „лов на вещици“, а отговорът на Лондон към отравянето е незаконен;- 20 вариации на темата, че Новичок-ът може да е набавен не от Русия, а от Англия, САЩ, Украйна, Иран и редица други европейски страни;- 16 вариации за самите Скрипал: че са престъпници, че самата Юлия Скрипал е занесла отровата в Англия, че двамата дори не били отровени;- 7 варианта на това, че Англия всъщност е отровила Скрипал, че друга държава ги е отровила и е обвинила Москва, че отравянето всъщност е измислено;", "date": "2019.03.01", "title": "Кои британски медии прокарват руската пропаганда"}
{"url": "https://offnews.bg/zdrave/kiril-ananiev-ot-24-te-detca-s-morbili-14-izobshto-ne-sa-bili-dovede-698555.html", "text": "Общо 52 са докладвани случаите на морбили, 31 са лабораторно потвърдени. Отхвърлени са опасенията за други 6 заболели. 27 от болните не са били имунизирани, 15 са пациентите, имунизирани с една доза от ваксината, а един човек на над 30 години е бил ваксиниран, както се предвижда – с два приема на ваксината, но въпреки това се е разболял. За девет от пациентите няма данни за имунизация срещу морбили.Това докладва министърът на здравеопазването Кирил Ананиев по време на петъчния парламентарен контрол по повод увеличаващите се случаи на диагностицирани с морбили. Основно без имунизации са децата – 24, като от тях 10 не са ваксинирани заради ненавършената възраст от 13 месеца, а останалите - заради неявяване. 13 от ваксинираните с една доза пациенти, които са се разболели, са под 12 години и съответно не са навършили възрастта за втория прием на ваксината, допълни Ананиев. Министърът коментира и , който ще се проведе в цялата страна днес. \"Аз също смятам, че специалистите по здравни грижи имат своите основания да искат по-високи заплати. Подкрепям това тяхно искане\", заяви Ананиев, но допълни, че това не се решава с протести. По негови думи от правителството правят всичко възможно това да се случи. Пред журналисти в Народното събрание Ананиев заяви, че , вече са разпределени и директорите на болниците знаят кой колко ще получи. \"В рамките на това те трябва да направят своите разчети и да вземат решения как да изразходват допълнителните пари. На тези болници, на които съм принципал, ще се срещна с директорите като финансист. Решението с колко ще се увеличи възнаграждението на професионалистите по здравни грижи ще го вземе ръководството на болниците\", допълни той.Той дори допълни, че е възможно лечебните заведения да решат да увеличат заплатите със задна дата от 1 януари 2019 г. Според него в повечето от болниците ще може да бъде постигната стартова заплата от 900 лв. или близка до този размер. Ананиев наблегна, че това не е еднократен акт. \"В рамките на една-две или три години ние наистина ще стигнем до размери на заплати, които да бъдат достойни и да мотивират медицинските сестри\", заяви той. ", "date": "2019.03.01", "title": "Кирил Ананиев: От 24-те деца с морбили, 14 изобщо не са били доведени за имунизация"}
{"url": "https://offnews.bg/sport/el-klasiko-i-dve-golemi-derbita-ot-italia-po-max-sport-prez-uikenda-698558.html", "text": "Първият уикенд на месец март започва ударно по с прякото излъчване на три страхотни футболни дербита. Основен акцент пада върху испанското Ел Класико между Реал Мадрид и Барселона. Само преди броени дни каталунците спечелиха с 3:0 на Сантяго Бернабеу в полуфинала-реванш за Купата на краля и ако вземат трите точки и в шампионатния мач, ще откажат мадридчани от борбата за титлата. Големият сблъсък е с начален час 21:45 часа в събота вечер и ще се излъчи пряко по .Кръгът в Серия А е подготвил за феновете две грандиозни дербита. В събота с начален час 21:30 часа е битката за честа на Рим между Лацио и Рома. Това издание на Derby della Capitale има допълнителен заряд, тъй като се явява и като пряка битка за място в Топ 4 и класиране за Шампионската лига за следващия сезон.В неделя, отново от 21:30 часа, е време за сблъсъка между двата най-силни италиански отбори в последните години. След 25 кръга съставът на Наполи изостава на 13 точки от лидера Ювентус и за да запази макар и илюзорни шансове за титлата, тимът на Карло Анчелоти трябва да победи „Старата госпожа”.От своя страна, Кристияно Роналдо и компания ще търсят победата в Неапол, която, на практика ще им осигури осмо поредно Скудето. И двете големи дербита на 26 кръг на Серия А ще се излъчат пряко по .Този уикенд започва и надпреварата в американското футболно първенство – Major League Soccer (MLS).  ще излъчат пряко цели три двубоя от I кръг. Началото ще бъде поставено в събота вечер от 23:30 часа с мача между Кълъмбъс Крю и Ню Йорк Ред Булс, който ще се излъчи по . На 3 март от 03:00 часа Лос Анджелис Галакси на Златан Ибрахимович излиза срещу Чикаго Файър с Бастиан Швайнщайгер в състава, като мачът ще е пряко в ефира на . Третият мач от първия кръг на MLS, който ще се излъчи по , е между отборите на Ди Си Юнайтед, воден от Уейн Рууни, и Атланта Юнайтед. Двубоят е на 4 март от 01:30 часа и ще се излъчи пряко по .Феновете на ММА също ще останат доволни, тъй като UFC 235 се очертава като най-интересното събитие до момента през годината.Освен двете битки за колан – в полутежка категория Джон Джоунс ще се бие срещу Антъни Смит, а в полусредна Тайрон Уудли ще защитава своя шампионски пояс срещу Камару Усман – феновете ще се насладят и на дългоочаквания дебют на Бен Аскрен в UFC срещу Роби Уолър. Зрелището UFC 235 ще се излъчи пряко на 3 март от 05:00 ч. по .", "date": "2019.03.01", "title": "Ел Класико и две големи дербита от Италия по MAX Sport през уикенда"}
{"url": "https://offnews.bg/obshtestvo/dvojno-po-malko-piratki-po-machovete-i-pochti-dvojno-poveche-bez-dosta-698550.html", "text": "За последната година броят на пиратките по мачовете е намалял наполовина, отчете министърът на вътрешните работи Младен Маринов по време на петъчния парламентарен контрол.По негови данни през сезон 2017-2018 г. са отчетени 776 случая с пиратки, но тази година те са само 412. В същото време броят на запалянковците с получени забрани за посещение на спортни мероприятия се е покачил почти двойно - от 22 през миналия сезон до 39 тази година. Само по време на последния мач между Левски и ЦСКА са били глобени 17 души, а още толкова са получили забрана за посещаване на стадиони, допълни Маринов.Министърът още коментира . Припомняме, че трупът на 63-годишен мъж бе намерен в района на пътя Разград–село Дянково. По думите на Маринов мотивът на извършителя е грабеж - от автомобила е взета сума от 20 лв., която по-късно извършителят използва в казино. \"Най-вероятно таксиметровият шофьор е бил изненадан и затова не е успял да натисне паник-бутон. Затова е излязъл от пътното платно и е катастрофирал в крайпътното платно\", съобщи още Маринов. По негови думи извършителят няма предишни криминални проявления и все още не е установено дали е бил под въздействието на алкохол или наркотици. Маринов коментира и проверката, която премиерът Бойко Борисов нареди по бензиностанциите, след като стана ясно, че са . По негови думи вече са констатирани над 25 нарушения. \"Имаме един случай на затворена бензиностанция, на която не са работили измервателните уреди. Днес продължават тези проверки\", допълни Маринов. Той се спря и на темата за задържания наркобос Димитър Желязков - Митьо Очите, който е уличен като лидер на организирана престъпна група за палежи, побои и разпространение на наркотици. Вчера обвиняемият получи хипертонична криза. \"По закон сме длъжни да осигурим медицинска помощ на всеки, който поиска такава, и това правим в момента\", заяви той. Маринов добави, че в момента текат процесуално-следствени действия по случая и в такива моменти често се прилагат \"най-различни стратегии за защита и за опити за компрометиране\". На въпрос дали е възможно това да е една такава стратегия, Маринов заяви, че \"това винаги е възможно\". ", "date": "2019.03.01", "title": "Двойно по-малко пиратки по мачовете и почти двойно повече без достъп до стадионите през този сезон"}
{"url": "https://offnews.bg/112/dim-zatvori-magistralata-kam-gartcia-po-obed-dvizhenieto-veche-e-vazs-698557.html", "text": "Движението по Е-79 е спряно и в двете посоки при пътен възел Симитли, съобщи МВР. Причина е образувалото се силно задимяване вследствие на горящи треви. Към мястото на пожара пътуват противопожарни автомобили, пътна полиция ще остане на място. Малко преди 15 часа МВР съобщи, че движението е пуснато и в двете посоки. ", "date": "2019.03.01", "title": "Дим затвори магистралата към Гърция по обед. Движението вече е възстановено"}
{"url": "https://offnews.bg/obshtestvo/mozhe-li-da-ima-dvuglav-universitet-da-spored-balgarski-sad-698474.html", "text": "Може ли университет да бъде управляван от двама ректори? Очевидно да, според български съд. На 22 февруари Районният съд във Варна върна на поста уволнен за плагиатство ректор, но пропусна да спомене какво да се прави със заелия поста му. Там е работата, че временно изпълняващата длъжността е назначена с министерска заповед, която си е все така в сила. Произнасянето по заповед на министър не е в правомощията на който и да било районен съд, а само на Върховния административен, който, впрочем, вече я е потвърдил.Правният абсурд засега не води до реални последствия за потърпевшия Технически университет - Варна, защото решението не е влязло в сила (районният съд е само първата от възможните три инстанции) и вероятно ще бъде обжалвано. Единственото случило се на практика е, че уволненият Росен Василев ) отишъл в Университета с група поддръжници и настоял, че е законният ректор, следователно трябва незабавно да бъде възстановен. Доколкото ни е известно, временно изпълняващата длъжността ректор проф. д-р инж. Розалина Димова не е уважила претенцията.Действията на Василев не изненадват - все пак РС - Варна е застанал на негова страна. Решението на съда обаче е с толкова изненадващ край, че няма как да го подминем мимоходом. Няма и как да замълчим с презумпцията, че не е редно да се коментират съдебни решения, които не са влезли в сила, тъй като варненски медии цитираха решението на съда, като се позоваха на информация, оповестена именно от него. Обществено значимият характер на делото също ни дава повод да му обърнем внимание.Ето защо:В правомощията на министъра на образованието и науката е да назначи временно изпълняващ длъжността ректор на университет, \"когато по отношение на ректора на висшето училище бъде установено плагиатството в научните трудове, въз основа на които е придобита научна степен или е заета академична длъжност\" (). С назначаването на и.д. ректор правомощията на титуляра се прекратяват. установява плагиатство при Росен Василев (доклад №18-710/02.11.2018 г.) и министърът назначава и.д. миналия ноември.Министърът обаче няма правомощието да сключва или прекратява трудови договори с преподаватели и служители в университет. Законът го дава в ръцете на ректора - титуляр или и.д. Решението на Районния съд във Варна обаче гласи:\"Признава за незаконно и отменява уволнението на Р.Н.В. , обективирано в Заповед ЛС-413 от 14.11.2018 г., издадена от ВРИД Ректор на Т. У. В. - проф. д-р инж. Р. С. Д.  .... Възстановява Р.Н.В. на заеманата от него длъжност РЕКТОР\".С други думи, съдът твърди, че отменя заповедта на и.д. ректор, но тя не касае заемането на длъжността \"ректор\", а само трудовите правоотношения на Василев като преподавател в ТУ-Варна, и го възстановява като... ректор, което \"обезсилва\" заповедта на министъра, по която обаче районният съд няма законовото право да се произнася.МотивиМотивите на съда също дават повод за размисъл. Подминавайки факта, че от месец май 2018 г. по закон министърът има правото да сменя ректор заради плагиатство, съдът заявява, че единственият орган с такова правомощие е Общото събрание, което избира ректора и може да го отзове предсрочно. Той изобщо не коментира по същество въпроса за плагиатството на отстранения ректор или липсата на такова.\"Съдийката пише, че единствено Общото събрание може да прекрати предсрочно мандата на ректора, като го отзове, но правомощието при плагиатство министърът да назначи служебен ректор, с което мандата на първия се прекратява, е паралелно и независимо правомощие от даденото на Общото събрание... Тоест противното становище, което съдът допуска, означава, че е възможно едно висше училище да има паралелно два органа на управление: ректор и служебен ректор. Изводът, до който се достига, е правен абсурд\", коментира още той.Делото в Районния съд във Варна е първото в съдебната практика при действието на измененията в Закона за висшето образование, даващи право на министъра на образованието и науката да назначава служебен ректор при установено плагиатство на титуляра, така че е обяснимо да има неразбиране. Но волята на законодателя е категорично изяснена и това е видно от стенограмите на Народното събрание от дебатите по приемането на измененията. С назначаването на служебен ректор от министъра се прекратяват ректорските правомощия на титуляра. Прекратяването на трудовия договор на ректора е автоматично следствие от прекратяването на мандата му. Оттам нататък действа единствено основният трудов договор на съответното лице като преподавател във висшето училище. Всеки преподавател има основен трудов договор, било то като асистент, като доцент, като професор, и към него се сключва допълнително споразумение за заемане на съответната административна длъжност – ректор, декан, заместник-декан и т.н. Тоест не може да имаш договор като ректор, без преди това да имаш договор като съответния преподавател, разясняват още от министерството.Промените в закона за плагиатството бяха направени, заради появилия се Параграф 22: когато плагиатство е установено при самия ректор и той трябва да бъде уволнен от университета, който всъщност представлява, на практика ректорът трябва да уволни сам себе си. За да се реши проблемът, законът беше променен така, че в тези случаи да може да се намесва министърът.Уви, съдът тълкува, че назначаването на служебен ректор не означава, че се прекратява мандатът на предишния ректор. Което е абсурд, коментират от МОН, но си дават сметка, че това дело е и тест - първият тест за прилагането на закона.", "date": "2019.03.01", "title": "Може ли да има двуглав университет? Да, според български съд"}
{"url": "https://offnews.bg/medii/balgarskata-kriminalna-drama-diavolskoto-garlo-sabra-zritelite-pred-698548.html", "text": "Със завладяващ сценарий, мащабни външни кадри, многопластов сюжет и силно актьорско присъствие премиерният епизод на \"Дяволското гърло\" спечели публиката пред телевизионния екран. Близо 1,2 млн. зрители от общата телевизионна аудитория се докоснаха до криминалната история, в която освен мистика, любов и отмъщение, са вплетени още много значими социални теми, каквито са бежанският въпрос и съжителството на различни етноси на една територия.Според официалните резултати, активната аудитория в България (18-49 г.) категорично предпочита заплетената криминална история и повече от една трета от гледащите телевизия от тази група са проследили сериала. Най-голям интерес към криминалната драма данните показват сред активните зрители от градовете (18-49 г.), които са били пред екраните по това време. Почти 40% от тях са избрали \"Дяволското гърло\". Броени минути преди премиерата на българската криминална драма \"Дяволското гърло\" в телевизионен ефир, кино фенове и актьори споделиха емоцията и гледаха заедно първия епизод на продукцията на голям екран. Стотици позитивни коментари предизвика премиерният епизод и в социалните мрежи, а онлайн гледанията само за няколко часа са над 33 хиляди в платформите на NOVA.", "date": "2019.03.01", "title": "Българската криминална драма 'Дяволското гърло' събра зрителите пред екрана"}
{"url": "https://offnews.bg/interviu/deian-blagoev-da-ne-se-poddavame-na-panikata-sin-kit-i-momo-drug-698553.html", "text": " Г-н Благоев, след „Син кит“ днес „Момо“ е голямото страшилище за деца и родители в Интернет. Умеем ли да отсяваме фалшивата информация и кои са реалните рискове за децата ни в мрежата?Всяка година има мода. Минахме през „Син кит“, „Грани“, сега е ред на „Момо“. Колкото и страшна да изглежда снимката, тя е безобидна. Няма наранени деца, както се тръби по медиите. Единствено се създава паника сред родителите. А тя ескалира много бързо – в рамките на няколко дни.В този случай смело можем да си говорим за фалшива новина, примесена с онлайн тормоз. В нито едно съобщение няма цитирани източници. Във всеки видео клип се вижда как е монтирано с цел паника. Всичко това са знаци, които могат да ни накарат да се замислим кое е истина и кое не. А тормозът е очевиден – паниката е повсеместна. Родителите се чувстват застрашени. Някои деца са уплашени заради изображението. А агресорът се чувства силен и всемогъщ. Класически пример за тормоз – подтискане и страх.Има много материали, обясняващи как да познаете фалшиви новини. Основното е да проверите източника и да потърсите сведения поне на още 2-3 места. Рисковете за децата онлайн са доста по-различни. Основните са онлайн тормозът (от връстници и/или от възрастни), запознанство с непознати, споделяне на лична информация, педофили и фалшивите новини.Центърът за безопасен интернет предупреди, че педофили използват изключително популярно приложение, в което вече и 9-10-годишни деца споделят свои клипове. Трябва ли като родители да забраняваме напълно използването на подобни приложения?Дори родителят да забрани това приложение, после ще се появи друго рисково. Забраната не е решение. Истина е, че педофилите са в мрежите, където има най-много деца. Това е тяхното ловно поле. И винаги ще е така, колкото и да не ни харесва. По-важното е родителите да обяснят на децата си как да се предпазят. Да ги научат да използват правилно технологиите и как да подадат сигнал, когато се натъкнат на проблем. Ако родителят не се чувства подготвен за такъв разговор, винаги може да потърси помощ отвън. В България има няколко организации, които ежедневно се занимават с онлайн безопасността. Ето и няколко примера : Национален център за безопасен интернет, ДАЗД, ГДБОП, Асоциация родители и много други. Могат и на мен да пишат, ако желаят. При какви условия можем да разрешим създаването на профил в социалните мрежи и какви са рисковете, ако децата многократно надвишават реалната си възраст при регистрация?Личното ми мнение е, че децата нямат какво да търсят в социалните мрежи, докато са малки. Но това е решение на всеки родител. Все пак, ако решите да правите профил на детето си, задължително, наистина ЗАДЪЛЖИТЕЛНО запишете възраст на детето в диапазона 13-18г. Повечето платформи имат вградени защити, които не позволяват на външни лица да се свързват с деца. Така си гарантирате безопасен престой онлайн. Ако напишете, че детето е пълнолетно, тогава, отваряте профила му към света и всеки може да си пише с него и да му изпраща информация и снимки. А дали искаме това??? Знаят ли родителите какво правят децата им в мрежата и подготвени ли са за потенциалните рискове?Родителите не съзнават рисковете и изобщо не са запознати с тях. Повечето си мислят, че щом детето е в съседната стая на компютъра значи е в безопасност. Но това е илюзорно. Интернет е необятен свят и съществуват рискове. Важно е все пак да не се изпада в параноя и да се мисли, че във всеки един момент с детето ще се случи нещо страшно. Какви граници трябва да поставяме на децата си? Само доверие достатъчно ли е?Доверието е на първо място. Ако него го няма – играта приключва. Когато имаме доверието на детето, то е склонно да се вслуша в съветите ни, да следва правилата и да ни споделя. Техническите решения и защити не могат да филтрират всичко на 100%, затова разчитаме на децата си да ни споделят. Хубаво е да си поговорите с детето. Разкажете му за рисковете. Споделете от какво се плашите. Заедно определете правила за използване на смартфон, онлайн, компютър и какви програми да използва. Как трябва да реагираме, ако разберем, че детето ни посещава неподходящи сайтове, получава нецензурни съобщения или е станало жертва на кибертормоз?Първото и най-важно е да сте спокойни. Да не изпадаме в паника. Детето е решило да ни сподели и трябва да оправдаем доверието му. То е жертва и има нужда от нашата помощ. Не е страшно да не знаем как да реагираме. Можем да потърсим помощ от специалистите. Аз лично препоръчвам ако имате проблем или съмнения да се свържете с Националния център за безопасен интернет на  или телефон: 124 123. Техните специалисти са добре подготвени и могат да са от помощ. Вие сте създател на първото българско приложение за родителски контрол . Разкажете повече за възможностите му. се инсталира на смартфона или таблета на детето. Родителят може да настрои различни параметри: колко време да играе детето, кои страници да посещава, кои приложения да използва. Приложението позволява и да се локализира детето при нужда. Приложението и работата ни с деца са отличени с редица награди от ЕС, ООН и Президента на Република България. Като софтуерен специалист от една страна и родител от друга – каква е рецептата за пълноценно, но и безопасно онлайн присъствие?Много хора смятат, че технологиите са лоши и развалят децата ни. Аз смятам, че не те са лоши, а по-скоро неправилното им използване води до проблеми. Всички обучаваме децата си как да пресичат правилно, но не ги обучаваме как да общуват онлайн. Не ги учим какви снимки са неподходящи или колко опасни са екстремните селфита.Рецептата е проста: говорете с детето си и бъдете до него. Разкажете му за рисковете онлайн, но и за хубавите страни на интернет. Също така, заедно с детето, определете ясни и точни правила за използването на устройства (смартфони, таблети, компютри).Много важен аспект е самият родител да се образова. Вече има много материали на български език. Важно е да сте в крак с времето и поне да знаете някои основни неща за света, в който живее детето ви. Няма как да се върнем в 1900 г. Затова е хубаво да се нагодим към новата действителност и да използваме технологиите правилно и безопасно.", "date": "2019.03.01", "title": "Деян Благоев: Да не се поддаваме на паниката 'Син кит' и 'Момо'. Други са реалните заплахи за децата онлайн"}
{"url": "https://offnews.bg/ikonomika/kliuchova-ostavka-v-bnb-tragva-si-podupraviteliat-i-shef-na-bankovia-698547.html", "text": "Ключов специалист напуска БНБ. Подуправителят и ръководител на управление \"Банков надзор\" Димитър Костов подава оставка.В мотивите му, изложени днес пред Управителния съвет, не се споменава най-големият скандал в неговия ресор от последния месец: , оповестено на 13 февруари след среща на американския посланик в София с премиера Борисов.В цитираното от пресцентъра на БНБ изявление на Димитър Костов се казва:Предстои оставката да бъде внесена и гласувана от Народното събрание.", "date": "2019.03.01", "title": "Ключова оставка в БНБ: тръгва си подуправителят и шеф на банковия надзор"}
{"url": "https://offnews.bg/politika/bsp-nap-da-zapechata-parkomatite-v-sofia-698549.html", "text": "За незаконни паркомати в София алармираха лидерът на столичните социалисти Калоян Паргов и депутати от БСП. Устройството до храм \"Св. Александър Невски\" взе левче на народния представител Георги Свиленски и му издаде талон за паркиране, който, по думите му, не отговаря на изискванията за касова бележка. Миналата седмица правителството на свое заседание одобри поредния доклад на Съвета за административна реформа, в който ключов проект е каталог с услуги за гражданите и бизнеса, който се нарича „10 епизода от живота“. Не знам кои епизоди от живота е включило правителството в този каталог, но със сигурност знам, че всеки от нас, всеки бизнес, всяко малко и средно предприятие може да разкаже своя епизод от контакта си с държавната администрация”, каза народният представител от ПГ на „БСП за България” Димитър Данчев. „Със сигурност знам, че малкият и среден бизнес ще запомнят онзи епизод от живота си, в който за пореден път се налага да подменят касовите си апарати и софтуера, с който управлява своите продажби. Оказа се, че не само срокът за подмяната на този софтуер е твърде кратък, но и изискванията са твърде неясни и нелогични, и много често написани така сякаш в България всички сме кръчмари”, допълни Данчев. По думите му от НАП все още не са отговорили на стотици въпроси, свързани с тези изисквания и с неяснотите, които касаят наредба H18.Георги Свиленски: Искаме да покажем двойните стандарти и двойното спазване на законодателството„Искаме да покажем двойните стандарти и двойното спазване на законодателството, за да разберат българските гражадани как се пишат и спазват закони от едни хора и как на едни други хора им е позволено да не ги спазват”, това заяви зам.-председателят на ПГ на „БСП за България” Георги Свиленски. По думите му всички търговци са били задължени да си сменят касовите апарати, като са им дадени срокове, които са принудили търговците да предприемат действия, свързани с финансови разходи, за да изпълнят закона. „Няма лошо да се изпълнява закона, но на други хора, този срок беше отложен. Който ходи на среща с премиера, в кабинета или в Банкя, получава отсрочка”, възмути се Свиленски. Той каза още, че не е ясно кой е субектът, който събира парите от паркоматите. По думите му левчето е паднало в касичката, но не е ясно кой ще го вземе, нито кой ще плати данъците. „Защо Столична община, най-големият субект в държавата след Министерски съвет, четвъртият човек в държавата е г-жа Фандъкова, не спазва закона. В отговор от министър Горанов се казва, че паркоматите са длъжни да бъдат по наредба Н–18. Защо това нещо не се спазва?“, попита Свиленски. „По наш сигнал паркоматите в Шумен са запечатани, защо в София те работят незаконно?”, добави той.Калоян Паргов: НАП да спре паркоматите в София, докато Столична община и ЦГМ не ги приведат в синхрон със закона Считам, че това, което се случва е недопустимо, защото Столична община е първа сред всички общини – първа сред равни. Тя е най-богатата община, която задава тона. Ако ние в София не го прилагаме по този начин, какво остава за хората в Шумен, Пловдив, Хасково – навсякъде, където е прието платено паркиране и има електронни устройства. В Шумен случаят е показателен, тогава по наш сигнал тези паркомати бяха спрени от действие. „Настоявам в случая НАП да спре паркоматите в София, докато Столична община и Центърът за градска мобилност не ги приведат в синхрон със закона, който народните представители са приели”, заключи Паргов.", "date": "2019.03.01", "title": "БСП: НАП да запечата паркоматите в София"}
{"url": "https://offnews.bg/kultura/kraliat-na-valsa-andre-rijo-izsviri-za-balgaria-mila-rodino-video-698559.html", "text": "В навечерието на Националния ни празник - 3 март, Кралят на валса - Андре Рийо, който ще има два концерта в София през юни, подготви и изпълни Химна на България.С него той поздравява своите български почитатели и всички българи. Записът пристига от студиото на маестрото в Маастрихт, където репетират музикантите от неговия оркестър „Йохан Щраус”.Многонационалният състав на хора успешно се справя с непознатия български език и думите на най-гордата българска песен. Вижте възторга, с който един холандец свири нашия национален химн:Сред музикантите на Андре Рийо вече 23 години е и българката Кремена Минева, която вероятно съветва маестрото кои мелодии са близки до сърцето ни.Какъв ще бъде поздравът на холандския цигулар тази година към нас, ще видим на концертите му в зала „Арена Армеец” на 8 и 9 юни.", "date": "2019.03.01", "title": "Кралят на валса Андре Рийо изсвири за България 'Мила родино' (видео)"}
{"url": "https://offnews.bg/kakvi-sa-pravata-ni-kato-potrebiteli/kzp-zabrani-na-apteka-da-prodalzhava-da-podvezhda-klienti-za-razmera-n-698567.html", "text": "\"Аптека е заблуждавала клиентите си, че спестяват повече от двойно спрямо реалния размер на отстъпката на лекарства с намаление. Заблудата идва от това, че посоченият от търговеца процент е изчисляван на база определената по закон пределна цена на медикаментите, а не въз основа на реалната им цена, на която по принцип те се продават в този обект. Нелоялната практика е установена и забранена от Комисията за защита на потребителите (КЗП), а впоследствие и потвърдена от ВАС, съобщи председателят ѝ Димитър Маргаритов по „Дарик” радио.„Има определени групи лекарства, за които съгласно закона са въведени пределни цени, на които те могат да бъдат продавани. Всичко това е нормативно уредено. Има и органи към Министерството на здравеопазването, които следят за прилагането на тези нормативи”, обясни Маргаритов.„Случаят, на който ние се натъкнахме, е много показателен при обявяване на отстъпка за цената на дадено лекарство, включено в този списък”, коментира Маргаритов. При своята проверка по повод постъпила жалба КЗП установява, че посочената отстъпка е изчислена на база пределната цена, която се съдържа в съответния норматив, а не на база реалната цена на която е продавана стоката. „Така всъщност се оказва, че вместо спестената сума да е 18,80 лв., както търговецът твърди, тя всъщност е 8,50 лв., което означава, че потребителят е бил заблуден”, обясни още председателят на КЗП.„Винаги - казвали сме го и по повод кампаниите за празнични намаления, промоции и т.н., търговецът трябва да изчислява намалената цена спрямо цената, на която реално е продавал стоката и то поне в продължение на 30 дни. Това важи както за първоначалните намаления, така и за случаите, в които впоследствие от намалената цена се намалява още, без да се сборува механично процентът”, напомни Маргаритов. И подчерта, че е важно потребителите да получават максимално коректна информация, въз основа на която да направят своя избор.", "date": "2019.03.01", "title": "КЗП забрани на аптека да продължава да подвежда клиенти за размера на отстъпка"}
{"url": "https://offnews.bg/obshtestvo/fandakova-sled-sreshta-sas-sindikatite-zaplatite-na-shofiorite-shte-r-698560.html", "text": "Кметът на Столична община Йорданка Фандъкова се срещна с президента на КНСБ Пламен Димитров, на срещата присъстваха председателите на синдикалните организации в столичния авто и електротранспорт към СТСБ-КНСБ. Фандъкова проведе разговор и с президента на КТ „Подкрепа“ Димитър Манолов, съобщиха от Столична община. По време на разговорите беше обсъден проблемът с недостига на водачи в столичния градски транспорт и полагане на извънреден труд над регламентирания в Кодекса на труда. По настояване на синдикатите кметът на София пое ангажимент за стартиране на 3-годишна програма за ежегодно увеличаване на основната заплата на работещите в градския транспорт с минимум 10% годишно.От 1 юни тази година Столичната община ще осигури средства за допълнително увеличение на доходите на водачите на превозни средства в градския транспорт. Фандъкова възложи на зам.-кмета по финанси и транспорт Дончо Барбалов и на директорите на общинските транспортни дружества да изготвят финансови разчети. Заплатите на всички работещи в транспортните дружества бяха увеличени средно с 10% от 1 февруари тази година.Директорите на общинските транспортни дружества имат задача да оптимизират работните графици за намаляване на извънредния труд спрямо нормативните изисквания. По настояване на синдикатите ще бъдат наложени персонални наказания за ръководителите в транспортните дружества, които са допуснали занемаряване на условията в сервизните помещения. Като част от програма за привличане на нови шофьори Столичната община се ангажира с осигуряване на средства за основен ремонт на общежития.", "date": "2019.03.01", "title": "Фандъкова след среща със синдикатите: Заплатите на шофьорите ще растат с по 10% на година"}
{"url": "https://offnews.bg/tenis/sled-nadal-kirios-otstrani-i-vavrinka-698552.html", "text": "Австралиецът Ник Кириос продължава със страхотното си представяне на туринра в Акапулко. След като във втори кръг обърна Рафаел Надал, тази нощ 72-ят в световна ранглиста Кириос се справи и със съпротивата на Стан Вавринка с резултат 7:5, 6:7(3), 6:4.Първият сет отиде на сметката на австралиеца след като успя да направи пробив в 12-я гейм. Във втората част Вавринка успя да пробие за 5:4, но когато трябваше да затвъри пробива и да спечели сега, се пропука и Кириос успя да изравни. В последвалия тайбрек швейцарецът не остави шанс на съперника си, печелейки със 7:3 точки и прати срещата в решителен трети сет. В него Кириос спечели подаването на съперника си в петия гейм. До края на срещата пред Вавринка не се откри възможност за връщане на пробива и загуби с 6:4.Съперник на австралиеца на полуфиналите ще бъде Джон Иснър. Американецът заби 38 аса и надделя над осмия в схемата Джон Милман  със 7:6(2), 6:7(4), 7:6(4). Другата полуфинална двойка е Александър Зверев - Камерън Нори. Зверев елиминира Алекс де Минор след победа в два сета 6:4, 6:4, а Нори изхвърли МакКензи МакДоналд също в два сета - 6:3, 6:2.", "date": "2019.03.01", "title": "След Надал, Кириос отстрани и Вавринка"}
{"url": "https://offnews.bg/futbol/starling-viarvam-che-shte-spechelim-titlata-698540.html", "text": "Битката за титлата в Англия този сезон е повече от ожесточена. На няколко пъти Ливърпул и Манчестър Сити си разменяха водачеството, а сега \"мърсисайдци\" оглавяват таблицата с 1 точка преднина. Звездата на \"небесносините\" Рахийм Стърлинг вярва, че неговият тим ще обърне нещата в своя полза и накрая ще се поздрави с първото място в Премиър лийг. \"Те наистина играят добре, но продължаваме да сме сигурни във възможностите си. Сега изоставаме като в момента битката е много оспорвана. Вярвам, че всичко ще завърши добре. Мотивацията и фокусът ни са насочени само върху това, което предстои, защото точно това е от значение.\"Бившият играч на Ливъпул направи и сравнения между напрежението, което имаше в тима от града на Бийтълс през сезон 2013-14 и сегашната ситуация. Тогава петкратният европейски шампион бе на косъм от титлата, но в края на сезона не издържа и остана на втора позиция. „Когато бях там се усещаше много по-голямо напрежение, отколкото тук. Тогава и феновете донесоха допълнително натиск и може би затова не успяхме да станем шампиони. В Манчестър просто се концентрираме върху следващия двубой. Този сезон обаче е коренно различен от миналия, в който бяхме натрупали голяма преднина“, завърши Стърлинг.", "date": "2019.03.01", "title": "Стърлинг: Вярвам, че ще спечелим титлата"}
{"url": "https://offnews.bg/futbol/liuboslav-penev-vizhdam-polozhitelna-promiana-v-tcska-698570.html", "text": "Треньорът на ЦСКА Любослав Пенев говори пред медиите преди мача срещу Септември. Двубоят от XXIV кръг на Първа лига е утре (2 март) от 17:30 часа на стадион \"Българска армия\".\"Момчетата са добре, тренирахме много добре тази седмица и сме готови за мача утре. В никакъв случай в нашите редици няма отпускане\", заяви Пенев, цитиран от официалния сайт на клуба.\"Стипица е почти готов, няма да бъде на лагер с отбора днес. Бодуров ще направи изследване днес следобед и не е напълно изключен за мача утре. Евандро, Жеферсон и Лясков продължават да се възстановяват\", разкри специалистът.\"Нуно Томаш тренира днес с отбора, не е невъзможно утре да направи дебют. Идва, за да играе. Колкото по-бързо се адаптира, толкова по-добре. Не мога да ви кажа повече. Нека го потренирам малко. Играе с ляв крак - ляв централен защитник или ляв бек\", сподели треньорът относно новото попълнение в тима ни Нуно Томаш.\"Всеки един добър футболист, който би провокирал конкуренция, е добре дошъл. Трябват ни още футболисти, за да бъдем на високото ниво, което изисква марката ЦСКА - пак казвам, конкуренция, двама футболисти на един пост, само така ще се случи по най-добрия начин и ще има най-добри резултати, ще стане постепенно, убеден съм\", категоричен беше Любо Пенев.\"Вече започваме да изглеждаме по друг начин, аз виждам една промяна и ще продължим да променяме отбора в добрия смисъл, но трябва време, с общи усилия ще постигнем резултат\", коментира треньорът.\"Дъвчем едно и също. За мен е жалко и срамно на всяка една пресконференция да си говорим непрекъснато за съдии и БФС. Жалкото е, че много малко хора има такива като мен, които публично да си изразяват мнението, къде са другите, нали искаме революция, нали искаме по-добри времена, къде са?\", каза още Пенев. Той коментира и странният час на пресконференция, която беше насрочена за 13,23 часа.\"Защо пресконференцията беше в 13:23 часа? Трябваше да дойда от Панчарево, може би това беше най-удобният час, така го пресметнах. И след това отивам на лагер. Според мен не е нестандартно. За мен 13:23 ч. е като 13:15, 13:34, 16:22, например\", каза Ел Голеадор.", "date": "2019.03.01", "title": "Любослав Пенев: Виждам положителна промяна в ЦСКА"}
{"url": "https://offnews.bg/politika/demokratichna-balgaria-borisov-sbadva-golemia-shlem-na-parvanov-698551.html", "text": "Докато тече водевилът с изборния кодекс, ГЕРБ и БСП съгласувано работят за спешното изграждане на българската част от така наречения „Турски поток“. Междувременно президентът Румен Радев публично потвърждава това съглашaтелство. Това се казва в позиция на \"Демократична България\". На този фон, в България пристига министър-председателят на Русия – Медведев, за да финализира с Борисов предателството на българските национални интереси, пише още в текста.В него се казва още: За целта всички политически сили в парламента заедно измениха енергийната стратегия на България, за да бъде реализиран руският енергиен проект.Планът е строителството да завърши в края на годината. Напомняме, че цената на газа формира около 70% от цената на парното, така че високите цени на газа означават скъпо отопление за гражданите.Ползите за Русия са очевидни, а за България остават рисковете и разходите, които са в следните посоки:1/ България трябва да поеме изцяло разхода от 3,3 млрд. лева с ДДС, като вероятно сумата ще бъда взета под формата на кредит от държавна фирма. Годишните плащания на лихва и главница, заедно с разходите за поддръжка са значителни и има риск проектът да бъде на загуба.2/ Изглежда немислимо трасето да бъде изградено до края на годината, включително заради очаквано обжалване на отделни етапи от процедурата. Важно е да се отбележи, че докато тече процедурата за избор на изпълнители, в руската преса се появиха имена на конкретни фирми, които щели да вземат участие.3/ Българското правителство изглежда на път да се откаже от около 1 млрд. долара неустойки по договора за транзит, които са дължими от Русия през следващите десет години. По въпроса ГЕРБ и БСП действат в пълен синхрон. Ако добавим тези 1 млрд. долара към разходите (защото са пропуснати ползи), изглежда немислимо Руски поток да има положителна нетна настояща стойност.4/ Руски поток блокира достъпа към Европа на неруски газ по Южния газов коридор.5/ Този проект няма как да се впише в идеята за газов хъб, защото единствено запазва зависимостта от един източник. Няма и одобрение от ЕК, а само спекулации по темата.6/ България е единствената страна в ЕС, която продължава да е близо 100% зависима от един източник на газ.И в крайна сметка Русия търси път да реализира геостратегическата си цел, заобикаляйки Украйна, да доставя енергия на политическите си приятели в Сърбия и Унгария. Проблемът е, че България, с парите на собствените си граждани и с цената на икономически риск, се включва да обслужи чужд интерес.Ние от Демократична България смятаме, че Руски поток не трябва да се строи, защото единствено засилва зависимостта от един източник, а освен това ще доведе и до финансови загуби. На България са необходими алтернативи. Интересът на страната ни е в най-кратки срокове да бъде изграден интерконектора с Гърция (който целенасочено се бави вече 10 години), който ще създаде възможности за внос на конкуренти цени и подобряване на сигурността на доставките.", "date": "2019.03.01", "title": "Демократична България: Борисов сбъдва големия шлем на Първанов"}
{"url": "https://offnews.bg/politika/pargov-murafetite-na-dps-vodiat-do-samnenia-dali-bsp-ne-e-vkarana-v-c-698521.html", "text": "Напускането на БСП делегитимира работата на Народното събрание. Това заяви председателят на БСП - София Калоян Паргов по БСТВ, съобщиха от столична структура на социалистите. Паргов обясни, че това, което БСП направи, не е бойкот, а е рязко несъгласие с начина на водене на парламентарния дебат и на законотворчеството.Цветан Цветанов много добре знае всичко това и по тази причина изглежда толкова притеснен, коментира Калоян Паргов. Притеснени са и от ДПС, което е в едно такова неизяснено положение, в полуопозиция. Затова и Цветанов, и ДПС говорят за удар върху парламентаризма. Когато в една утвърдена демокрация втората по големина политическа сила напусне Парламента, това вече е много притеснително. На практика подобно действие делегитимира работата на това Народно събрание. Да, управляващите ще си осигурят кворум, но отсъствието на опозицията е удар по самите управляващи, по начина, по който те ръководят целия процес\", смята Паргов. Според него, принизяването на дебата за напускането на Парламента от страна на БСП до това дали взимат заплати народните представители от групата на социалистите е опит да бъде отклонено вниманието от истинския много голям проблем. \"От ГЕРБ съвсем очевидно търсят всякакви начини, които биха им осигурили дори служебна победа на предстоящите избори тази година. И това е обяснимо, защото европейските, а след това и местните избори са залог за бъдещото национално управление на държавата, обясни той. За изпълнението на тази цел беше смяната на изборните правила по-малко от 6 месеца преди евроизборите, което е грубо нарушение на европейските стандарти на Венецианската комисия. Точно това доведе до решението на Националния съвет на БСП парламентарната група да напусне Народното събрание. И да делегитимира работата му. Това не е бойкот, а е съвсем нормална парламентарна практика. Тя често се използва в съвременната демокрация, когато се изразява несъгласие с управляващите и се заявява, че повече така не може, че трябва да се спазват елементарни правила и принципи. Когато съперникът търси служебна победа с всички средства, ние сме длъжни да направим всичко възможно, за да го възпрепятстваме в тези негови опити, практики и подходи\".Председателят на БСП - София напомни, че въпросът с машинното гласуване трябва да бъде решен до 10-и март. \"Необходимо е технологично време за изработването на тези машини и на софтуера за тях, коментира Калоян Паргов. \"Много важно условие е всички участници в политическото състезание, каквито са изборите, да удостоверят с техни експерти, че този софтуер е наистина годен. Защото точно в него е разковничето. Машинното гласуване силно ще намали фалшификациите на изборите и ще предотврати лошите практики, които констатираме на не един и два избора в последните 10 години\", по думите на Паргов.Той коментира и поведението на ДПС в Народното събрание. \"Тях по делата ще ги познаете, каза той. - Решението им да не последват нашия пример се пише на тяхната сметка. Ясно е, че напрежението в ДПС след 10 години извън властта е сериозно. Имам предвид от страна на техните представители по места. Но, всеки сам за себе си решава. Въпросът е крепи ли се това правителство или наистина говорим за алтернатива. В последната година имаше няколко опита за общ опозиционен фронт и за отказ за регистриране в парламента. В тези случаи от ДПС винаги се регистрираха и това показва, че едно говорим, а друго вършат. Тези мурафети са притеснителни и водят до съмнения дали БСП не е вкарвана в чужда игра, в която да служи за маша за реализация на чужди интереси. Това ние категорично не можем да допуснем. През август БСП ще стане на 128 години и няма как да си позволи да служи на чужди интереси, а по този начин да отблъсква собствените си членове и симпатизанти\", каза още Калоян Паргов.  ", "date": "2019.03.01", "title": "Паргов: Мурафетите на ДПС водят до съмнения дали БСП не е вкарана в чужда игра"}
{"url": "https://offnews.bg/politika/iliana-jotova-se-sreshtna-s-balgari-v-tcentralata-na-majkrosoft-v-siat-698546.html", "text": "С българи, заемащи ръководни позиции в „Майкрософт“, се срещна вицепрезидентът Илияна Йотова в централата на компанията в Сиатъл. В централата работят около 100 българи. Сънародниците ни, макар и далеч от родината, се интересуват от политиките, които провежда българското правителство в различни сфери. Широк диапазон от въпроси те отправиха към Илияна Йотова – от здравеопазване и образование до развитието на информационните технологии.„България не ви познава и не използваме достатъчно вашия огромен потенциал“, каза вицепрезидентът пред сънародниците ни. Те не са прекъснали контакта с Родината, затова подготвяната от Илияна Йотова интернет платформа за връзка на българите от цял свят помежду им и с България предизвика голям интерес.Вицепрезидентът разказа за идеята на президента Румен Радев за създаването на Институт за устойчиви технологии в Югоизточна Европа, като негов център да бъде България. Тази идея Илияна Йотова представи и в разговора си с Ерик Хорвиц – вицепрезидент и ръководител на Научно-изследователския център на „Майкрософт“. „В добра позиция сте да развиете идеята“, заяви Хорвиц.На срещата бяха обсъдени добрите традиции, които България има в сектора на информационните технологии. Ерик Хорвиц изтъкна високия професионализъм на работещите българи в Майкрософт. „Благодаря на Вашата държава, че ни даде тези хора“, отбеляза той.Хорвиц е един от световно известните учени в областта на изкуствения интелект. Той представи пред вицепрезидента основните дейности на Научно-изследователския център на „Майкрософт“, свързани с изкуствения интелект и приложението му в сферата на здравеопазването. Изразено бе общото мнение, че развитието на изкуствения интелект не трябва да става за сметка на човешкия и да го измества.Вицепрезидентът участва в демонстрация на най-новите технологии на „Майкрософт“ в областта на добавената и виртуалнa реалност, които ще бъдат много полезни в обучението на студенти по медицина.Книга за живота и дейността на Джон Атанасов, създал първия цифров електронен компютър, подари Илияна Йотова на Ерик Хорвиц.", "date": "2019.03.01", "title": "Илияна Йотова се срещна с българи в централата на Майкрософт в Сиатъл"}
{"url": "https://offnews.bg/112/politciata-raztarva-dve-familii-v-roman-skochili-na-boj-s-bradvi-i-lo-698524.html", "text": "Служители на МВР са потушили масов бой в град Роман, избухнал между членове на две фамилии.Сигнал за инцидента пред блок №4 е получен в 19:45 в Районното управление.При пристигане на мястото, полицаите видели, че в междублоковото пространство на бл. №2 и бл. 4 се бият хора в нетрезво, които носели колове, вили, брадви и лопати. При опит на двамата служители на РУ–Роман да прекратят боя, едно от лицата замахнало с брадва срещу полицай. Наложило се негов колега да произведе два предупредителни изстрела в безопасна посока, за да го предпази и да респектира участниците в сбиването.В РУ-Роман са задържани 6 лица, участвали в побоя. Образувано е досъдебно производство.", "date": "2019.03.01", "title": "Полицията разтърва две фамилии в Роман, скочили на бой с брадви и лопати"}
{"url": "https://offnews.bg/temida/ivancheva-uvazhaema-g-zho-tcacheva-kak-se-hodi-do-toaletna-s-belezni-698523.html", "text": "Подсъдимите за подкуп Десислава Иванчева и Биляна Петрова внасят днес становище в Министерството на правосъдието за , който ведомството пусна за обществено обсъждане след скандала с окованата с пранги на краката отстранена кметица на \"Младост\". Крайният срок изтича за мнения по проекта изтича днес. В становището си Иванчева и Петрова твърдят, че проектът е стъпка в правилна посока, но не изпълнява целта да се прекратят практиките на изтезание, жестоко, нечовешко и унизително отношение при конвоиране до/от болнични заведения. В становището, адресирано до министър Цецка Цачева, се казва: Уважаема г-жо Министър Цачева,Във връзка с публикуван проект на описаната по-горе инструкция изразяваме следното становище: Смятаме, че е стъпка в правилна посока желанието да се прекратят практиките на изтезание, жестоко, нечовешко и унизително отношение при конвоиране до/от болнични заведения, подробно описани в доклад от юни 2018 г. на г-жа Мая Манолова, Омбудсман на Република България. За съжаление публикуваният проект на инструкцията не изпълнява тази цел. Инструкцията противоречи на международното и национално законодателство, на нормативни актове от по-висок ранг като Всеобщата декларация за правата на човека на ООН, Европейската конвенция за защита правата на човека и основните свободи (ЕКПЧ), Международен пакт за граждански и политически права, ДИРЕКТИВА (EС) 2016/343 НА ЕВРОПЕЙСКИЯ ПАРЛАМЕНТ И НА СЪВЕТА от 9 март 2016 година, Конституцията на Република България, Наказателно процесуалния кодекс и Закон за изпълнение на наказанията и задържането под стража.Отношението към конвоираните лица е жестоко, нечовешко и унизително, защото в Инструкцията се предвижда на широк кръг лица, цитирам \"белезници се поставят на ръцете, които са отзад на тялото с дланите насочени навън. Допуска се поставяне на белезниците на ръцете пред тялото, но задължително свързани с конвоен колан\" (чл.21, ал. 8, т. 1), което е напрягащо и унизително. По този начин, ще бъдат конвоирани неосъдени и болни хора от и до лечебно заведение, както и затворници от и до работни обекти (чл. 4, ал. 2), т.е. ежедневно стотици лица ще бъдат подлагани на страдания. Тази разпоредба противоречи на минимум 5 (пет) нормативни акта от по-висок ранг - чл. 5 на Всеобщата декларация за правата на човека на ООН, чл. 7 на Международен пакт за граждански и политически права, чл. 3 на Европейската конвенция за защита правата на човека и основните свободи, чл. 29 на Конституцията на Република България, чл. 115 на Закона за изпълнение на наказанията и задържането под стража, както и на трайната практика на Европейския съд за правата на човека, който изисква при поставяне на белезници зад гърба и принуждаване на хората да стоят в това напрягащо положение, националните власти да посочват конкретни обстоятелства, обосноваващи тези мерки. България многократно е осъждана да плаща обезщетения за прилагането на подобни практики (например ДЕЛО РАДКОВ И СЪБЕВ СРЕЩУ БЪЛГАРИЯ, Жалби №18938/07и №36069/09). На интернет страницата на Министерство на правосъдието са публикувани десетки подобни решения на ЕСПЧ. При поставени \"белезници с ръце на гърба и длани насочени навън\" изобщо не е ясно как конвоираните лица ще могат да носят личен багаж (може би трябва да го захапят в устата си, предлагаме да се демонстрира от служителите, написали инструкцията)! Също така според Инструкцията ПРИ ИЗПОЛЗВАНЕ НА САНИТАРНО-ХИГИЕННИТЕ ПОМЕЩЕНИЯ БЕЛЕЗНИЦИТЕ НЕ СЕ МАХАТ. Отново предлагаме да го демонстрират. С тази инструкция не се премахват практиките на жестокото и унизително отношение при стационарно лечение в болнично заведение, където хората се връзват за креватите, дори когато са на системи, краката им са с \"пранги\" докато ходят до тоалетната, банята и т. н. Всички нарушения са подробно описани в доклада от юни 2018 г. на г-жа Мая Манолова, Омбудсман на Република България.Инструкцията грубо показва и презумцията за невиновност - в чл. 14 се предвижда, че могат да се слагат вериги на краката на неосъдени лица (обвиняеми и подсъдими), само на база повдигнато, но недоказано обвинение за лишаване от свобода за срок над 10 години. Това отново нарушава минимум 5 (пет) нормативни акта от много по-висок ранг - чл. 11 на Всеобщата декларация за правата на човека на ООН, чл. 6, параграф 2 на Европейската конвенция за защита правата на човека и основните свободи , ДИРЕКТИВА (EС) 2016/343 НА ЕВРОПЕЙСКИЯ ПАРЛАМЕНТ И НА СЪВЕТА от 9 март 2016 година, чл.31, ал. 3 на Конституцията на Република България и чл. 16 на Наказателно процесуалния кодекс.Ако Инструкцията се приеме в този вид, това би довело до всекидневно жестоко, нечовешко и унизително отношение към стотици задържани лица, съответно до стотици осъдителни присъди в ЕСПЧ и милиони лева платени за обезщетения, т.е. загуби за националния бюджет.Предложение за промени в конкретни текстове1. В чл. 14, където се регламентират критериите за поставянето на белезници на краката, да отпадне текста: \"обвиняеми и подсъдими за тежки умишлени престъпления, които се наказват с лишаване от свобода за срок над 10 години\"Мотиви: Нарушава презумцията за невиновност и законите, които са описани по-горе. Мерките и помощните средства не трябва да надвишават минимално необходимото ниво на жестокост и само ако са абсолютно необходими за конкретното лице, т.е. произтичащи от неговото поведение. При оковаване на краката и слагане на специален колан, недоказани обвинения не могат да бъдат аргумент за извънредни мерки.2. В чл. 17, където се регламентира сваляне на белезниците при медицински преглед, тексът \"вземане мнението на медицинския специалист\" да се замени със \"съобразяване с мнението на медицинския специалист\" Мотиви: При извършване на медицински преглед мнението на медицинските специалисти има задължителен характер. Чл. 129, ал. 3 от ЗИНЗС гласи \"Предписанията на медицинските специалисти имат задължителен характер за началниците на съответните места за лишаване от свобода. Медицинското решение се взема единствено в интерес на здравето на лишения от свобода\".3. В края на чл. 21, ал. 2, който регламентира запознаване с правата и задълженията на конвоираните лица и с правомощията на служителите\" да се добави текста: \"срещу подпис върху формуляр, съдържащ описаната информация\".Мотиви:.Гарантира, че информирането на конвоираните ще е реално, а не формално, както се случва в момента. Ще има доказателства, че информирането действително е извършено. 4. Да отпадне изцяло чл. 21, ал. 8, т. 1 който гласи\" \"1. при конвоиране на едно лице пеша, белезници се поставят на ръцете, които са отзад на тялото с дланите насочени навън. Допуска се поставяне на белезниците на ръцете пред тялото, но задължително свързани с конвоен колан\". Следващите алинеи да се преномерират. Мотиви:. Трябва да се има предвид, че тази разпоредба се отнася за всички неопасни лица. А в чл. 14 е регламентиран режимът за конвоиране на особено опасни лица. Както е аргументирано по-горе, това противоречи на множество международни договори и национални закони. Представлява изтезание, жестоко, нечовешко и унизително отношение. Прегледите и чакането за тях във външни болнични заведения може да продължи много часове и определено фиксирането по тези начин ще предизвика физически страдания.5. Към сегашния текст на чл. чл. 21, ал. 10, който гласи \"При използване на санитарно-хигиенните помещения от конвоирани лица, всяко лице се води самостоятелно, като се предприемат необходимите охранителни мерки\" да се добави текст, че белезниците и помощните средства се махат.Мотиви: Интересно как се ползват баня и тоалетна с белезници, особено, когато \"белезниците са на гърба и длани сочещи навън\". Това също представлява изтезание, жестоко, нечовешко и унизително отношение.6. Ако останат случаи, в които се предвижда ръцете да се оковават с белезници отзад и длани сочещи навън, към сегашния текст на чл. 21, ал. 11 да се добави уточняващ текст как се пренася самият багаж.Мотиви: очевидно е, че с белезници на гърба, конвоираното лице не може да носи багажа си с ръце. Да се напише как ще се пренася багажа - дали това е задължение на придружаващите го служители от надзорно-охранителния състав или да се предложи друго решение.", "date": "2019.03.01", "title": "Иванчева: Уважаема г-жо Цачева, как се ходи до тоалетна с белезници на ръцете зад гърба?"}
{"url": "https://offnews.bg/futbol/berbatov-s-planove-sled-kraia-na-karierata-si-698545.html", "text": "Димитър Бербатов намекна с какво би се занимавал след като прекрати кариерата си. Българинът не е играл в официална среща точно една година, но засега не е обявил, че се оттегля.В последно време стана ясно, че ЦСКА проявява интерес към бившия си играч, но към момента Бербатов не е отговорил на него. Рекордьорът по голове за България обмисля възможността да се захване с работа в телевизията.\"В Англия е чист бизнес. Хората ме канят за гост, плащат ми, поемат разходите ми по пътуването и настаняването. И е много интересно, защото говориш за футбол, за нещо, което разбираш. Коментираш с бивши съотборници, бивши треньори, велики футболисти...\"\"По този начин оставаш в среда, в която хората искат да се развиват професионално. И по този начин научаваш много неща\", сподели бившият играч на Манчестър Юнайтед в интервю за БНТ. Той добави, че не смята да прави бенефис, когато официално приключи с футбола, защото \"такива неща вече никой не прави\".", "date": "2019.03.01", "title": "Бербатов с планове след края на кариерата си"}
{"url": "https://offnews.bg/politika/goranov-ne-bil-v-konflikt-na-interesi-kato-zhivee-bezplatno-v-doma-na-698556.html", "text": "Финансовият министър Владислав Горанов не е в конфликт на интереси, въпреки че живее безплатно в жилище на кръстника си Иван Сариев. Това е установила проверката на антикорупционната комисия, става ясно от решение на страницата на КПКОНПИ.Горанов е плащал всички сметки за апартамента от 180 кв. м. в столичния квартал \"Изток\". Освен това министърът и кръстникът му не се водят свързани лица по смисъла на закона. Няма данни и Горанов да е ползвал луксозна вила във вилната зона на Самоков Ярема, какъвто сигнал е подаден, установила е още КПКОНПИ. Проверката започна в края на миналата година по сигнал и по медийни публикации за собствеността и наемните отношения за жилището, в което живее министърът на финансите, както и посещенията му в луксозна вила.Според комисията липсва частен интерес, който би могъл да повлияе върху безпристрастното и обективно изпълнение на правомощията по служба от страна на Владислав Горанов. В мотивите пише и, че при проверката е установена липса на който и да е елемент от понятието \"конфликт на интереси\".Фирмите на Сариев не са печелили обществени поръчки и няма данни Горанов да е упражнявал някакви действия по служба във връзка с частните дружества.  ", "date": "2019.03.01", "title": "Горанов не бил в конфликт на интереси, като живее безплатно в дома на кръстника си"}
{"url": "https://offnews.bg/futbol/kolebania-za-zagorchich-predi-slavia-levski-698522.html", "text": "Треньорът на Славия Златомир Загорчич все още не е решил на кого да заложи в отбрана за двубоя с Левски, пише \"Тема спорт\".Най-старото столично дерби ще се играе в неделя, 3 март, от 17:30 часа на стадион \"Васил Левски\". От подновяването на шампионата Заги разчиташе на Ранди Онуоха за лявата зона на защитата. В последния кръг срещу Ботев Враца треньорът на \"белите\" заложи на Димитър Велковси, а в центъра на защитата бяха Гамаков и Станисавлевич. Марем игра като десен бек, докато срещу Ботев Пловдив бе в ролята на централен защитник. По всичко личи, че няма да бъде използван отново в тази зона.В атакуващ план не се очакват промени и най-вероятно Загорчич ще се довери на Цветелин Чунчуков за лидер на нападението, а по крилата ще му помагат Ради Кирилов се очаква Загорчич да прави рокади в предни позиции срещу \"сините\". На върха на атаката ще е Цветелин Чунчуков, по крилата Радослав Кирилов и Стефан Ашковски, а с организирането на играта ще се заеме бившият играч на Левски, Дарко Тасевски.", "date": "2019.03.01", "title": "Колебания за Загорчич преди Славия-Левски"}
{"url": "https://offnews.bg/politika/ninova-poluchi-podkrepa-za-napuskaneto-na-parlamenta-ot-kolegi-ot-vish-698525.html", "text": "Лидерите на партии от Вишеградската четворка плюс БСП и социалдемократическата партия на Хърватия подписаха декларация за общи действия и взаимна подкрепа. Корнелия Нинова запозна колегите си с политическата обстановка в страната, напускането на парламента от страна на БСП и получи тяхната подкрепа за отстояване на демократичните права на гражданите и върховенството на закона в България. След запознаване със случаи на ограничаване на свободата на словото и предприемане на мерки срещу журналисти в България, допълнително в проекта за декларация беше включен текст в защита на свободата на изразяване.Лидерът на левицата постави въпроса за ускорено изграждане на европейска прокуратура и избор на най-доказания в практиката професионалист за главен европейски прокурор. Тя изрази увереност, че това ще допринесе за резултатна борба с корупцията по високите етажи на властта. На въпрос на колегите й относно последния доклад на ЕК за пране на пари в България, с покровителството на политици, тя отговори, че това е от най-сериозният удар по правителството на Борисов през последните години и то от неговите европейски партньори. “За съжаление, по този начин, управляващите ни отдалечават от Шенген и от Европа”, каза още Нинова.Лидерите на партии декларират: \"След срещите в Братислава и Вишеград, ние ,лидерите на партии от държавите от Централна и Източна Европа, оставаме ангажирани с този формат и занапред, и взаимно се подкрепяме за предстоящите европейски избори\". Нинова се обърна към колегите си: нека всеки от нас положи усилия да привлечем и други страни от региона, защото когато повече партии се обединим около общи ценности, имаме по-големи възможности да ги отстояваме\".Нинова закачи с мартеници колегите си от Чехия, Унгария, Полша, Словакия и Хърватия. Тя ги запозна с тази българска традиция и им пожела здраве и сили.Събитието се проведе в гр. Храдец Кралове, Чешка република. Домакин на срещата бе председателят на чешката социалдемократическа партия и вицепремиер и министър на вътрешните работи Ян Хамачек. Това е третата среща във формат Вишеград плюс, в която Нинова участва. Първата се проведе в Словакия, а втората – в Унгария. ", "date": "2019.03.01", "title": "Нинова получи подкрепа за напускането на парламента от колеги от Вишеградската четворка"}
{"url": "https://offnews.bg/politika/dogan-si-kupi-ofitcialno-boianskite-sarai-698528.html", "text": "Почетният председател на ДПС Ахмед Доган е придобил официално Боянските сараи, след като миналата година придоби 70% от \"ТЕЦ Варна\". В  началото на 2019 г. топлоцентралата е купила 100% от \"Делта епсилон\" -  компанията, собственик на имотите в Бояна, в които Доган живее, съобщи . Имотът с площ от 5 дка на ул. \"Стар Беловодски път\" е затворен за обществен достъп, има собствена охрана, а почетният председател на ДПС го ползва като лична резиденция от десетилетия. В Сараите се провеждат и някои от заседанията на ръководството на партията. Цената по сделката не е известна. Докато беше в активната политика Доган нямаше участия във фирми.Най-голямата официално декларирана от него сума извън доходите му като депутат беше полученият 1 млн. евро хонорар като консултант по проекта \"Цанков камък\", за което беше разследван за недеклариран конфликт на интереси.Досега собствеността в \"Делта епсилон\" беше поделена между две лица - Румен Асенов и Красимир Дюлгеров.", "date": "2019.03.01", "title": "Доган си купи официално Боянските сараи"}
{"url": "https://offnews.bg/sviat/severna-koreia-otricha-tvardeniata-na-tramp-698527.html", "text": "Северна Корея отрече твърденията на американския президент Доналд Тръмп, че страната е изискала пълно облекчаване на санкциите по време на срещата на двамата държавни лидери в Ханой, предава Би Би Си.След срещата на върха външният министър на Северна Корея Ли Йон Хо твърди, че страната е поискала частично освобождаване от санкциите в замяна на демонтиране на демонтиране на ядрената си централа Йонбьон. По думите му екипът на Северна Корея е направил „реалистично предложение“, а твърденията на Тръмп са неверни.„Ако САЩ вдигнат частично санкциите, а именно тези, които затрудняват гражданската икономика и поминъка на нашия народ, ние завинаги и напълно ще демонтираме всички ядрени съоръжения в района на Йонбьон в присъствието на американски експерти“, заявява Ли.САЩ настояват, че това не е така.Според Тръмп севернокорейският лидер в действителност е предложил да премахне ядрената централа Йонбьон, но е искал в замяна отмяна на всички санкции.\"Основната ни позиция ще остане неизменена и нашите предложения никога няма да се променят, дори ако САЩ отново предложат преговори в бъдеще\", добавя министърът на външните работи Ли Йон Хо, цитиран от Би Би Си.", "date": "2019.03.01", "title": "Северна Корея отрича твърденията на Тръмп"}
{"url": "https://offnews.bg/zdrave/nzok-uspokoi-che-niama-limiti-za-hemodializata-i-razhdaneto-698539.html", "text": "От Здравната каса отрекоха да има лимити на хемодиализното лечение. Изявлението на Касата дойде, след като пациенти се обявиха против лимитите на лечението. \"По повод изказвания в социалните мрежи от страна на представители на пациентски организации, че някои дейности, като хемодиализата, са лимитирани от страна на Националната здравноосигурителна каса (НЗОК), заявяваме, че това не отговаря на истината\", обявиха оттам.От Касата посочиха, че за да се осигури достъп до избрано от пациента решение, Надзорният съвет на НЗОК е взел решение в спешен порядък е взел решение, според което дейностите, свързани с хемодиализа, раждане и грижи за здраво новородено да бъдат извън регулация на стойностите, определени на ниво районна здравноосигурителна каса.Вместо това регулацията ще е на ниво НЗОК.", "date": "2019.03.01", "title": "НЗОК успокои, че няма лимити за хемодиализата и раждането"}
{"url": "https://offnews.bg/politika/georgi-markov-v-oda-za-borisov-slava-mu-opravi-mi-bulevarda-698534.html", "text": "Оправи ми булеварда, на който живея - слава, та не знам. Меркел, Тереза Мей - кой ли не те нацелува бе, човек! Ти си целият в целувки. Остави ги те да правят кворума, те да внасят машините, ходѝ в Банкя и си гледай кефа. Ходѝ на риба. Ела в Будапеща да си караме и да си живеем хубаво. Няма да живеем 100 години.С тези думи се обърна депутатът от ГЕРБ Георги Марков към министър-председателя Бойко Борисов пред журналисти в Народното събрание. \"Аз казвам, че ако съм му приятелят Георги Марков в личен план, щях да му кажа: почивай си бе, човек. На 60 години отиваш, ти чудеса направи, 4 пъти избори спечели. Само Виктор Орбан и Меркел имат толкова\", допълни Марков.Той все пак коментира, че Народното събрание се намира в агония. \"Как да не е парламентарна агония, като всеки ден се поставя под въпрос кворумът в парламента. Ако няма кворум, какво правим?\", заяви депутатът. Изказването е във връзка продължителното отсъствие на депутатите от БСП от парламента, които заявиха, че няма да се върнат докато не бъдат отменени последните поправки в Изборния кодекс.Марков все пак допълни, че предложението за лишаване на депутатите от доходи е \"абсурдно\". \"Не може да се приравнява народният представител на работник и служител по трудовото законодателство\", допълни Марков.Припомняме, че законопроекти, целящи да спрат заплатите на отсъстващите депутати без основателна причина, бяха внесени от НФСБ и \"Атака\". Въпреки това Марков оцени коалицията с Патриотите като добро решение.Депутатът от ГЕРБ още коментира, че Борисов няма какво да предприеме в правен аспект, но все пак държавата \"върви напред\".Народният представител от ГЕРБ Тома Биков обаче не се съгласи с думите на Марков, че става дума за парламентарна агония.Според Биков също така е нормално да има различни мнения и компромиси в редиците на управляващите. Демокрацията е система, в която има дефекти, но още не е измислена по-добра, допълни той.На обвинението от страна на Марков, че някой \"извива ръцете на ГЕРБ\", народният представител от ВМРО Юлиан Ангелов отговори, че надали става въпрос за \"Обединени патриоти\".Той още допълни, че за тях е важно държавата да е стабилна и да се предотврати политическа криза и според него управляващото мнозинство се справя добре с тази задача. \"Държавата малко по малко върви напред\", допълни той.", "date": "2019.03.01", "title": "Георги Марков в ода за Борисов: Слава му! Оправи ми булеварда"}
{"url": "https://offnews.bg/kultura/dvoretcat-otvaria-vrati-za-izkustvoto-tazi-vecher-698536.html", "text": "Националната галерия представя \"Дворецът за изкуството\". Изложбата се открива тази вечер от 18.00 ч. и ще бъде отворена за посещения до 12 януари 2020 г.В центъра на тази изложба e Дворецът - една от най-старите сгради в самото сърце на София, тясно свързана с историята на града и на България. Дворецът се представя със своя характер, какъвто е бил на границата между ХІХ и ХХ век, той се разбира и като физическо пространство, създадено както от архитекти и художници, така и от хората, които са го обитавали. Дворецът е топос, мястото на властта и културата, метафоричен образ за фигурата на държавния глава, на княз Батенберг и на цар Фердинанд. Експозицията заема пространствата, в които е протичал официалният им живот. Тя е обвързана с историята на новото българското изкуство от края на ХІХ – началото на ХХ век.Основната идея е да се проследи неговото зараждане и развитие в следосвобожденска България чрез нов фокус, насочен към връзката на изкуството с държавата, на нейните културни политики. От историческите извори е известно, че българският монарх обръща специално внимание на изобразителното изкуството, често посещава художествени изложби, насърчава и подкрепя художниците. Това неговото отношение е осъзната културна политика спрямо цялостното развитие на укрепващата млада държава, като постепенно придобива характеристиките на целенасочено колекциониране.Експозицията е изградена около няколко смислови центъра. Единият от тях е колекцията от картини на цар Фердинанд, част от която се намира днес в Националната галерия. Другите акценти са първите придворните художници българи, както и основни събития в художествения живот на България, пресъздадени чрез документи и специален подбор от творби.Представени са първите поколения български художници като Иван Димитров, Антон Митов, Иван Ангелов, Ярослав Вешин, и по-младите от тях – Никола Михайлов, Никола Петров, Атанас Михов, Александър Божинов, една от първите професионални художнички в страната Елена Карамихайлова. Хронологично изложбата обхваща, но без да се затваря, годините на управление на цар Фердинанд (1887 – 1918) – време, в което новото българско изкуство прави своите първи стъпки и за кратък период се стреми да догони европейските художествени достижения.Изложбата е разположена в седем зали на втория етаж на Двореца. В една от тях, известна като „Червения салон“, е направен опит за “съживяване” на двореца - тя е оформена с картините, които са били там по царско време.Един от акцентите в експозицията е закупеният през тази година от държавата „Портрет на княз Александър I Батенберг“, рисуван през 1881 в София от немския художник Конрад Вилхелм Дилиц - известен на времето си майстор на портрети на европейските владетели.", "date": "2019.03.01", "title": "Дворецът отваря врати за изкуството тази вечер"}
{"url": "https://offnews.bg/kultura/natcionalen-dvoretc-na-kulturata-i-fondatciata-predstaviat-kiril-ma-698535.html", "text": "На 30 октомври почитателите на българския рок ще си подарят един истински незабравим концерт, с който Национален дворец на културата и „Фондацията“ ще отбележат 75-годишнината на легендата на българския рок – Кирил Маричков. Датата не е избрана случайно, тя е и рождена за фронтмена на групата.НДК като една от най-значимите културни институции в България организира този концерт в знак на огромна почит към таланта на големия български рок-музикант, формирал вкусовете и ценностите на няколко поколения българи.Кирил Маричков е знакова фигура, основополагаща рок културата у нас, зародила се през 60-те години на миналия век. Звездата му изгрява с появата на група „Щурците“ през 1967 година, за да извърви целия път до настоящето с изграждането на собствено звучене, основано на авторски композиции, отличаващи се със стилово разнообразие. Безспорните рок хитове създадени от Маричков – „Рок в минало време“, „Вкусът на времето“, „Конникът“, „Клетва“, „Вълшебен цвят“, „Две следи“, „Хамлет“ и много други са еталони в съвременната българска рок музика и вдъхновение за младите поколения български музиканти.От създаването си през 2013 г. супергрупата Фондацията – The Fondation направи две турнете в Северна Америка и Европа, концертира в Близкия Изток (Израел, Кувейт, Катар и Дубай), в Австралия и Нова Зеландия, в Япония и направи околосветско турне. Супергрупата изпълнява любими песни на няколко поколения българи, като легендарните музиканти редуват големите хитове на бандите, от които са започнала знаменитите им кариери.:Кирил Маричков - Иван Лечев // Дони // Doni Vekilov // Славчо Николов // Венко Поромански // Билети за концерта можете да закупите от касите на Билетен център – НДК и онлайн на .", "date": "2019.03.01", "title": "Национален дворец на културата и 'Фондацията' представят 'Кирил Маричков на 75 години'"}
{"url": "https://offnews.bg/ikonomika/oshte-13-mln-lv-za-sanirane-v-malki-obshtini-698568.html", "text": "Още 13 млн. лв. ще бъдат отпуснати от Министерството на регионалното развитие и благоустройството чрез Оперативна програма „Региони в растеж“ 2014-2020 г. за енергийна ефективност на многофамилни жилищни и обществени сгради в 28-те малки общински центрове в страната. Това реши Комитетът за наблюдение на европейската програма, който проведе 13-тото си заседание в Пловдив. Форумът се ръководи от заместник-министъра на регионалното развитие и благоустройството и ръководител на Управляващия орган на ОПРР Деница Николова в присъствието на представители на Европейската комисия, кметове на общини, представители на държавни органи, неправителствени организации и др.Зам.-министър Николова уточни, че общините ще могат да кандидатстват с проекти към края на годината, като сумата може и да се увеличи, тъй като ще се направи актуализация на спестените средства и резерви непосредствено преди обявяването на поканата за проекти предложения. Ще се финансират мерки за повишаване на енергийна ефективност на сградите, като целта е да се постигне 60% спестяване на енергия, намаляване на разходите за отопление, обновяване фасадите на сградите и повишаване на срока на експлоатация и др. Мярката ще позволи повече обновени сгради в България, а и балансирано регионално развитие между по-малките и големи общини. За средства по нея могат да кандидатстват: Ботевград, Берковица, Белоградчик, Генерал Тошево, Девин, Елхово, Златоград, Ивайловград, Крумовград, Козлодуй, Карнобат, Мездра, Малко Търново, Никопол, Нови пазар, Нова Загора, Поморие, Попово, Пещера, Провадия, Разлог, Сандански, Свиленград, Самоков, Севлиево, Троян, Тутракан и Червен бряг.Припомняме, че в началото на годината бяха отпуснати още близо спестен ресурс от програмата за 32 проекта на 19 средни и малки общини отново в подкрепа на мерки за енергийна ефективност.Решено бе и 39-те големи общини, бенефициенти по програмата, да ползват спестения ресурс за финансиране на нови проекти или за намаляване на собствен принос по проектите. С решение на комитета се удължи и срокът, в който общините могат да кандидатстват с проекти по мерките за културна инфраструктура и обновяване на студентски общежития. Проектите могат да се подават до 31.12.2020 г., а целта е да се постигнат максимални ефекти от реализиращите се проекти, като същевременно се даде достатъчен период за подготовка.Междувременно в рамките на Комитета за наблюдение експерти от Европейската комисия, начело с Аурелио Сесилио - началник отдел в Генерална дирекция \"Регионална и градска политика\" в ЕК, инспектираха част от проектите на община Пловдив, които се изпълняваха с финансиране от Оперативна програма „Региони в растеж“ 2014-2020 г. и проведоха среща с кмета на общината Иван Тотев. Представителите на ЕК останаха впечатлени от изградения център за социална закрила на жени, пострадали от домашно насилие, който се помещава в сграда на БЧК. По проекта „Подобряване на социалната инфраструктура в община Пловдив“ с малко над 2 млн. лв. е обновена цялата сграда и е обособен център за временно настаняване на жени и деца в риск с капацитет 17 души. В него застрашени жени от общината получават закрила в близка до семейната среда в срок до 6 месеца. Благодарение на инвестицията е обновено и модернизирано и дворното пространство.Комисията се запозна и с проекта за модернизация на Университета по хранителни технологии в Пловдив, който им бе представен от заместник-ректора по проектна и информационна дейност проф. д.т.н. инж. Николай Менков. В реновирането му са вложени близо 3 млн. лв. от ОПРР, като е изградена модерна отоплителна система с природен газ, обновени са корпуси и е обособена модерна конферентна зала. Беше дадена висока оценка за осъществяваните мерки и инвестиции.", "date": "2019.03.01", "title": "Още 13 млн. лв. за саниране в малки общини"}
{"url": "https://offnews.bg/politika/borisov-razgovaria-na-4-ochi-s-generalnia-sekretar-na-nato-698529.html", "text": "Генералният секретар на НАТО Йенс Столтенберг разговаря на четири очи с премиера Бойко Борисов в Министерския съвет. След срещата двамата направиха кратко изявление пред медиите. Столтенберг е на двудневно посещение в България.„Ще продължим да идваме в България като ангажиран и лоялен съюзник в НАТО. Благодарни сме за Вашия принос и се радваме да Ви видим, г-н премиер”, заяви Столтенберг. „Много благодаря за посрещането на моята делегация в София. Радвам се, че ще съм тук на Вашия национален празник. България е високо ценен съюзник в НАТО и високо оценяваме нейния ангажимент към Алианса. България играе стратегическа роля в района на Черно море, играе стратегическа роля в Косово, в мисията в Афганистан и т.н.“, каза още генералният секретар.Тази година се отбелязва 15-годишнината от присъединяването на България в НАТО.\"България спомогна за засилването на отбраната в Алианса. Високо оценяваме начина, по който подкрепяте процеса, който даде възможност на Северна Македония да подпише протокол за присъединяване. Фактът, че вие подписахте договор за добросъседство със Скопие през 2017 г., спомогна за увеличаване на доверието и начерта пътя за подписване на Преспанския договор“, подчерта Йенс Столтенберг.Русия\"Трябва да бъдем подготвени за свят, в който Русия може да разположи своите ракети навсякъде\", каза още той. Столтенберг коментира и нарушаването на договора за използване на ракети с малък и среден обсег от Русия. „Ние не искаме да има нова Студена война, затова призоваваме Русия да спазва този договор. Защото ракетите, които разполага Русия, може да достигнат европейските градове и да бъдат използвани във въоръжен конфликт. Но трябва да бъдем подготвени и за свят без този договор – свят, в който Русия може да разполага своите ракети“, коментира Столтенберг. По думите му \"в такъв несигурен свят трябва да се инвестира повече в сигурност\".„Затова приветствам, че България е започнала да инвестира повече в отбрана. Също така страната заяви готовност да отчита ясно всички разходи и да достигне 2% от БВП за отбрана\", каза генералният секретар.Борисов на свой ред обяви, че България не само, че не е Троянският кон на Русия в НАТО, но е и най-дисциплинираният съюзник на Алианса. „Искам да се знае, че главният секретар е тук по покана, която е отправени преди много месеци - много преди да се знае, че премиерът Медведев ще идва в понеделник. Второ, по енергийни проекти не сме разговаряли, такива не са поставяни. Казвам го заради много интерпретации по тази тема“, посочи министър-председателят.Той обясни, че България иска и търси диалог с Русия. „Но в същото време трябва да сме максимално силни, за да можем да сме с превес в разговора. Винаги съм бил против извънвоенните учения в Черно море, не може военни кораби да минават по пристанищата, докато там има туристи. Затова се обединихме около идеята максимално да използваме връзките си да не влизаме в надпревара с въоръжението и с чудовищните ракети. Говорихме за Косово и Сърбия, Афганистан.„И това, че парламентът взе решение за модернизиране на армията, за нов многоцелеви самолет, за кораби, за бронирани машини, изважда България на съвсем различно ниво в НАТО. Ние сме надежда и можеща да води сериозни военни действия държава. Дай Боже да не се наложи – влагам цялото си сърце и душа да помагам в тази сфера“, коментира Борисов.Той добави, че генералният секретар на НАТО обърнал внимание на отчитането на разходите за отбрана. „Една критика имаше Столтенберг към нас и тя е, че където се отчитат разходите за тези 2%, ние не сме включили пенсиите за военнослужещите. Сиреч, нашият процент е по-голям, а отчитаме по-малко. Тоест, нашата скромност стана вече прословута“, заяви премиерът.", "date": "2019.03.01", "title": "Борисов разговаря на 4 очи с генералния секретар на НАТО"}
{"url": "https://offnews.bg/tehnologii/huawei-otpravi-poslanie-kam-amerikantcite-ne-viarvajte-na-vsichko-ko-698531.html", "text": "Китайската компания Huawei се опитва за стопли отношенията си със САЩ и да възстанови имиджа си чрез реклама в Wall Street Journal, в която се казва: „Не вярвайте на всичко, което чувате“.В отворено писмо един от директорите Катрин Чен кани американските медии да посетят фирмата, за да изяснят \"недоразуменията\", които според нея са създадени от правителството на САЩ.САЩ от дълго време насам спира стоките на Huawei, като приканва бизнеса и всички организации да не работят с тях.\"Пиша ви с надеждата, че можем да се разберем по-добре. През последните години правителството на САЩ прокара тръвдения за нас, които смятаме са недоразумение\", пише в писмото.Рекламата, публикувана в Twitter от репортер на Wall Street Journal, кани представители на медиите в САЩ да посетят фирмата и да се срещнат със служителите.“Не вярвайте на всичко, което чувате. Елате да ни видите. Очакваме с нетърпение да се срещнем с вас“, отправя послание писмото.Това не е първият път, в който Huawei се опитва да промени имиджа си по този начин. Наскоро тя пусна за новозеландския пазар реклами със слогън \"5G без Huawei е като ръгби без Нова Зеландия“.", "date": "2019.03.01", "title": "Huawei отправи послание към американците: Не вярвайте на всичко, което чувате"}
{"url": "https://offnews.bg/sviat/nezabeliazanite-momenti-ot-sreshtata-na-tramp-i-kim-chen-un-698543.html", "text": "Доналд Тръмп и Ким Чен-ун вечеряха заедно и прекараха дни в разговори, но това сякаш не беше достатъчно, за да достигнат до споразумение.Срещата на върха беше често прекъсвана от снимки, показващи близостта и приятелството между тях, а те използваха всяка възможност да се ласкаят помежду си с погледи и думи. Камерите бяха непрестанно в тях, но има интересни моменти, които сякаш останаха на заден план и не бяха забелязани, пише в обзорен анализ на събитието Би Би Си.Ким Чен-ун отговори на първи въпрос, зададен от чуждестранен журналист.Запитан от репортер дали е уверен в сделката, Ким казва чрез преводач: \"Твърде рано е да се каже, но не бих казал, че съм песимист. Имам чувството, че ще излязат добри резултати.\"Това може би е първият път, в който Ким Чен-ун отговаря на въпрос, зададен от чуждестранен журналист, а в случая въпросът е дошъл от Дейвид Намура, репортер на „Вашингтон пост“.По-късно и други журналисти са имали възможността да зададат своите въпроси, а севернокорейският лидер сякаш  привикнал към тях. Запитан дали е „готов да се откаже от ядрените оръжия“, той отговаря: „Ако не желаех, нямаше да бъда тук сега“.Тръмп добави, че „това може да е най-добрият отговор, който някога сте чували“.Срещата с репортерите става още по-интересна в момент, в който Тръмп изглежда много по-нервен от Ким Чен-ун, който е засипан от въпроси. В един момент журналист казва, че би искал да имат възможност за по-дълги разговори с лидера на Северна Корея. Той е рязко порицан от Тръмп, който казва: „Не повишавайте тон срещу него, това не е като да говорите с мен“. Интересен е отговорът на Ким Чен-ун, който не буди притеснение, а казва: „Всички те изглеждат загрижени“.Къде беше сестрата на Ким Чен-ун?Ким Йо-Йонг, сестрата на лидера на Северна Корея, е широко призната като влиятелна фигура в йерархията на Северна Корея и близък довереник на брат си.Тя много добре представлява фамилията и направи своята първа интернационална визита миналата година по време на Зимните олимпийски игри в Южна Корея в Пьонгчанг, придружавайки своя брат на всички по-важни срещи.Ким Йо-Йонг има важна роля в непревземаемата и понякога безмилостна политическа йерархия на Северна Корея, подчертава Би Би Си. В Ханой обаче тя сякаш е принудена да избягва камерите и прожекторите, като често се опитва да стои настрана. Журналистите улавят и няколко момента, в които тя видимо се крие от камерите по време на срещата на лидерите.По време на срещата Доналд Тръмп поставя въпроса за задържания преди години американски студент в Северна Корея Ото Вармбиер.Тръмп засяга темата за студента, който преди години се е пошегувал със Северна Корея и е бил задържан, а след връщането му в САЩ през 2017 година е починал.Американският президент твърди, че е завел дело срещу Ким Чун-ун, а лидерът на Северна Корея отговаря, че по това време не е бил запознат с него и съжалява.„Говорих за това и не вярвам, че той би позволил това да се случи. Просто не е в негова полза. Затворите са сурови и там се случват много лоши неща \", казва Тръмп. Той добавя, че Ким „се е чувствал зле от този факт“ и че е бил запознат със случая по-късно.Охранителите на Ким Чен-унМиналата година по време на срещите на върха в Южна Корея и Сингапур севернокорейският екип изуми международната публика с охраната на лидера, съставена от гардове в черни костюми, които тичат до лимузината му. Тази година сценарият отново се повтори в граничния град Донг Данг по пътя към Ханой и в самата столица.", "date": "2019.03.01", "title": "Незабелязаните моменти от срещата на Тръмп и Ким Чен-ун"}
{"url": "https://offnews.bg/analizi-i-komentari/malko-smeshniat-goliam-patriot-698532.html", "text": "С основание жестът на Димитър Маринов с българското знаменце при връчването на Оскарите в Холивуд направи силно впечатление в София и провокира лавина от мнения. И не защото е проява на кой знае колко добър вкус да се държиш като че ли ти лично си получил Оскар, след като имаш малка роля във филм, награден за друго. Или пък да се оплакваш от съдбата на белите мъже в САЩ, след като твърдиш, че тъкмо там си реализирал мечтите си.Жестът на Маринов обаче в български контекст доби особена значимост, защото е израз на един непопулярен у нас добронамерен патриотизъм, алтернативен на свъсените му националистични варианти с техните стигми, вражди и трапезна воеводщина.Патриотизмът на Маринов е космополитен – демонстрира, че не е необходимо да живееш в страната си, за да си ѝ предан и да се гордееш с нея. Това е патриотизъм, състоял се в мултикултурно общество, на което, колкото повече настояваш на културната си различност, толкова повече принадлежиш.Маринов по един естествен и ненатрапчив начин показа, че емиграцията не само не е забравила и не се е отрекла от националната си принадлежност, но я изразява далеч по-добре от нейните самопровъзгласили се местни защитници; че черен килим ѝ отива далеч повече, отколкото черен национализъм.Усмихнатият човек със знаменцето от екрана съобщи на същите тези защитници, че националното самочувствие не се храни от славата на миналото, от дълга и комплексите към пролятата кръв на предците, а от постиженията на настоящето, колкото и дребни да са, защото само те са в състояние да превърнат патриотизма от митологично преживяване на чужд гръб в спонтанна радост, която си способен сам да си доставиш с днешна дата. Съобщи им, че патриотизмът не е фанатизъм на ръба на психическото отклонение, както политически се практикува в България, а право на свободен избор, който ти носи удоволствие.И не на последно място Маринов, станал жертва на репресии в комунистическа България, подсказва със знаменцето, че обичаш родината си, не защото се е отнесла добре с теб, не дори защото има дълга история или хубава природа, а просто така. Че тази обич, която, щеш не щеш, носиш в себе си, като всяка друга, е ирационална, не се нуждае от доводи и поради това те кара да се чувстваш малко смешен (на Маринов очевидно му харесваше) и не ти позволява да се вземеш много на сериозно като българин, патриот, син на юнашко племе. Оставя те да постигаш мечтите си, където и когато можеш. Защото Родината е знаменце, извадено от джоба, а не знаме, развято на партиен митинг.", "date": "2019.03.01", "title": "Малко смешният голям патриот"}
{"url": "https://offnews.bg/112/kradetc-prebi-prodavachka-v-kozloduj-ostavi-ia-da-lezhi-sas-schupena-698526.html", "text": "Крадец е нападнал и оставил в безпомощно състояние продавачка в заведение за бързо хранене в Козлодуй, съобщи ОД МВР-Враца.Сигнал за престъплението е постъпил в полицията на 28 февруари в следобедните часове.Мъж влязъл в търговския обект и взел 700 лв., употребявайки сила срещу служителката. Жената е със счупена ръка. Нападателят се е укрил и е обявен за издирване. Открит е на я март и е задържан за 24 часа. Става въпрос за 26-годишен жител на Козлодуй.", "date": "2019.03.01", "title": "Крадец преби продавачка в Козлодуй, остави я да лежи със счупена ръка"}
{"url": "https://offnews.bg/futbol/dvoen-neuspeh-za-ludogoretc-v-poslednia-den-na-transfernia-prozoretc-698520.html", "text": "Последния ден на трансферния прозорец у нас бе разочароващ за Лудогорец. Разградчани на два пъти се сблъскали с неуспеха в опитите си да привлекат нови играчи, информира \"Тема Спорт\".\"Орлите\" се надяваха да уредят голмайстора на израелския шампионат Мавис Чибота още сега. На 19 февруари от българския шампион обявиха, че са договорили нападателя на Бней Йехуда, но той чак за лятото. Все пак Лудогорец са изявили желание да го вземат още сега, но Чибота ще остане в Израел.Лидерът в Първа Лига е опитал да привлече и краен защитник в лицето на Ели Даса от Макаби Тел Авив. Израелският клуб обаче не искал да се раздели с бранителя си и преговорите пропаднали.Търсенето на бек се наложи, след като Натанаел отказва да преподпише своя контракт. Ако сделката с Ели Даса се бе реализирала, Лудогорец е щял да преотстъпи един от централните си защитници в отбор от Първа лига. Запознати твърдят, че  това е Георги Терзиев, а вариантът за него е бил Ботев Пловдив.", "date": "2019.03.01", "title": "Двоен неуспех за Лудогорец в последния ден на трансферния прозорец"}
{"url": "https://offnews.bg/obshtestvo/ministar-petkov-kachestvoto-na-uslugite-na-domovete-za-stari-hora-sht-698542.html", "text": "Реформата в областта на социалните услуги предвижда домовете за стари хора да продължат да съществуват като предоставящи резидентна грижа за възрастни хора в надтрудоспособна възраст. Това каза министърът на труда и социалната политика Бисер Петков пред медии във Велинград, където посети Дом за стари хора.Той подчерта, че реформата предвижда постепенно да се закриват институциите за пълнолетни лица с умствена изостаналост и психични разстройства. Домовете за стари хора, които към момента са 82 в страната и се финансират от държавата годишно с над 50 млн. лв., ще се реформират в съответствие със стандартите за качеството на тази услуга, които ще се определят в отделна Наредба.Целта е всички домове за стари хора да отговарят на определени стандарти и качеството на техните услуги да се повиши. Предвижда се създаването и на Агенция за качеството на социалните услуги, която ще лицензира доставчиците на социалните услуги и ще осъществява контрол за спазването на стандартите, коментира министър Петков.Той обясни, че запазването на съществуващите домове за стари хора е регламентирано в проекта на Закон за социалните услуги, който предстои да бъде гласуван на второ четене в Народното събрание. Това е изцяло нов закон, който прави реформа в сектора на социалното включване и цели да доближи социалните услуги до хората, каза министър Петков. Той допълни, че законът отделя социалните услуги от социалното подпомагане, където в момента са регламентирани, като инструмент за подобряване качеството на живот на хората и по нов начин регламентира достъпа до тях, тяхното планиране, финансиране и предоставяне.По време на посещението си във Велинград министър Петков взе участие в работна среща на Агенцията за социално подпомагане и се срещна с кмета на града Костадин Коев . Двамата обсъдиха развитието на социалните услуги, състоянието на пазара на труда, възможностите за заетост в общината, както и приоритетните политики на Министерството на труда и социалната политика.", "date": "2019.03.01", "title": "Министър Петков: Качеството на услугите на домовете за стари хора ще се подобрява"}
{"url": "https://offnews.bg/politika/ananiev-za-protesta-na-aptekarite-darzhavata-po-zakon-ne-mozhe-da-pod-698541.html", "text": "Няма как да подпомогнем финансово аптеките, това би се считало за държавна помощ. Това заяви здравния министър Кирил Ананиев по повод протеста на аптекарите. Над 700 аптеки затвориха в знак на протест на 20 февруари. Първоначално те се обявиха против въвеждането на новата система за верификация на лекарствата, която влезе в сила в ЕС от 9 февруари, като настояха държавата да плати за въвеждането ѝ. След това те добавиха към исканията си и промяна на цялостната политика за лекарствата в здравеопазването.Ананиев уточни отново, че на територията на страната има 3600 аптеки, като 2400 от тях имат договор с Националната здравноосигурителна каса, т.е. работят с компютри и специализиран софтуер. За въвеждането на новата система за верификация на лекарствата тези аптеки ще трябва да купят само четец, чиято стойност е между 180 и 200 лв. за едно работно място и еднократно да заплатят сумата от 50 лв. за свързване със системата.„За да работят останалите 1200 аптеки, най-малкото за да следят складовите си наличности, те също боравят с интернет и компютри, т.е. също трябва да си закупят единствено четец. При единичните случаи, при които аптека функционира без интернет и компютър, цената, която трябва да бъде заплатена за въвеждане на системата за верификация, е между 1500 и 2000 лв., като еднократен разход\", допълни Ананиев. Здравният министър обясни, че от учредяването си преди 3 години Сдружение „Българска организация за верификация на лекарствата\" е участвало с презентации в редица семинари и обучения с представители на всички заинтересовани страни в сектора – производители на лекарствени продукти, притежатели на разрешения за употреба, представители на търговци на едро с лекарствени продукти и паралелни вносители на лекарствени продукти, магистър-фармацевти и работещи в аптеките. Също така през 2017 г. и 2018 г. са проведени практически и дистанционни обучения на магистър-фармацевтите за работа със системата за верификация.Той напомни, че за въвеждането на системата е обявен 6-месечен гратисен период, в рамките на който на аптеките няма да се налагат глоби, ако не са се включили в системата за верификация. \"През това време ще се тества системата и ще се анализират всички казуси и проблеми във връзка с нейното прилагане. Допълнително, на сайта на МЗ и на Изпълнителната агенция по лекарствата са достъпни указания за прилагане на системата, както и инструкции как да се реагира в случай на проблеми. Целта е да не се отказва предоставяне на лекарства и да не се затруднява обслужването на нито един пациент в аптеките\", каза министърът.\"Убеден съм, че ще изпълним всички изисквания на Директивата. България трябва да спазва европейското законодателство и чрез въвеждането на системата за верификация ще премахнем риска българските пациенти да ползват фалшиви лекарства\", коментира той.На въпрос от народен представител относно броя на аптеките, включили се в протеста на 20 февруари, министърът посочи, че само 38 аптеки, които имат сключен договор с НЗОК, предварително са уведомили районните здравноосигурителни каси, че няма да работят в този ден. Ананиев увери, че е била създадена организация, така че пациентите, които са имали нужда от закупуване на лекарства, които се заплащат изцяло или частично от НЗОК, са ги получили в останалата аптечна мрежа.Той беше категоричен, че информацията, че аптеките, които са прекратили своята дейност по време на протеста, са над 700 е непроверена и на среща с представители на Националната аптечна камара те са отказали да предоставят списък с точния им брой. Освен това в Министерството на здравеопазването не е постъпвал сигнал за затруднено снабдяване на пациенти с необходимите им лекарствени продукти, допълни още здравният министър.", "date": "2019.03.01", "title": "Ананиев за протеста на аптекарите: Държавата по закон не може да подпомага финансово аптеки"}
{"url": "https://offnews.bg/futbol/maurides-za-vremeto-v-tcska-beshe-nezabravimo-698518.html", "text": "Бившият вече нападател на ЦСКА Мауридес се обърна към феновете на клуба с кратко съобщение в социалните мрежи. Преди няколко дни той бе продаден на състезаващия се във второто ниво на китайския футбол Чангчун Ятай. Трансферната сума така и не бе обявена публично, но се смята, че от ЦСКА са излезли на печалба, съобщава \"Тема спорт\".\"Искам да благодаря на всички фенове, играчи, треньорските щабове и директорите на ЦСКА. Беше кратко, но незабравимо време в България. Завинаги ще бъдете в сърцето ми! Само ЦСКА!\", написа Мауридес в Инстаграм.Освен с Мауридес, през зимата \"червените\" се разделиха и с Кирил Десподов, който бе продаден на италианския Каляри. Борис Секулич, Станислав Манолев и Александър Дюлгеров разтрогнаха своите договори с клуба по взаимно съгласие.", "date": "2019.03.01", "title": "Мауридес за времето в ЦСКА: Беше незабравимо"}
{"url": "https://offnews.bg/obshtestvo/do-18-gradusa-dnes-ot-minus-8-do-25-prez-mart-698502.html", "text": "Слънчево ще е времето днес, температурите тръгват нагоре. Ще духа умерен вятър, който привечер ще отслабне. Максималните температури ще са между 13 и 18 градуса. В планините ще преобладава слънчево време. Ще продължи да духа силен, по билата - до бурен северозападен вятър. Максималната температура на височина 1200 м ще е около 7 градуса, на 2000 м - около 0 градуса.По Черноморието ще преобладава слънчево време, но след обяд облачността ще се увеличи. Ще духа до умерен вятър от запад-северозапад. Максималните температури на въздуха ще бъдат 13-16 градуса. Температурата на морската вода е 5-6 градуса. Вълнението на морето ще бъде около 2 бала. Най-ниските температури през март ще бъдат между минус 8 и минус 3 градуса, а най-високите - между 20 и 25 градуса. През март динамиката на атмосферните процеси ще бъде повишена и времето ще е променливо, с чести промени на температурите и фазата на валежите.През първото десетдневие от месеца, въпреки честите промени, температурите ще бъдат по-високи от обичайните.", "date": "2019.03.01", "title": "До 18 градуса днес, от минус 8 до 25 през март"}
{"url": "https://offnews.bg/obshtestvo/chestita-baba-marta-s-beli-i-cherveni-kontci-posreshtame-proletta-698500.html", "text": "Първи март е, българите връзваме мартеници на близки и приятели, за да са здрави и късметлии. Баба Марта води пролетта, идва краят на зимата.Смята се, че с мартеници - тогава само овързани червени и бели конци - се кичели още траките, а в последствие и българите, като се среща мнението, че именно българите са първоносители на тази традиция.Баба Марта е митологичен образ във фолклора на България, почит към който се отдава всяка година от първи март до края на месеца. Тя е сестра на Голям Сечко (януари) и на Малък Сечко (февруари), които често я дразнят и затова тя е ту добра, ту лоша, което води до непредвидимост на характера й и на времето през месеца.В класическия си вид мартеницата (марта, мартичка, гадалушка, кичилка) представлява усукани бял и червен конец, най-често вълнени. Цветовете имат строго определен смисъл: червено - кръв, живот; бяло - чистота, щастие. Традицията е на първия ден от март най-старата жена в семейството да връзва на ръцете на децата пресукан бял и червен конец за здраве и против уроки.Мартениците се носят до появата на първото цъфнало дърво или на първата прелетна птица, тоест до настъпването на пролетта, след което се връзват на клонче или храст. Друг обичай е мартениците да се носят, докато се видят първите щъркели и чак тогава да се закичат на дърво.Според народните вярвания Пижо и Пенда са брат и сестра, които много се обичали и били неразделни. Те винаги си помагали един на друг и останали заедно до последния си дъх. ", "date": "2019.03.01", "title": "Честита Баба Марта, с бели и червени конци посрещаме пролетта"}
{"url": "https://offnews.bg/politika/shefat-na-nato-u-nas-tri-dni-predi-medvedev-698515.html", "text": "На посещение у нас е Генералният секретар на НАТО Йенс Столтенберг. Той е тук по покана на министър-председателя Бойко Борисов.Снощи двамата разговаряха по време на официална вечеря. Сътрудничеството в сферата на сигурността и стабилността на Западните Балкани и региона ще бъдат обсъдени на среща на четири очи днес. Очаква се в разговорите да бъде засегнати сделката за нови изтребители и парите за отбрана, които отделя правителството. В разширена среща между двете делегации ще участват вицепремиерите Красимир Каракачанов и Екатерина Захариева.Президентът Румен Радев също ще приеме Йенс Столтенберг.Шефът на НАТО идва у нас само  руския премиер Дмитрий Медведев. ", "date": "2019.03.01", "title": "Шефът на НАТО у нас три дни преди Медведев"}
{"url": "https://offnews.bg/sviat/sasht-dava-nagrada-ot-milion-dolara-za-da-hvane-hamza-bin-laden-698517.html", "text": "САЩ обяви награда от един милион долара за информация, която да помогне за откриване на Хамза бин Ладен, един от синовете на Осама бин Ладен, съобщиха АФП и БТА. Хамза бин Ладен е смятан за любимия син на убития водач на Ал Каида и за сегашен ръководител на терористичната мрежа. Той е в американския \"черен списък\" на хора, обвинени в тероризъм. Държавният департамент обеща наградата, която може да достигне един милион долара, за информация, позволяваща Хамза бин Ладен да бъде разпознат или проследен в която и да е страна.Според експерти по ислямистките групировки 30-годишният Хамза бин Ладен ръководи групата \"Ансар ал Фуркан\". От няколко месеца към нея в Сирия се присъединяват най-фанатизираните бойци на Ал Каида и Ислямска държава.", "date": "2019.03.01", "title": "САЩ дава награда от милион долара, за да хване Хамза бин Ладен"}
{"url": "https://offnews.bg/politika/pasi-na-balkanite-ni-triabvat-iadreni-orazhia-pritesniava-me-izlizan-698519.html", "text": "Притеснява ме излизането на Русия от ракетния договор със САЩ, нарушава се балансът. На Балканите имаме нужда от ядрени оръжия, които да гарантират мира така, както го правеха по време на студената война.Това заяви бившият външен министър Соломон Паси по бТВ. Русия притежава 80-90% от въоръженията в Черно море, така че няма как това да не притеснява НАТО, заяви Паси в коментар за посещението на генералния секретар на НАТО Йенс Столтенберг у нас. Паси коментира и  на президента Румен Радев в Кошице, че той е на форума на НАТО, за да предпази българските енергийни проекти от външна намеса.По думите му заплаха за енергийните проекти на България винаги е имало и най-голямата от тях е зависимостта от Русия. ", "date": "2019.03.01", "title": "Паси: На Балканите ни трябват ядрени оръжия, притеснява ме излизането на Русия от ракетния договор със САЩ"}
{"url": "https://offnews.bg/medii/mesetc-na-misterii-po-viasat-history-698351.html", "text": "Този месец  представя три уникални филма, които разкриват някои от най-големите загадки в историята: \"Психарско корабокрушение\", \"Жената в железния ковчег\" и \"Невидимият град на Рим\".\"Психарско корабокрушение\" с оригинално заглавие Shipwreck Psycho ще бъде излъчен на 7 март, в 21:55.Филмът ни връща към 1629 г., когато холандският кораб \"Батавия\" се разбира в коралов риф до западноавстралийското крайбрежие с 360 пътници и екипаж на борда. Оказва се обаче, че корабокрушението е най-малкият им проблем. Събитията се развиват като в \"Повелителят на мухите\".Аптекарят Йеронимус Корнелиус - всемогъщ лидер с обаянието на водач на култ, създава свят на анархия и насилие, доминиран от игри на власт, сексуални роби, хедонизъм и лудост. Оцелелите се обръщат един срещу друг и 120 човека са кръвожадно убити в рамките на три жестоки месеца. В наши дни екип от експерти по съдебна медицина предприемат мисия да разкрият какво се е случило и най-вече защо, изкопавайки скелети на жертви в търсене на улики. Пътуването им ги отвежда в Холандия, където е започнало всичко, за да проникнат в ума на убиеца и да разкрият дали наистина е бил психопат.", "date": "2019.03.01", "title": "Месец на мистерии по Viasat History"}
{"url": "https://offnews.bg/obshtestvo/meditcinski-sestri-izlizat-na-natcionalen-protest-698096.html", "text": "Медицинските специалистите по здравни грижи излизат на протести днес. Те ще са в София, пред Министерството на здравеопазването, и пред сградите на общини в страната.В столицата протестът на пл. \"Света Неделя\" №5 ще започне в 12 ч. и ще продължи до 14 ч.Исканията им, изброени в декларация до премиера Бойко Борисов, здравния министър Кирил Ананиев и омбудсмана Мая Манолова, са:1. Без търговски дружества в здравеопазването.2. Еднаква основна заплата за всички специалисти по здравни грижи, независимо от местоработата или собствеността на болницата, която да е в размер на две минимални работни заплати за страната (т.е. 1120 лв.). Колективният трудов договор предвижда медицинските сестри да получават минимум 900 лв.3. Допълнителните възнаграждения и техните размери да са с регламентирани правила (в зависимост от натовареността).4. Връщане на медицинските стандарти.5. Почасово заплащане на нощния труд, допълнително заплащане за работа в спешно отделение и отделение за анестезиология и интензивно лечение, клас прослужено време в размер на 1.2% на година.6. КТД на национално ниво задължителен за всички структури в здравеопазването.7. Възможност за регламентирана сестринска и кинезитерапевтична практика.8. Промяна в категорията труд.В декларацията си те се обръщат към тримата с думите:\"Уважаеми управляващи,Това са най-основните ни искания за да запазим професиите на специалистите по здравни грижи и да останем и да работим в България!Защото ни омръзна да бъдем недооценени!Защото искаме нормални заплати и добри условия на труд!Защото ние сме тези, които се грижат за здравето на хората!Защото не искаме повече да носим системата на гръб!СТИГА!Вие имате ли волята да сложите ред в системата?\"Поставят и ултиматум: ако не се предприемат мерки в рамките на месец, ще има нов протест.До колегите си организаторите пишат: Да блокираме системата! Не се страхувайте! Нека да докажем, че без нас не може. Нека бунтът на белите престилки започне! Изходът е един – ЕДИНЕНИЕ и борба до край. Нужна ни е само малко „лудост“, много кураж и нито крачка назад – тогава ще успеем. Длъжни сме да опитаме.Тези, които са дежурни по време на протеста, да сложат синя лента на ревера си в знак на съпричастност, предлагат организаторите. Те и призовават колегите си да поканят пациентите да направят същото в знак на солидарност.", "date": "2019.03.01", "title": "Медицински сестри излизат на национален протест"}
{"url": "https://offnews.bg/112/falshiv-signal-za-zapalil-se-vlak-pozharnikarite-gasiat-suhi-trevi-698516.html", "text": "Сигнал за преобърнат горящ влак вдигна на крак пожарната в Монтана.Към 22 ч. вчера на телефон 112 е подадена информация за товарен влак, който се е преобърнал на гарата в монтанското село Медковец и се е запалил.Към мястото са насочени две пожарни и две коли на Гражданска защита. При пристигането си спасителните екипи установяват, че горят сухи треви. Пожарникарите са локализирали огъня, като така са спасени две сгради.Подателят на сигнала с невярна информация е установен.", "date": "2019.03.01", "title": "Фалшив сигнал за запалил се влак, пожарникарите гасят сухи треви"}
{"url": "https://offnews.bg/obshtestvo/pochitame-krasivata-sveta-evdokia-saimenichkite-j-cherpiat-zaedno-s-m-698501.html", "text": "Православната църква почита днес паметта на Света преподобна мъченица Евдокия. За имен ден на 1 март черпят съименичките й, както и Марта, и Мартин. Света мъченица Евдокия живяла в сирийския град Илиопол. Тя била богата и изключително красива жена, но водела разгулен начин на живот, докато срещнала монаха Герман.Двамата били отседнали в една и съща странноприемница и ги деляла само една стена. Докато красивата Евдокия се опитвала да заспи след поредния гуляй, чула как монахът четял откъси от Светото писание, молел се за душата си, а думите му я трогнали. На следващата сутрин Света Евдокия отишла при монаха Герман и го помолила да й обясни повече за душата, за Царството небесно и за Господ. Той я посъветвал да раздаде богатството си на бедните, да се покае за греховете си и до получи Свето Кръщение.Евдокия се усамотила за седмица на пост и молитва. Тя имала видение как Ангел от Небесата я взима. Завел я на едно място, където имало много светли души, които се обръщали със „сестро“ към нея. Но са появил и дяволът. Започнал да я дърпа и искал да я свали долу в света на порока. Ангелът дърпал душата на Света Евдокия нагоре, дяволът надолу. После се чул глас, който казал, че Господ обича каещите се. При тези слова дяволът изчезнал на момента, а Ангелът я върнал обратно.След това Света Евдокия помолила монаха Герман да я отведе в някой манастир, в който да живее благочестиво. Минали години. Заради смирението и вярната служба, Света Евдокия получила чудотворна дарба. Тя се прочула, но тази слава и донесла мъченическа кончина. По времето на император Адриан било предприето поредното гонение над християните. Света Евдокия била изправена пред съда. Тя признала, че е християнка и че никога няма да се отрече от своята вяра. Била осъдена на смърт – разсечена с меч, защото разпространявала християнството. Това се случило на 1 март 126 г.", "date": "2019.03.01", "title": "Почитаме красивата света Евдокия, съименичките й черпят заедно с Марта"}
{"url": "https://offnews.bg/obshtestvo/bez-voda-dnes-shte-badat-v-chasti-ot-4-kvartala-na-sofia-698503.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Подмяна на сградно водопроводно отклонение на ул. „Добър юнак“ в жк „Лозенец“ налага спиране на водоподаването от 9:00 до 18:00 ч. на ул. „Криволак“, ул. „Розова долина“, ул. „Цанко Церковски“, ул. „Капитан Андреев“. Във връзка с подмяна на сградно водопроводно отклонение в кв. „Димитър Миленков“ се налага спиране на водоподаването от 9:00 до 17:00 ч. на кв. „Димитър Миленков“ от №200 до №300.Пресвързване на уличен водопровод в кв. „Кръстова вада“ налага спиране на водоподаването от 9:30 до 21:30 ч. на бул. „Черни връх“ №122 и №122А, ул. „Ген. Иван Колев“ №7А, №9А, ул. „Рангел Вълчанов“ №10.Заради подмяна на сградно водопроводно отклонение на ул. „Зорница“ в с. Бистрица се налага спиране на водоподаването от 9:00 до 17:00 ч. на ул. „Чипровица“ и ул. „Сълзица“.Поради монтаж на спирателен кран на ул. „Боянска река“ в кв. „Бояна“ се налага спиране на водоподаването от 9:00 до 14:00 ч. на ул. „Панталей Николов“. ", "date": "2019.03.01", "title": "Без вода днес ще бъдат в части от 4 квартала на София"}
