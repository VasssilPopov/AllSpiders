{"url": "https://offnews.bg/obshtestvo/kadeto-mafiata-si-ima-pravitelstvo-amerikanski-film-za-balgaria-tre-707134.html", "text": "\"Сенките на София\" е името на нов американски документален филм на режисьора Кевин Буут, който се разпространява онлайн.На постера на новата лента върху т. нар. триъгълник на властта са сложени изображенията на ДПС депутата Делян Пеевски, на действащия премиер Бойко Борисов и на руския президент Владимир Путин, гушнал кученцето, което нашият премиер му подари преди години. Надписът отдолу гласи: \"В България мафията си има... правителство\". Според авторите на филма у нас се е появила нов тип студена война, а страната ни е избрана, защото е бивш съветски сателит, където се смята, че руският КГБ е внедрил своя управляваща мафия.Във филма участват активистките от \"Пуси Райът\", бившия правосъден министър и прокурор от Румъния Моника Маковей, бившият премиер Симеон Сакскобургготски, банкерът беглец Цветан Василев, журналистът от \"Биволь\" Асен Йорданов и други. from  on .", "date": "2019.07.12", "title": "Където мафията си има правителство - американски филм за България (трейлър)"}
{"url": "https://offnews.bg/temida/pusnaha-pod-garantcia-rumanetca-pregazil-dete-vav-varna-707137.html", "text": "Румънският гражданин, прегазилият дете в Морската градина на Варна, Адриан Крецу ще бъде освободен под гаранция от 10 000 лева. Това реши Варненският апелативен съд. На 29 юни към 17 ч. 32-годишният румънец блъсна и уби на място момиченце на четири годинки и половина при маневра на заден ход в Морската градина. Влязъл с автомобила си в паркинга до зоологическата градина. В колата били съпругата му и нейните родители. В същото време детето и родителите му вървели към техния автомобил, също паркиран там.В началото на седмицата съдът поиска да се съберат нови доказателства за Крецу и съдебните власти в Румъния са изпратили писмени данни, че той има чисто съдебно минало и както и сведение за това, че не е получавал административни наказания в родината си. В днешното заседание Варненският апелативен съд е разпитал обвиняемия и е установил факти, свързани със семейното му положение, наличието на постоянна работа и доходи. Мъжът е семеен, има постоянна работа, а адресът му е на по-малко от 2 часа и половина от Варна. Съдът е преценил, че няма опасност Адриен Крецу да се укрие или да извърши престъпление. На румънеца е разяснено какви може да са последствията, ако не се яви пред разследващите, когато бъде призован. ", "date": "2019.07.12", "title": "Пуснаха под гаранция румънеца, прегазил дете във Варна"}
{"url": "https://offnews.bg/obshtestvo/za-parvi-pat-v-oblast-burgas-e-registrirano%c2%a0ognishte-na-afrikanska-ch-707141.html", "text": "БАБХ потвърди огнище на Африканска чума при домашни свине в животновъден обект в село Зидарово, община Созопол, област Бургас. Става дума за нерегистрирано лично стопанство, в което са отглеждани 14 свине.При посещението на екипа от експерти от ОДБХ – Бургас в личното стопанство са намерени само 6 живи прасета.Взети са проби, които са потвърдени като положителни за вируса на Африканска чума по свинете (АЧС) от Националната референтна лаборатория към Националния диагностичен научноизследователски ветеринарномедицински институт в София.Това е първият случай на домашни свине с положителни проби в областта.Убиването и обезвреждането на труповете на всички домашни свине ще започне утре, 13 юли, при спазване на изискванията за намаляване до минимум страданията на животните по време на клане или умъртвяване.Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на Африканската чума при свинете. В надзорната зона попадат освен обекти тип „лично стопанство“, 1 фамилна ферма за свине и 3 стада с източнобалкански свине.В 3-километровата предпазна зона се предвижда превантивно хуманно умъртвяване на всички домашни свине.Клинични прегледи и лабораторен надзор ще бъдат извършени в населените места, попадащи в 10-километровата надзорна зона.Същевременно в област Плевен е открит труп на умряла дива свиня в землището на село Новачене, община Никопол. Пробата е потвърдена като положителна за Африканска чума по свинете. Това е вторият случай на диво прасе с положителна проба в областта.Във връзка с потвърдените положителни случаи при две диви свине в общините Никопол и Белене, област Плевен и намерения труп на домашна свиня в землището на границата между община Белене, област Плевен и община Свищов, област Велико Търново, се предвижда превантивно евтаназиране и обезвреждане на всички домашни свине, отглеждани в животновъдни обекти за лични нужди (тип заден двор) и обекти, нерегистрирани по чл. 137 от ЗВД, в населените места на границата между двете общини.", "date": "2019.07.12", "title": "За първи път в област Бургас е регистрирано огнище на Африканска чума при домашните свине"}
{"url": "https://offnews.bg/futbol/ofitcialno-antoan-grizman-e-futbolist-na-barselona-707138.html", "text": "Барселона обяви трансфера на френския национал Антоан Гризман. Бързоногият футболист ще се обвърже с каталунците до лятото на 2024 година.\"Барселона привлече Антоан Гризман, след като плати клаузата за освобождаването му от 120 милиона евро на Атлетико Мадрид. Той ще подпише с нас до 30 юни 2024, а неустойката по контракта му е 800 милиона евро. Скоро ще съобщим подробностите относно представянето му.С идването си в Барселона французинът прави още една стъпка напред в кариерата си и се утвърждава като един от най-добрите в света\", съобщават в сайта на Барселона.Роден на 21 март 1991 година в Макон, Франция, Антоан е един от най-добрите играчи в света. Нападателят идва в Барса, след като стана един от най-добрите футболисти в Ла Лига, играейки за Реал Сосиедад и Атлетико. Французинът може да играе навсякъде в нападение, въпреки че обичайната му позиция е на лявото крило.", "date": "2019.07.12", "title": "Официално: Антоан Гризман е футболист на Барселона"}
{"url": "https://offnews.bg/koloezdene/silen-finalen-sprint-donese-pobedata-na-dilan-grionevegen-v-sedmia-eta-707142.html", "text": "Асът на отбора \"LottoNl-Jumbo\" - Дилан Грьоневеген спечели седмия етап от тазгодишното издание не колоездачната Обиколка на Франция. Холандецът измина 230-километровото разстояние от Белфор до Шалон-сюр-Саон за 06:02:44 часа. Грьоневеген повече характер във финалния спринт и изпревари със стотни Калеб Еван от \"Lotto–Soudal\". Трети остана звездата на \"Bora–Hansgrohe\" Петер Саган. Словакът успя да запази \"зелената фланелка\" за най-добър спринтьор.В генералното класиране не станаха размествания. \"Жълтата фланелка\" остана притежание на Джулио Чиконе от \"Trek–Segafredo\", който има крехкия аванс от 6 секунди пред втория Жулиен Алафилип (Quick-Step). Трети на 32 секунди е Дилан Тойнс от \"Bahrain-Merida\".Иначе днес Йоан Офредо (Wanty–Groupe Gobert) и Стефан Росето oт \"Cofidis\" бяха двамата колоездачи, които през целия ден водеха колоната.13 километра преди края обаче те бяха застигнати от пелотона, след което лидерската позиция бе поета от белгиеца Вут ван Аертс. В последните два километра той също реши да да остави на спринтьорите да покажат на какво са способни.Утре предстои осмият етап от Тура, в който ще бъдат изминати 200 километра от Макон до Сент Етиен. По пътя си колоездачите ще трябва да преминат през шест височини от втора категория и една от трета.", "date": "2019.07.12", "title": "Силен финален спринт донесе победата на Дилан Грьоневеген в седмия етап на Тура"}
{"url": "https://offnews.bg/temida/40-godishen-bashta-e-arestuvan-za-seksualni-posegatelstva-nad-13-godis-707146.html", "text": "40-годишен баща е арестуван в казазанлъшко село по обвинение за сексуални посегателства над 13-годишната му дъщеря.По информация на Районната прокуратура в Казанлък сексуалните посегателства са ставали в продължение на 3 години - в периода от май 2016 г. до февруари 2019 г.Днес обвиняемият С.В. е задържан за срок от 72 часа с постановление на наблюдаващия прокурор, като предстои да бъде внесено искане в съда за определяне на мярка за неотклонение „задържане под стража“.До настоящия етап на разследването са разпитани свидетели, събрани са писмени доказателства, назначени са две комплексни психолого-психиатрични експертизи - с обект на изследване обвиняемия и пострадалото момиче.Срокът за разследване е двумесечен.", "date": "2019.07.12", "title": "40-годишен баща е арестуван за сексуални посегателства над 13-годишната му дъщеря"}
{"url": "https://offnews.bg/futbol/beroe-tragna-moshtno-vav-vratca-707148.html", "text": "Отборът на Берое стартира с победа с 3:1 като гост над Ботев Враца новия сезон в Първа лига, която вече носи името Ефбет Лига.Точни за победителите бяха Педро Еуженио, Рубен Бригидо и Милен Желев. За Ботев (Вр) се разписа Мирослав Будинов.Заралии спечелиха напълно заслужено, след като владееха инициативата през целия двубой и създадоха по-чистите положения.Педро откри резултата в 12-та минута, а осем минути по-късно бе заменен принудително. В 69-та минута Бригидо реализира страхотен гол и удвои преднината на Берое.Домакините се върнаха в мача с попадение на Будинов в 78-ата минута, но Милен Желев реши всичко две минути преди края на мача, оформяйки крайното 1:3.През изминалата кампания Берое победи този съперник два пъти - с 4:0 в Стара Загора и с 1:0 във Враца.В следващия кръг Берое приема Лудогорец на 20 юли, събота, от 21 часа. В късния мач от днешната програма ЦСКА приема Етър на \"Българска армия\".", "date": "2019.07.12", "title": "Берое тръгна мощно във Враца"}
{"url": "https://offnews.bg/politika/rashidov-sprete-vandalshtinata-varhu-belogradchishkite-skali-tam-za-707149.html", "text": "Председателят на парламентарната Комисия по култура и медии Вежди Рашидов призова незабавно да се спре вандалщината върху Белоградчишките скали, която поразява уникалния природен феномен, съобщават от пресцентъра на ГЕРБ.Гневът на Рашидов е предизвикан от \"недопустимата намеса на техници, които под погледа на общинската власт в Белоградчик забиват винкели в скалите и закачват лампи без проект, без одобрение и без разрешение.\"Това недопустимо варварство и унищожаване на природния феномен веднага трябва да спре, категоричен е бившият министър на културата.Той настоява за \"спешна намеса на оторизираните органи, които трябва да следят за опазването на културното наследство - полицията, Инспектората за опазване на културните ценности към Министерството на културата и Националният институт за паметниците на културата, още повече, че недопустима намеса има и в Белоградчишката крепост, която е национален паметник на културата.\"От пресцентъра на ГЕРБ посочват още, че \"само преди два дни Вежди Рашидов внесе законова поправка, с която посегателствата върху паметниците на културата ще се наказват с десетократно по- високи глоби. Реакцията му беше предизвикана от неотдавнашната вандалщина в пещерата Магурата, която се намира в същия район.\"", "date": "2019.07.12", "title": "Рашидов: Спрете вандалщината върху Белоградчишките скали - там забиват винкели и закачват лампи"}
{"url": "https://offnews.bg/analizi-i-komentari/chernobil-v-norvezhko-more-savetskata-atomna-podvodnitca-shte-ubiva-b-707136.html", "text": "В Норвежко море са открити радиоактивни вещества. Нормите на концентрацията са превишени 100 000 пъти. Източникът е съветската атомна подводница „Комсомолец“, потънала на 7 април 1989 г. на юг от Мечия остров, между Норвегия и архипелага Шпицберген.Вече 30 години „Комсомолец“ лежи на дъното на Норвежко море и представлява интерес само за военните историци. Но причините за пожара в най-добрата към онзи момент съветска атомна подводница така и не бяха огласени. Тя беше наричана „Златната рибка“ – немислимо скъпият проект бе сравняван с проект от космическия отрасъл. Титановият корпус осигуряваше възможност за потопяване на рекордна дълбочина, което гарантираше подводницата да не бъде уловена от пеленгаторите.Историята за гибелта на този амбициозен проект зловещо напомня за неотдавнашния провал на „Лошарик“, когато загинаха 14 моряци – противопожарната система не се е справила с огромния пожар, в системата за въздухоподаване за шланговите дихателни апарати са попаднали горивни продукти. Неуязвимата за нападения, неуловимата, мощната и съвсем нова за времето си „Комсомолец“ загина и стана гроб за моряците. Загинаха 42 души от екипажа, спасиха се 27.Десет години след трагедията с „Комсомолец“ разследването бе прекратено с формулировката, че „е невъзможно да се установят истинските причини за пожара и потъването на подводницата“. За изваждането й от дълбочина 1 680 метра никога не е ставало дума, а историята не познава подобни случаи. Според официалните съобщения, реакторът е бил заглушен автоматично по време на пожара.Оттогава „Комсомолец“ е била периодично обследвана от отечествени специалисти с помощта на дълбоководните апарати „Мир“. Докладите се свеждаха до заключението, че атомната подводница не представлява заплаха за околната среда. Все пак се фиксираха малки изтичания на радиоактивни вещества, в това число на Цезий-137. Впрочем, незначително количество.Поради това съобщението в Туитър на норвежката Агенция за ядрена безопасност за открити високи концентрации радиоактивни вещества близо до „Комсомолец“ стана не само сензация, но и повод за паника. В доклада на съвместната експедиция на норвежки и руски учени, изследвали подводницата с помощта на дистанционно управляем дълбоководен апарат, се посочва превишение на концентрацията със 100 000 пъти над нормата.Норвежката телевизия TV2 цитира ръководителката на експедицията Хилде Хелдал, която информира за открити 10 бекерела на литър радиация. Руските медии незабавно написаха за рекордното лъчение от подводницата, очевидно станали жертва на трудностите в превода. Норвежците говорят не за превишение на радиацията, а за концентрация на радиоактивни вещества – а това е голяма разлика.Експертът Андрей Золотков обяснява, че изобщо не става дума за радиация като поток от частици, а за някакви вещества, разтворени във водата. „Това е повод да се замислим за причините. Това е звънец. На дъното лежи потопена атомна подводница, на която вървят корозионни процеси. И ако по света има практика с повдигане на кораби от 100-200 метра, то от дълбочина над 1 500 метра никой не е вадил подводница“, коментира той.Золотков е безспорен експерт в областта на радиоактивното замърсяване, професионален атомен инженер, който знае всичко за радиоактивните обекти на Северо-Запада. Той препоръчва да се обърне внимание на това какви заключения обнародват норвежците след окончателните резултати от експедицията. Главният въпрос е какви точно вещества са открити в пробите. Ако това са изотопи от цезий и стронций, значи лъченията са действително от реактора.И това ще бъде най-трудното за света. Първо, то ще ощети рибния отрасъл, който е значителна част от икономиките на северните страни, в това число Русия.С идеята за чиста Арктика също ще се наложи да се простим. Впрочем, заразяването на Световния океан с радиоактивни изотопи едва ли ще остане локален проблем.Съветската подводница може да стане втори Чернобил, но бавен – ще убива със скоростта на корозията на метала.Руската страна очевидно се опитва да снижи репутационните си загуби. Медиите цитират военния експерт Алексей Леонков, който обвини норвежците, че те сами в хода на изследванията на херметизацията са нарушили здравината на корпуса на подводницата, която, внимание – „играе ролята на саркофага като в Чернобил“. Тук трябва да се припомни, че никакъв ядрен взрив в подводницата не е имало, а това значи, че няма и саркофаг. Второ, солидният корпус на „Комсомолец“ е изгубил херметизацията си по време на пожара, поради което екипажът е успял да я повдигне на повърхността, но в крайна сметка тя все пак е потънала. И, трето, разбира се, че норвежците никъде не са прониквали и не са оставили никакви дупки по корпуса.Възможно е алармените нагласи все още да са преждевременни. Реакторът може да се окаже напълно херметизиран, а източници на изотопите теоретично може да са други метални детайли на подводницата, защото всяко друго оборудване може да корозира.Експертът Золотков препоръчва не да се поддаваме на паниката, а да дочакаме заключенията от изследванията. Но независимо от детайлите, публикуваната информация вече еднозначно говори за новата задача на приарктическите страни – да решат проблема с „Комсомолец“. Изграждането на саркофаг на такава голяма дълбочина е фантастика, операция по повдигането – не по-малко сложна и рискована идея. И нещо подсказва, че спасяването на света от потъналата съветска подводница с изработването на уникални проекти и с отделянето на финансиране, ще бъде направено не от Русия, а от Скандинавия.", "date": "2019.07.12", "title": "Чернобил в Норвежко море: съветската атомна подводница ще убива бавно, със скоростта на корозията на метала"}
{"url": "https://offnews.bg/obshtestvo/posolstvoto-na-izrael-za-skandala-v-slanchev-briag-viarvame-che-spra-707147.html", "text": "\"Не трябва да забравяме, че туристите от Израел в България стават все повече през последните години и подобни случаи не отразяват отношенията между хората от Държавата Израел и България, още по-малко отразяват все по-тесните връзки между двете държави.\"Това се посочва в изявление на Посолството на Израел в България по повод \"случая с израелски туристи, станали  в курорта Слънчев бряг.\"", "date": "2019.07.12", "title": "Посолството на Израел за скандала в Слънчев бряг: Вярваме, че справедливостта ще бъде възстановена"}
{"url": "https://offnews.bg/futbol/etar-izmakna-tochka-ot-tcska-na-balgarska-armia-707152.html", "text": "С изненада още в първия кръг стартира сезонът в Ефбет Лига. Отборът на Етър измъкна точка като гост на ЦСКА на \"Българска армия\", след като стигна до 2:2 в късния мач от програмата за петък.В първата среща от кръга Берое надви Ботев във Враца с 3:1. Очакванията бяха за разгромна победа на ЦСКА на фона на показаното в мача от Лига Европа при победата с 4:0 над черногорския Титоград, но не се оправдаха.Иначе двубоят започна отлично за играчите на треньора Добромир Митов. Резултатът бе открит от домакините още в 4-ата минута на срещата. Петър Занев навлезе в наказателното поле и беше изритан от Александър Дюлгеров, при което съдията Стефан Апостолов отсъди дузпа.Зад топката застана Али Соу и с мощен шут реализира. До края ЦСКА можеше да удвои, но вратарят Иванов и отменен гол на Соу запазиха резултата. В 57-ата минута резултатът беше изравнен.При една атака на гостите Тиаго Родригес отне топката, но реши да дриблира в собственото наказателно поле, при което Даниел Младенов му открадна топката, напредна и изравни.ЦСКА отново излезе напред в 73-ата минута, когато тийнейджърът Митко Митков демонстрира страхотно самочувствие и с удар от дистанция с левия крак направи 2:1. Само пет минути по-късно обаче Етър изравни отново.Иван Стоянов центрира и Младенов с глава вкара за 2:2. В края на мача Здравко Илиев дори можеше да донесе победата на Етър след самостоятелен пробив, но ударът му мина встрани от вратата.", "date": "2019.07.12", "title": "Етър измъкна точка от ЦСКА на \"Българска армия\""}
{"url": "https://offnews.bg/tenis/federer-specheli-klasikata-s-nadal-i-e-na-final-707151.html", "text": "Швейцарецът Роджър Федерер се класира на финала на турнира \"Уимбълдън\", след като победи големия си съперник Рафаел Надал със 7:6 (3), 1:6, 6:3, 6:4.Така във финала в неделя Федерер ще спори за трофея със световния номер 1 Новак Джокович, който спечели титлата преди година.С успеха Федерер намали изоставането си в общия баланс срещу Надал, като вече има 16 успеха в актива си срещу 24 за испанеца.Този полуфинал беше първи мач на \"Уимбълдън\" между двамата съперници от финала през 2008 година, когато победител стана испанеца, а мачът помежду им е определян като една от най-големите класики в тениса за всички времена.За Федерер това ще бъде 12-и финал на \"Уимбълдън\", където е печелил трофея осем пъти (2003—2007, 2009, 2012, 2017).Двете легенди в мъжкия тенис извадиха най-добрите оръжия от арсенала си и накараха хилядите фенове по трибуните на централния корт, сред които имаше куп знаменитости, на няколко пъти да стават на крака и да аплодират изпълненията им.Двукратният шампион Надал обаче не успя да противодейства на швейцареца в дълъг период от време и пропусна да се класира на своя първи финал в турнира от 2011 г. насам.Особено драматичен беше финалът на мача. Федерер сервира за победата. При 30:30 испанецът стигна до точка за пробив. Федерер я спаси, след което стигна до мачбол. Надал отложи още два пъти края на мача, но при петия си мачбол Федерер успя да затвори мача и да стигне до финала срещу защитаващия титлата сърбин.", "date": "2019.07.12", "title": "Федерер спечели класиката с Надал и е на финал"}
{"url": "https://offnews.bg/tenis/dzhokovich-se-spravi-s-bautista-agut-i-e-na-final-v-uimbaldan-707140.html", "text": "Световният номер 1 в мъжкия тенис Новак Джокович се класира за финала на турнира от Големия шлем \"Уимбълдън\", след като победи Роберто Баутиста Агут с Така сърбинът часа победителя от мегасблъсъка Роджър Федерер - Рафаел Надал, който запова след малко. За Ноле това е шести финал в надпреварата в Лондон, като до момента той има 4 титли.Към момента Джокович вече има 71 победи в кариерата си на Уимбълдън. В Откритата ера над 70 успеха в надпреварата, са записали само Роджър Федерер, Джими Конърс и Борис Бекер.Иначе днес сърбинът спечели бързо първия сет, в който направи с два пробива. В началото на втората част Баутиста Агут значително подобри представянето и заслужено стигна до пробив, който умело успя да съхрани и да изравни резултата.Ключът към изхода на третия сет, а и не целия мач, се оказаха шестият и седмият гейм. Джокович успя да пробие за 4:2, след което изоставаше с 15:40 при негов сервис.След разиграване, продължило рекордните 45 удара и спечелено от сърбинът с бекхенд-уинър по правата, Джокера стигна до 40:40, а малко по-късно успя успешно да затвърди пробива.До края на мача за Ноле стана по-лесно, той пречупи тотално испанския си опонент и загуби общо само още два гейма. ", "date": "2019.07.12", "title": "Джокович се справи с Баутиста Агут и е на финал в Уимбълдън"}
{"url": "https://offnews.bg/politika/daritkova-gerb-e-100-protcenta-demokratichna-partia-koiato-promeni-b-707150.html", "text": "Категорично ГЕРБ е сто процента демократична партия, заяви пред БНТ председателят на ПГ на управляващата формация Даниела Дариткова. Тя отбеляза, че миналата неделя, което освободи от всички ръководни постове в партията Цветан Цветанов без нито едно изказване от залата, е проведено демократично и \"съгласно предварително заявения дневен ред.\"Имаше изказване от председателя на ПП ГЕРБ, което завърши Националното събрание. Важното беше ние да приемем предложените промени в Устава. А за да се стигне до тези промени, беше проведено дълго обсъждане с общинските структури, те бяха отправили своите предложения, дневният ред беше оповестен на общинските събрания, обсъждания в общинските структури имаше. Аз съм и председател на общинската структура на ГЕРБ в Смолян и мога да гарантирам, че там дискусия имаше, каза Дариткова.Аз искам да подчертая, че ГЕРБ се вслушва в гласа на обществото и това ни дава сила толкова пъти да можем да спечелим доверието на хората. Затова ключовата дума, която се изтъкна на това Национално събрание, е справедливост. Ние така спечелихме доверието на българите през 2009 г. И трябва да се върнем към именно това свое намерение – да търсим максимална справедливост в обществото и да я демонстрираме със своето поведение. Това налагаше и промяната, която настъпи в ГЕРБ, заяви председателят на ПГ на управляващата партия.Искреността ще бъде оценена от българския избирател, защото политическите партии се оценяват именно на избори. Това, че българите ни дават доверие толкова пъти, означава, че въпреки че не сме идеални, ние се справяме и търсим варианти да се променим към добро. Ние наистина променихме България и това трябва да бъде отчетено, но във всички случаи трябва да търсим наистина друг облик на ГЕРБ. И той да бъде такъв, че отново да вдъхне доверие на избирателите на предстоящия местен вот, каза още Даниела Дариткова.", "date": "2019.07.12", "title": "Дариткова: ГЕРБ е 100 процента демократична партия, която промени България"}
{"url": "https://offnews.bg/zdrave/sladkite-napitki-i-plodovite-sokove-mozhe-da-uvelichat-riska-ot-rak-707132.html", "text": "Пиенето на сладки безалкохолни напитки и плодови сокове увеличава риска от рак. Резултати от мащабно проучване на френски учени, публикувано в British Medical Journal, предполага, че ограничаването на консумацията им ще намали случаите на онкологични заболявания.През последните десетилетия консумацията на сладки напитки рязко се е покачила. С това се свързва и нарастването на случаите на затлъстяване, което само по себе си увеличава риска от развитие на онкологично заболяване.В хода на изследването учените са анализирали данните на над 101 хиляди французи (21% мъже и 79% жени), оценявайки нивото на потребление на сладки напитки. Те са били наблюдавани в продължение на 9 години, в периода 2009-2018 г., за да се прецени рискът от поява на онкологично заболяване и по-конкретно – рак на гърдата, рак на дебелото черво и простатата.Учените взели под внимание и други рискови фактори - възраст, пол, наследственост, тютюнопушене, ниво на физическа активност. Резултатите показали, че консумацията на 100 мл сладки напитки дневно повишава общия риск от развитие на рак с 18% и конкретно на рака на гърдата с 22%.Участниците в проучването били разделени на две групи – едните консумирали сок, другите сладки безалкохолни напитки. Установило се, че и в двете групи рискът от рак е еднакво висок.Най-значимият момент в това изследване според учените е потвърждението, че натуралните плодови сокове могат да бъдат толкова вредни, колкото и сладките безалкохолни напитки. Макар че плодовият сок съдържа повече витамини и хранителни вещества, той често има не по-малко захар.", "date": "2019.07.12", "title": "Сладките напитки и плодовите сокове може да увеличат риска от рак"}
{"url": "https://offnews.bg/temida/pusnaha-evgenia-baneva-ot-aresta-zaradi-seriozni-zdravoslovni-prichini-707139.html", "text": "Специализираната прокуратура измени мярката за неотклонение на Евгения Банева в „подписка“ поради сериозни здравословни причини.От миналата година Банева е обвиняема за участие в организирана престъпна група, данъчни престъпления, пране на пари, държане на боеприпаси и присвоявания.Днес в Специализираната прокуратура е предоставено заключение от съдебно-медицинска експертиза, изготвена в „Пирогов“, в което се посочва, че настоящото здравословно състояние на Евгения Банева не е съвместимо с условията в следствения арест и се налага провеждане на оперативно лечение в спешен ред.По делото е приложено и писмено становище на болницата при Софийския затвор, че обвиняемата не може да получи адекватни медицински грижи в болничното заведение.След като са се запознали с експертното заключение, и основавайки се на Европейска конвенция за правата на човека и основните свободи, наблюдаващите прокурори са изменили мярката за неотклонение „задържане под стража“ на Банева с по-лека – „подписка“.На Евгения Банева е наложена забрана да напуска страната.На МВР е възложено да следи изпълнението на мярката за неотклонение.", "date": "2019.07.12", "title": "Пуснаха Евгения Банева от ареста заради сериозни здравословни причини"}
{"url": "https://offnews.bg/obshtestvo/velislav-minekov-zaplashvan-sam-opasno-4-pati-predi-palezha-izvarshi-707153.html", "text": "„Убеден съм, че извършителят ще се окаже неизвестен и пак нищо няма да се разкрие. Пожарникар ми каза, че стъклата на автомобила ми са счупени и вътре е излята запалителна течност“. Това заяви пред OFFNews проф. Минеков, собственик на опожарената кола до кооперацията в столичния квартал „Изток“. „Министърът на вътрешните работи, който за нищо не става, си каза, че цялото това следствие не разполага с никаква яснота и че когато разберат за какво става дума, тогава ще съобщят. Това, че се лансира версията, че колата на сърбина била действителната мишена, а моята случайно е пламнала, е нормално гнусно и не е неочаквано“, посочи той.Скулпторът научил, че омбудсманът Мая Манолова се е обадила на министъра и настояла за подробности за състоянието му, а също кой и защо е направил това. Ние не се познаваме лично, уточни професорът.Той каза, че след нощта на инцидента не е успял да отиде в полицията за повторни показания, нито при застрахователя, тъй като здравословно не бил добре.„Цял ден лежах, наложи се да ме прегледа пулмолог, опушил съм се яко, докато опитвах да спасявам автомобили пред блока. Очаквам да получа уведомление от прокуратурата, че следствието се прекратява, това съм го играл много пъти. Стъписващо е, че полицейски шеф заяви, че няма никакви разследвания по мои жалби за предишни заплахи. А с една от тях се занимаваше следовател Пенчев от отдел „Убийства и тежки престъпления“, разкри Минеков.Тази вечер в предаването „ЕвроДикоф“ по ТВ Евроком професорът саркастично отбеляза, че ако продължава да говори така, ще му свършат колите и, ще не ще, ще стане пешеходец. Полицията наложи версията, че обект на палежа е била колата на сърбина /който е съсед на Минеков в кооперацията в столичния квартал „Изток“/ , а огънят се е прехвърлил в неговия „Опел“.Според него целият случай се пренасочва, не се говори за два изгорели автомобила и че „има криминално действие, което не е случайно“.„Има нарочно запалване, а оттук нататък кой трябвало да бъде пръв или втори, натоварването с фактологията, че другият човек бил чужденец, прави нещата да изглеждат възможно по-оневиняващи целия криминален акт. А има такъв. Определени медии са залети с предположения, че едва ли не аз вероятно съм подкокоросал някого да запали двете коли, да изгори и моята, за да мога да се кача на желания пиедестал. Не мога да разбера какъв е смисълът на цялата тази помия“, коментира проф. Минеков.Той не пропусна да изрази благодарност към пожарникарите с шеф Георги Ташев от 7-о управление, които пристигнали буквално за минути и с изключителна смелост потушили огъня, а можело да се взривят няколко резервоара. „Пред двете изгорени коли има още една „Шкода“, на която успях челно да разбия вратата и да я вкарам на тревата в двора, после опитах да преместя и тази кола, но вътре пушекът беше тежък и капеше пластмаса, че аз не издържах повече от няколко минути и я оставих да изгори“, разказа той, докато на екрана вървяха кадри с автомобилните останки.Професорът припомни казаното от началника на Първо районно комисар Милтенов, че там никога не са постъпвали жалби за някакъв опит за насилие срещу него. „Това не е вярно, на него или не са му предоставили документи, или не е запознат, или действа в услуга на подпалвачите, което би било твърде жалко. Последната жалба бе разследвана от следовател Пенчев, това беше много сериозна заплаха“, подчерта той.От 2014 до 2019 г. получавал „шеговити“ заплахи, но в същия период е имало 4 сериозни, за които никога не е разказвал. „Те представляваха опасност, първият случай си беше чисто отвличане от ателието ми. Началникът на тези двама бандити, на които им беше поръчано да ме дърпат и да ми кажат какво да правя и какво не, се оказа мой бивш новобранец, когото изглежда съм обиждал в казармата. Но последната много опасна заплаха беше отново в ателието и това се случи на 10 метра от неподозиращия ми син. Този път човекът, който дойде да ме предупреди, беше много сериозен. Всичко това е описано в Първо районно, имаше следствие, прокуратурата заключи, че издирваният не е намерен, следовател Пенчев от отдел „Убийства“ се занимаваше със случая“, разкри проф. Минеков.Той уточни, че не желае да спекулира, защото може да е нещо наистина криминално или да е случайно, да има подпалвач. „Нека да припомня, че българските криминалисти в последните много години не са залавяли подпалвачи, това е красиво престъпление и не оставя следи“, каза скулпторът.Адвокат Николай Хаджигенов иронично направи няколко предположения с уговорката, че не е министър на вътрешните работи. „Първо, не намериха клошар в рамките на два часа. Очаквам до края на деня да съобщят, че това всъщност е човек на Цветан Василев и вероятно става въпрос за терористичен или някакъв друг акт. И че това няма нищо общо с проф.Минеков, бъдете убедени. От министерствата на вътрешните работи и на правосъдието струи интелект в небивали мащаби“, коментира юристът.Според него нещата са ясни – жалкият сърбин е просто жертва с тази нещастна „Алфа Ромео“. „Така, че става дума за нещо съвсем различно – това е сплашване на проф. Минеков и съвсем не е за пръв път. Вероятно няма да е и за последен. За мен лично няма неяснота тук – гражданската активност и непримиримостта срещу беззаконията у нас водят ето до такива неща. Те не водят до постове, облаги и апартаменти“, подчерта адвокатът.Хаджигенов изрази недоумение защо автомобилът на Минеков, който е предмет на престъпление, продължава да стои до кооперацията, а не е вдигнат и запечатан, тъй като съдържа доказателства. „Така е, защото на никого не му дреме, защото гражданската активност на професора е насочена към властта, а на нея очевидно не й пука за Минеков. Няма друга версия, освен тази, че скулпторът е атакуван директно заради борбата му срещу беззаконието и корупцията, и че хората около него трябва да бъдат сплашени, за да мълчат, но ние няма да мълчим“, каза Хаджигенов. PR експертът Арман Бабикян отбеляза „активизирането на всички жълто-кафяви помийни ями, организирани от богат медиен магнат, който се подвизава и като политик“. „На тях силата и властта им се състои в това – едните да са разделени от другите, а този път видяха подкрепата от всички краища, това ги вбесява, те са проправителствени“, заключи Бабикян.", "date": "2019.07.12", "title": "Велислав Минеков: Заплашван съм опасно 4 пъти преди палежа, извършителят пак няма да бъде открит"}
{"url": "https://offnews.bg/kultura/kino-pod-zvezdite-s-bnt-v-borisovata-gradina-707108.html", "text": "На 16 юли от 21:00 часа на Лятната естрада в Борисовата градина (София) Българската национална телевизия в партньорство със Столична община организира специална безплатна прожекция на „Áга“ – филма, за който всички говорят.Продукцията, осъществена с подкрепата на БНТ, върна страната ни в основната програма на фестивала „Берлинале“ след почти 30-годишно отсъствие. Кратката екранна биография на „Áга“ вече е белязана от 38 отличия от престижни филмови форуми, пишат от телевизията.Режисьор е Милко Лазаров, който е и съсценарист, заедно със Симеон Венциславов. Продуцент от българска страна е Веселка Кирякова, а музиката е на Пенка Кунева. Едно от големите достойнства на филма „Áга“ е майсторската визия, създадена от оператора Калоян Божилов. Естествен декор е безкрайната снежна пустиня на Якутия, в чиито простори от 6 000 години живеят само един милион души. Те се славят със своята памет и висока продължителност на живота.„Áга“ разказва за живота на двама инуити, Нанук и Седна, които живеят някъде накрай света - сами в бялата пустош на далечния Север, така както са живели първите хора – без големи въпроси, без претенции и амбиции, без агресия – ден след ден. Дъщеря им Ага ги е напуснала и след смъртта на Седна, Нанук тръгва да я търси.\"С този филм изследвам как модерният свят застрашава устоите на основни човешки ценности. Възхищавам се на хора, които живеят в непоносими за модерния човек условия и успяват да съхранят деликатните си взаимоотношения и да приемат живота смирено и състрадателно\", казва Милко Лазаров.Главната женска роля изпълнява Феодосия Абрамова. В скромната си филмография на 60-годишната пенсионерка от малкото селце Амгавече има две роли: една епизодична във филма „Огън на вятъра“ („Костер на ветру“) на режисьора Дмитрий Давидов и главната роля в един от най-успешните филми, създадени от български творци – „Áга“. Участието в „Берлинале“ е един от най-ярките моменти в живота на самородната актриса, която за първи път в живота си напуска родната Якутия, припомнят от БНТ.Неин екранен партньор във филма „Áга“ е Михаил Апросимов. Той е заслужил артист на Якутия, член на Съюза на писателите, който има повече от 60 роли в Нюрбинския пътуващ театър, автор е на две книги и има три роли в киното, преди да се снима в продукцията на България, Германия и Франция „Áга“.Ролята на Ага изпълнява младата актриса Галина Тихонова, за която „Áга“ последната и най-силна роля. В края на миналата година 32-годишната Галина си отиде след тежко заболяване.В първата вечер на „Кино под звездите“ БНТ ще представи и две филмови миниатюри: „Легенда за първия кукер“ – епизод от първия български анимационен фентъзи сериал „Златната ябълка“ и късометражния филм от европейската програма EU&ME „Формата“ (The Shape), създаден по стихове на Пол Елюар.", "date": "2019.07.12", "title": "\"Кино под звездите\" - с БНТ в Борисовата градина"}
{"url": "https://offnews.bg/obshtestvo/stolichna-obshtina-montira-22-stantcii-za-izmervane-kachestvoto-na-vaz-707135.html", "text": "Започна монтирането на 22 мониторингови станции за измерване на качеството на въздуха, съобщи кметът на София Йорданка Фандъкова.Това е първата общинска система за измерване, която ще допълва националната на изпълнителна агенция „Околна среда“ (ИАОС). Данните от сензорите ще са достъпни в реално време, като и в момента на сайта на общината публикуваме данните от ИАОС, допълва кметът. Амбицията е да се създаде собствена система, която да е точна и да дава информация от повече точки в града. Съгласно изискванията първият сензор се монтирана до станцията на ИАОС, за да се извършва паралелно измерване с референтната станция. Сензорните станции измерват най-разпространените замърсители, в това число ФПЧ10 и ФПЧ2,5. За проекта е осигурено европейско финансиране по програмата „Балкани – Средиземно море“.\"Преди две години създадохме и системата за прогнозиране на нивото на замърсяване. Тя се надгражда и събира данни, което подобрява точността на прогнозите. Това ни дава възможност да реагираме по-адекватно със спешните мерки за дните с високо замърсяване\", посочва още Фандъкова. Тя коментира още, че в София единственият контролиран замърсител над нормите е „фини прахови частици“. По данни от Изпълнителна агенция „Околна среда“ със 17% намалява броя на дни с превишения на ФПЧ през 2018 г. спрямо 2017 г. По предварителни данни за 2019 г. намалението е с 45% спрямо 2017 г. Кметът посочва и други мерки за справяне с проблема. \"Двата големи източника на замърсяване в града са транспорта и битовото отопление. Намалихме два пъти и половина вредните емисии от градския транспорт с модернизацията на почти 90% от старите автобуси. Осигурихме средства по програмите „Лайф“ и „Околна среда“ за безплатна подмяна на 1/3 от старите печки на дърва и въглища на домакинствата в София.\"", "date": "2019.07.12", "title": "Столична община монтира 22 станции за измерване качеството на въздуха"}
{"url": "https://offnews.bg/gimnastika/krasotata-na-katrin-taseva-be-uvekovechena-sas-skulptura-707125.html", "text": "Красотата и грацията на една от най-добрите ни гимнастички извая скулпторът Александър Давидов. Той направи две статуи на гимнастичката – едната с топка, а другата с лента. Сякаш има препратка към едни от най-запомнящите се съчетания на Тасева.„Изключително съм благодарен на г-жа Илиана Раева и на Катрин за възможността и за отделеното време. Благодаря и на Невяна Владинова и Боряна Калейн, които бяха толкова добри да отделят от свободното си време да позират за следващите две скулптури.Надявам се да се справя добре и поне малко да се доближа до красотата, която излъчват тези наистина златни момичета, когато играят своите съчетания!\", написа скулпторът.", "date": "2019.07.12", "title": "Красотата на Катрин Тасева бе увековечена със скулптура"}
{"url": "https://offnews.bg/obshtestvo/dvizhenieto-po-5-km-ot-magistrala-hemus-spira-zaradi-montazh-na-kame-707113.html", "text": "От 23 ч. до 24 ч. на 13 юли, 9събота) ще бъде спряно движението в двете посоки между 49-ти и 53-ти км на АМ „Хемус“, съобщава Агенция \"Пътна инфраструктура\".Причината е монтаж на рамка за камерите за тол системата.За да не се затруднява трафикът през деня, рамката ще се монтира късно вечерта.По време на ограничението трафикът ще се пренасочва от пътен възел „Ботевград“ по обходния път на Ботевград и път I-3 към с. Трудовец - с. Разлив - пътен възел „Правец“ - АМ „Хемус“ и обратно. Необходимо е шофьорите да карат внимателно, със съобразена скорост и да спазват стриктно пътната сигнализация.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.07.12", "title": "Движението по 5 км от магистрала 'Хемус' спира заради монтаж на камери на 13 юли"}
{"url": "https://offnews.bg/stil/dashteriata-na-monika-beluchi-probiva-v-modnata-industria-707107.html", "text": "Моника Белучи и Венсан Касел бяха любима двойка на милиони почитатели по света години наред, а от любовта им се родиха две прекрасни момичета – Дева и Леони Касел. Леони все още е твърде малка, за да стъпи на световния подиум, но Дева вече стремглаво върви по стъпките на майка си, като привлича много внимание върху себе си.Точно както своята майка, така и Дева вече работи с модния идол Dolce & Gabanna, като през пролетта тя стана лице на нов аромат на бранда, съобщава EVA.bg.Това е първата ѝ рекламна кампания, но със сигурност няма да бъде последната. Снимките на дъщерята на една от най-красивите жени в света ще бъдат представени след година, което означава, че догодина лицето на Дева Касел ще краси много витрини.От EVA.bg припомнят, че Дева приковава погледите още по време на мъжката Седмица на модата в Милано, когато стои на първия ред, за да гледа представянето на колекцията на Dolce & Gabanna за пролет/лято 2020 година.След публикуване на снимки от събитието, всички в социалните мрежи коментират, а самата Дева има хиляди почитатели. Срещат се възклицания като: „Одрала е кожата на Моника Белучи!“, „Красавица като майка си!“, „Гените не лъжат“.", "date": "2019.07.12", "title": "Дъщерята на Моника Белучи пробива в модната индустрия"}
{"url": "https://offnews.bg/futbol/naj-zabavnite-biseri-na-rozhdenika-dimitar-penev-prez-godinata-707115.html", "text": "Треньор №1 на ХХ век у нас Димитър Пенев празнува рожден ден днес. Стратега, извел България до най-големия й успех във футболната история – четвъртото място в САЩ'94, е роден на 12 юли 1945 г. в софийското село Мировяне.По този повод решихме да се поразровим из архивите и да подберем едни от най-забавните коментари на легендата през изминалите 365 дни.Ето и нашата селекция:\"\".\"\".\"\".\"\".\"\".\"\".Пената беше поздравен в официалния сайт на ЦСКА. Ето какво написаха \"червените\":\".От Българския футболен съюз също не пропуснаха да поздравят легендата, пожелавайки му крепко здраве и бъдещи успехи. Ето какво написаха от БФС:\"\".", "date": "2019.07.12", "title": "Най-забавните бисери на рожденика Димитър Пенев през годината"}
{"url": "https://offnews.bg/sviat/37-raneni-zaradi-silna-turbulentcia-na-borda-na-air-canada-707116.html", "text": "Най-малко 37 души са ранени заради силна турбуленция на борда на самолет на авиокомпания Air Canada. Самолетът с 284 души на борда пътувал от Ванкувър до Сидни, но се наложило да кацне извънредно в Хавай. Авиокомпанията обяви, че турбуленцията възникнала внезапно, при ясно време, два часа след Хавай.Според пътниците турбуленцията била толкова тежка, че в салона имало кръв, а в горната част се образували вдлъбнатини от това, че пътници се удряли в нея.30 от пострадалите с откарани в болница в Хонолулу. 9 души са пострадали тежко. ", "date": "2019.07.12", "title": "37 ранени заради силна турбуленция на борда на Air Canada"}
{"url": "https://offnews.bg/obshtestvo/vanshno-sledete-prognozata-za-vremeto-ako-patuvate-do-gartcia-707133.html", "text": "Във връзка с предупрежденията за възможни нови бури през почивните дни в Гърция, Министерството на външните работи съветва българските граждани, намиращи се на територията на страната или планиращи пътуване в южната ни съседка, да следят метеорологичните прогнози и да се информират за актуалната обстановка.По информация на генералното ни консулство в Солун нашите сънародници, адресно регистрирани и притежаващи недвижимо имущество в Халкидики, които са претърпели щети в следствие на природното бедствие от 10 юли, могат да посетят съответните общини и да подадат искане за обезщетение, допълват от МВнР.Българските граждани могат да се свържат с:Община Неа Пропонтида – отдел „Защита на околната среда“ и отдел „Грижи“, тел.: 0030 237 33 50281.Община Касандра - „Техническа служба“ на общината, тел: 0030 23743 50100.Община Ситония - отдел „Протокол“, тел: 0030 23753 50100.Община Полигирос - отдел „Гражданска защита“, тел: 0030 23713 50706.На място в съответните общини е необходимо да бъде попълнено искане, както и да бъдат представени снимки с щетите на недвижимото имущество.В случай на претърпени поражения на МПС, българските граждани могат да се обърнат към Противопожарна служба на Полигирос – тел: 0030 23710215610, за издаване на удостоверения за събитието. На място е необходимо да подадат попълнен формуляр, както и да предоставят снимки на нанесените щети по автомобила.", "date": "2019.07.12", "title": "Външно: Следете прогнозата за времето, ако пътувате до Гърция"}
{"url": "https://offnews.bg/ikonomika/zavodat-na-folksvagen-shte-e-v-turtcia-a-ne-u-nas-707117.html", "text": "Водещият производител на автомобили в света - германската компания „Фолксваген“ - е взел окончателно решение новият завод на концерна да бъде в Турция, а не в България, съобщи „24 часа“, като се позова на свои източници.Така инвестицията за няколко милиарда евро отива в Измир.Според изданието причината за това е най-вече заради натиска от страна на Катар. Арабската държава държи 17% от акциите на „Фолксваген“.До последно България е била фаворит, но Турция е предложила по-голяма държавна финансова подкрепа и безплатен терен.Преди седмици лично шефът на „Фолксваген“ Херберт Дис обиколи България и Турция, за да прецени сам къде да е новият завод. Той се е срещал и с бизнесмени във Виена, които е опитвал да убеди да подпомогнат с инвестиции избора на България, но явно въпреки всичко Турция е предложила повече, пише \"24 часа\".В новия завод край Измир ще се произвеждат автомобили от много марки на „Фолксваген“.В същото време германското бизнес издание \"Ханделсблат\" пише, че окончателното решение все още не е взето и се очаква в средата на август, а България продължава да се разглежда като вариант.Решението в полза на Турция причинява главно политически проблеми, подчертава „Ханделсблат“. Причината е в противоречивия курс на президента Реджеп Тайип Ердоган, който частично се отказа от редица демократични права след неуспешния опит за преврат от преди три години.“Фолксваген” иска да използва следващите седмици отново, за да разследва положението с човешките права в Турция. Освен това концернът трябва принципно да е наясно с правната сигурност в страната.В това отношение България, като държава-членка на ЕС, има явно предимство пред Турция. Групата “Фолксваген” трябва да се опита да договори с турското правителство в Анкара подобна степен на правна сигурност. Смята се, че федералното правителство не е повдигнало възражения срещу изграждането на завода в Турция, допълва \"Ханделсблат\", цитиран от БГНЕС.", "date": "2019.07.12", "title": "Заводът на Фолксваген ще е в Турция, а не у нас"}
{"url": "https://offnews.bg/zdrave/androlog-kogato-mazhete-sa-seksualno-aktivni-vlizaneto-im-v-kritiche-707109.html", "text": "Д-р Макки, кога настъпва андропаузата?Всичко е индивидуално. Имам пациенти, мъже на 50-55-години, които признават, че отдавна са забравили какво е секс, и 80-годишни, които твърдят, че веднъж седмично правят секс с партньорката си. В общия случай андропаузата настъпва между 40-50-годишна възраст.При жените спадът на нивата на женския полов хормон естроген е рязък, при мъжете е постепенно. Навлизат в период на понижена сексуална и жизнена активност, заради спада в нивата на мъжкия полов хормон – тестостерон.Смята се, че след 40 г., синтезът на тестостерона се понижава с около 1% годишно. Има една поговорка – апетитът идва с яденето. Има мъже, които имат до себе си привлекателна жена, но казват – „аз предпочитам да изгледам един мач“. Моите наблюдения са, че когато мъжете са сексуално активни, настъпването на андропаузата се отлага във времето.„Подмладява“ ли се андропаузата в последните години?Мъжете, които не са сексуално активни, и на 25-годишна възраст не са били. За съжаление, започнаха да идват много такива пациенти. Искат дете, когато ги питам от колко време правят опити, казват „от 2 години и не се получава“. Вече започнах да задавам въпроса: „А правите ли секс редовно?“ – отговарят - „Нали знаете, с този динамичен начин на живот, веднъж месечно… “Говорим за 30-годишни мъже. Това е много тревожно. Става дума за хора, които визуално изглеждат много добре, но водят заседнал начин на живот, хранят се нездравословно. При пациенти, които спортуват, имат активен и здравословен начин на живот, този период се удължава.Кои са първите симптоми за настъпването андропаузата?Много типичен симптом е общата слабост. Мъжът може да е бил активен по принцип, да спортува, но идва момент, в който усеща липса на жизнени сили. Няма енергия, липсва му концентрация, понижава се либидото, няма самочувствие, затваря се в себе си. Появява се проблем с ерекцията. Тя е сложен механизъм, свързан с главния мозък. Когато се случи „засечка“ 1-2 пъти, мъжът се стресира, фиксира се в проблема, той се задълбочава и рефлектира върху самочувствието му.Това вече ни навежда на мисълта, че синтезът на тестостерона започва по-рязко да намалява. Ние можем медикаментозно да подпомогнем синтеза на тестостерон, но когато проблемът вече е психически, медикаментозната намеса не е ефективна. Нужно е да се потърси помощ от психолог, сексолог, но за съжаление, мъжете рядко се обръщат към такива специалисти.Иначе при такива пациенти първо назначаваме фитотерапия, особено когато става дума за 35-40-годишни мъже. Има медикаментозен подход, но понякога, когато мъжът е доста потиснат, с отпуснат корем, наднормено тегло, не е ефективен.За съжаление, много мъже тогава се сещат, че трябва да имат деца. Имаме случаи, при двойките с репродуктивни проблеми, когато жената е подготвена за инсеминация, мъжът трябва да даде материал, но не успява да го направи в рамките на 3-4 часа. Тогава се налага да вадим сперма от тестисите. Имат сперма, но не получават ерекция. Тези случаи стават все по-чести. Това също е симптом на андропаузата.Какви промени в организма настъпват?Напълняване в областта на корема, кожата няма тоя тургор (по-отпусната е), загуба на енергия и самочувствие. Мъжете стават по-раздразнителни и лесно избухват или се затварят в себе си. Трудно се комуникира с тях. Този период е много сложен, трябва да се потърси психолог, андрологът трудно се намесва.Андропаузата влияе ли върху репродуктивните възможности на мъжа?Не. Има доста сексуални хора, на които спермограмата е лоша. Качеството на сперматозоидите не се влошава, не е задължително.Има ли ефективна терапия?Терапията при мъжете е много сложна, не е като при жената. Трудно можеш да убедиш пациента, че нещо става в организма му. Отношението към такъв мъж трябва да е по-специално - търпение, диалог, разговори. Да се активизират социалните контакти, срещите с приятели, излизането извън дома, да започне да спортува, да се подобри храненето, като се включат продукти с повече витамини и минерали; добър ефект имат пътуванията, смяната на обстановката. Това може да подобри нещата, за да не се фиксира мъжът в проблема.С медикаменти е трудно. Можем да вдигнем тестостерона медикаментозно, но симптомите остават. По мои наблюдения медикаментозното повишаване на нивата на тестостерона има ефект едва в около 30% от случаите.Може ли да се отложи във времето тоя процес?Може, ако човекът води активен начин на живот. В голяма степен зависи от психиката на мъжа. Както казах, апетитът идва с яденето. Когато се прави активно секс, андропаузата може да се отложи във времето. Моите наблюдения са, че тя е по-тежка от менопаузата.", "date": "2019.07.12", "title": "Андролог: Когато мъжете са сексуално активни, влизането им в критическата се отлага"}
{"url": "https://offnews.bg/bojni/legendata-holifijld-prognozira-pobeda-na-shishkoto-ruis-v-revansha-s-d-707119.html", "text": "Живата легенда на професионалния бок Ивендър Холифийлд очаква световния шампион в тежката категори Анди Руи младши да спечели реванша срещу Антъни Джошуа.На 1 юни мексиканецът шокира света, след като свали от трона британеца, печелейки с технически нокаут в седмия рунд на голяма гала вечер в зала \"Медисън Скуеър Гардън\" в Ню Йорк.След края на мача британецът активира клаузата в своя договор за реванш, като втората битка ще се проведе в края на годината.\"Тежката категория израства. Срещата между Руис и Джошуа показа, че когато някой вярва в себе си, той може да постигне онова, което си е поставил за цел.Всичко ще зависи от Антъни. Ако той не може да се справи с натиска, същото нещо ще се повтори и във втората битка. Руиз трябва да направи същата битка, да го е захапал през цялото време.Джошуа не се намираше в най-добрата си кондиция в първия двубой. Той трябва да се подготви за сериозен натиск. Вярата в себе си идва от психиката.Всички знаем, че той е добър боксьор, който е силен, но така се случва, когато пресирате съперника си. Натискът изцежда онези, които не са готови да се справят с него.Очаквам същия изход в реванша, защото Руиз ще се боксира по същия начин. Той не изпитва страх, той е готов да рискува, а онзи, който рискува, има по- голям шанс да спечели и да стане световен шампион\", каза Холифийлд.", "date": "2019.07.12", "title": "Легендата Холифийлд прогнозира победа на шишкото Руис в реванша с Джошуа"}
{"url": "https://offnews.bg/evropa/kandidatat-za-ek-ursula-fon-der-lajen-mozhe-da-poluchi-glasove-ot-kraj-707118.html", "text": "Представители на крайната десница в Европейския парламент от групата \"Идентичност и демокрация\" (ИД) не отхвърлиха днес напълно възможността да подкрепят Урсула фон дер Лайен за следващ председател на Европейската комисия.За да гласува за Лайен, ИД настоява да се прекрати намесата на комисията във вътрешните работи на държавите от ЕС. В този обхват влиза въпросът с върховенството на закона и откриването на процедури по чл.7 от договора за ЕС, уточниха от ИД на пресконференция, посветена на заседанието на парламента следващата седмица, предаде БТА.Засега евродепутатите от Европейската народна партия (ЕНП) са единствените, които твърдо заявяват, че ще гласуват във вторник за Лайен. Социалистите, \"Обнови Европа\" (ОЕ) и Европейските реформатори и консерватори (ЕКР) очакват от Лайен писмени отговори на зададени въпроси, за да преценят в последния момент как ще гласуват, съобщиха техни представители. Социалистите уточниха, че са \"отговорна група\", а ЕКР отбелязаха, че е необходимо да се прояви зрялост.За ОЕ и социалистите е от ключово значение Лайен да обещае, че ЕК ще приложи наблюдение за спазване на върховенството на закона над всички държави в ЕС. Точно на обратното мнение е групата ИД. Зелените и Европейската обединена левица днес заявиха, че няма да подкрепят Лайен.В отговор на въпроси, свързани с възможността Лайен да бъде избрана с гласове от крайната десница, представители на ЕНП отбелязаха, че не могат да отрежат ръцете на евродепутатите от ИД, за да не гласуват. От ЕНП уточниха, че изборът ще бъде таен.", "date": "2019.07.12", "title": "Кандидатът за ЕК Урсула фон дер Лайен може да получи гласове от крайната десница"}
{"url": "https://offnews.bg/turizam/angelkova-ostro-osazhdame-gruboto-otnoshenie-kam-turisti-707120.html", "text": "Остро осъждаме всякакви прояви на грубо отношение с туристи, тъй като подобни случаи влияят на имиджа на България. Никакви обстоятелства не могат да оправдаят това, коментира министърът на туризма Николина Ангелкова след като ведомството ѝ направи спешна проверка на хотел \"Бест Уестърн ПЛЮС Премиум Ин“ в Слънчев бряг.Там се разигра, при който управителят на комплекса се опита да изрита туристка от Израел, но се подхлъзна и падна на земята.След това мобилни групи на Министерството на туризма отидоха на проверка на място заедно с представители на Комисията за защита на потребителите.На място експертите са установили, че конфликтът и разговорът на висок тон е започнал заради желание на четирима туристи - две жени и две деца да бъдат настанени веднага след пристигането им в 11 ч. и отказ на хотела да го стори преди 14 ч. На място е бил и представител на туроператора и гостите вече са настанени в друг хотел, обясняват от ведомството на Ангелкова.Представителите на държавата са проверили детайлно документите по резервацията на туристите и твърдо са настояли, че професионализмът изисква уважително отношение към туристите - български или чуждестранни, независимо от ситуацията.Иначе при документите за категоризация на хотела не са установени нарушения.От туристическото ведомство припомнят, че туристите - български или чуждестранни, могат да подават сигнали при всякакви съмнения за извършване на неправомерни действия по Закона за туризма на е-mail: nerednosti@tourism.government.bg, както и на телефон – 02/ 90 46 895.", "date": "2019.07.12", "title": "Ангелкова: Остро осъждаме грубото отношение към туристи"}
{"url": "https://offnews.bg/sviat/turtcia-poluchi-parvata-dostavka-ot-ruskite-raketni-kompleksi-707126.html", "text": "Първата партида компоненти от руските ракетни комплекси С-400 пристигна на авиобаза „Мюртед“ в провинция Анкара, съобщи министерството на националната отбрана на Турция.Договорът с Русия на стойност 2,5 млрд. долара бе подписан през декември 2017 г., доставките ще бъдат извършени на три етапа, предаде ТАСС, цитирана от Анадолската агенция. Първата доставка пристигна със самолет, втората също е планирана по въздушен път, а третата с над 120 ракети ще пристигне в Турция по море.По-рано турски специалисти преминаха обучение по прилагане на С-400 в Русия. През юли и август в руския център ще бъдат подготвени около 80 турски военни. Федералната служба по военно-техническото сътрудничество в Москва потвърди за началото на доставките в Турция.Оръжейната сделка предизвика огромно недоволство във Вашингтон, последваха заплахи за санкции към Анкара, в това число изключването на Турция от програмата за създаването на изтребителите-бомбардировачи F-35. В САЩ считат, че Русия може да използва системите С-400, за да получи информация за най-новите американски изтребители. След лидерската среща на страните от Г-20 в Осака президентът Реджеп Ердоган заяви, че Доналд Тръмп му е обещал да не налага санкции.Комплексите С-400 „Триумф“ са предназначени за поразяване на самолети от стратегическата и тактическата авиация, балистични ракети, хиперзвукови цели и други средства за въздушно нападение в условията на радиоелектронно и други видове противодействия. Тези системи могат да поразяват аеродинамични цели на разстояние до 400 км, а до 60 км – балистични цели, летящи със скорост до 4, 8 км/сек. на височина до няколко десетки километра.Преди два дни официалният представител на Държавния департамент Морган Ортагус предупреди, че ако Турция получи С-400, ще се сблъска с негативни последствия, като едното от тях засяга участието на страната в програмата за F-35.Анкара все повече се отдалечава от евроатлантическия си фокус и засилва партньорството си с Русия. Турската логистична компания Pasifik Eurasia Logistics и руската „РЖД-Логистика“ се договориха за създаването на съвместно предприятие за развитие на маршрути за доставки на товари по жп линията Баку-Тбилиси-Карс, предаде Анадолската агенция. Прогнозира се обемът на товарните превози между Русия, Турция и Грузия да достигне 500 000 тона за две години. В момента между Русия и Турция той е 40 млн.тона, от тях 80% са по море, 20% по суша.Също днес в Санкт Петербург е подписано споразумение между университетите на Русия и Турция. Ректорът на университета в Анкара Еркан Ибиш изрази надежда, че в близко време ще бъде създаден турско-руски университет.", "date": "2019.07.12", "title": "Турция получи първата доставка от руските ракетни комплекси"}
{"url": "https://offnews.bg/dom/imenie-na-bon-dzhouvi-e-obiaveno-za-prodazhba-tcenata-ne-e-razkrita-707122.html", "text": "15 акра имот в град Мидълтаун наскоро бе обявен за продажба от международна агенция за недвижими имоти Christie’s, съобщава Architectural Digest.Имотът, проектиран от нюйоркския архитект Робърт А.М. Стърн, е по-специален и буди интерес поради неговия притежател, а именно Бон Джоуви. Цената не е разкрита.“Forbes” пръв съобщава в края на юни, че имотът вече е на пазара, но тогава не разкрива самоличността на продавача. Това, което от изданието тогава описват, е „вдъхновен от френската архитектура замък“, който се намира между Атлантическия океан и река Навесинк. Изтъква се, че имотът се намира на час път от Ню Йорк.Къщата е с площ 18 000 квадратни метра, разполага с шест спални, седем бани, 50-метрова дневна с високи тавани, голяма камина, естествен паркет, отопляем открит басейн, отопляем гараж за три коли.Имението е построено през 1999 година след двугодишна работа. Към него има четири външни постройки, една от които е подвижна и е с има три спални и три бани. Останалите постройки са частен пъб, звукозаписно студио и седем гаража с 2 врати.Миналата година Джон Бон Джоуви купи имот за 10 милиона долара с пет спални на брега на океана в Палм бийч, Флорида. Няколко месеца по-рано продаде имот в Манхатън за около 16 милиона долара.През март изданието “The Asbury Park Press” съобщи, че през 2018 година Бон Джоуви е платил 218 477 хиляди долара за имотните данъци на именито си в Мидълтаун, което е с 3,2% по-високо от миналата година и е малко повече от това, което настоящият губернатор на Ню Джърси Фил Мърфи е платил за имотни данъци.", "date": "2019.07.12", "title": "Имение на Бон Джоуви е обявено за продажба. Цената не е разкрита"}
{"url": "https://offnews.bg/sviat/teroristi-izpolzvaha-dete-za-samoubijstven-atentat-na-svatba-v-afganis-707114.html", "text": "Най-малко петима души загинаха, а над 40 бяха ранени при самоубийствен атентат на сватба в Афганистан.Терористите са използвали дете за атаката, съобщи Би Би Си, позовавайки се на местните власти. Атаката е извършена на сватбено тържество в провинция Нангархар. Детето е използвано за атаката, насочена срещу проправителствен военен командир. За момента никой не е поел отговорност за атентата. Талибаните са отрекли да стоят зад нападението. Това не е първото нападение, в което терористи използват деца. По-рано тази година две момичета и едно момиче бяха използвани за троен самоубийствен атентат в Нигерия. В атака в църква в Индонезия пък бяха използвани две момичета - на 9 и 12 години. ", "date": "2019.07.12", "title": "Терористи използваха дете за самоубийствен атентат на сватба в Афганистан, петима са убити"}
{"url": "https://offnews.bg/offtopic/spalniata-osnoven-prioritet-za-palnotcenna-pochivka-707129.html", "text": "Обзавеждането на ново жилище е щастлив момент, в който е важно да се разпределят помещенията според тяхната функционалност. Ако разполагате с повече стаи, вие определено ще се сблъскаме с по-малко проблеми. От къде да започнем?Може би от най – важното: . Тази стая трябва да отговаря на много изисквания, за да се чувствате удобно в нея. Почивката и качественият сън не са за пренебрегване, за това е хубаво да си осигурите всички предпоставки с цел постигането им.Тишината е едно от най – важните условия за здрава и пълноценна отмора. Не можем да избираме съседите си, макар винаги да се надяваме, че ще попаднем на коректни такива, но можем да се спрем на най–изолираното помещение, което предоставя максимално спокойствие.Южното разположение с много слънчеви лъчи не е удачен вариант. Добре би било, ако можем да се наслаждаваме на приглушена атмосфера. Дори и плътни щори и пердета няма да могат да изолират напълно ярките светлини, особено през летния сезон, а допълнителната топлина също не е за предпочитане. Тялото е оптимално настроено за релакс и почивка при малко по-ниска температура: 18 – 20 градуса, за това не е препоръчително да наблягаме на топлите помещения.Ако етажът не е много висок и има наличието на дървета, това само по себе си ще създаде отпускаща и омиротворяваща атмосфера, която е предпочитана в спалнята.МебелитеКачеството тук трябва да е водещо. Леглото е нужно да отговаря напълно на вашите потребности, но матракът е едно от най-важните условия за здрав и качествен сън. Позицията на тялото е от изключителна важност по отношение на физическото и психическото здраве на човека. Когато не е постигнато удобство в легнала позиция, могат да се наблюдават редица странични негативни ефекти, които да доведат до изкривяване, болки, напрежение и умора.Продуктивността и стабилното психическо поведение през деня имат пряка зависимост с пълноценния сън. Ако той е недостатъчен може да доведе дори до забавяне на метаболизма, преждевременно състаряване, и нарушена психическа стабилност. Факторите, които ни притискат са много и тяхната сериозност не трябва да се подценява.Парите, които ще вложите в скъпи и качествени продукти, ще ви се възвърнат под формата на здрав организъм и бодър дух.ОрганизацияНе се изкушавайте да претрупате стаята с всичко, което би могло да ви хареса. Семплите и уютни варианти на обзавеждане ще ви предпазят от бъркотията, която не е приятел на пълноценната почивка.Крещящите цветове също не са за предпочитане. Те ще напрегнат организма, а на него му е нужно отпускащо спокойствие. Нежните пастелни тонове са по-удачни за този тип помещение. Ако все пак ви се струва много скучно, весел акцент би разведрил еднообразната атмосфера. Нотка цвят на правилното място ще освежи интериора, но няма да го направи тежък и кичозен.Все пак индивидуалният вкус е от значение – спазвайки собствените си предпочитания, имате по-голям шанс да обособите идеалното място за разпускане.", "date": "2019.07.12", "title": "Спалнята – основен приоритет за пълноценна почивка"}
{"url": "https://offnews.bg/tehnologii/savremennoto-uchilishte-v-internet-polezni-saveti-707130.html", "text": "Интернет се развива извънредно бързо и всичко се случва онлайн – търговия, размяна на информация, лична комуникация...Присъствие в интернет имат всички – от дребни търговци до огромни световни корпорации. Както, разбира се, и институции, чиято дейност е свързана с образованието и науката. Там това е особено важно – присъствието и добрата репутация. Не може да управляваш съвременно училище, без да си наясно с информацията за него онлайн. И учениците знаят, че няма ли ви в Гугъл, вероятно не съществувате.Какви са основните предизвикателства пред едно училище, което иска да е съвременно и да живее в 2019 година?Сайтът е вече задължителен. След направата му идва по-трудната част - да се погрижите той да се появява на предни позиции в търсачките. Иначе той би останал незабележим сред огромното количество информация, която ни залива от екрана на монитора или мобилно устройство. Необходимо е да го популяризирате, иначе той ще си остане незабелязан.В тази посока SEO специалистите биха могли да ви дадат безкрайно много съвети, но един от сигурните начини да попаднете в полезрението на хора, които биха се заинтересували от вашата дейност и биха се възползвали от вашите услуги, е да присъствате със собствен профил в големи и наложени платформи за тематична справочна информация.Една от развитите бази данни в България е Справочникът на framar.bg – справочник за здраве, лечебни заведения, аптеки, спорт,  и институции. Информацията в него е напълно достъпна в реално време за посетителите на сайта, с изградена висока степен на доверие.Там можете да намерите подробна информация с координатите на институции от всякакви сфери на социалния живот – екипа им и дейността, с която се занимават.Ползите от това да присъствате в подобен справочен каталог:- Можете да публикувате актуална информация, заедно с всички възможни данни за контакт.- Имате добра референция за вас и за сайта ви в наложен интернет портал.- Позиционирате се в търсачките по ключови думи.- Участвате в справочна-информационна база, достъпна за всички.- Абсолютно безплатно е и не се изискват такси за поддръжка.- Зад информацията стои регистрирана компания с уважение към данните.Бихме ви препоръчали да се постараете да създадете своето онлайн присъствие така, че да спечелите от разпознаваемостта на базата данни. Ползите биха били безбройни, но да изброим само част от тях – по-добър имидж, възможност да популяризирате добри инициативи, партньорство с бизнеса и институциите.Социалните мрежи дават неоценими възможности и присъствие на образователни институции. Там лесно ще намерите не само контакт с родителите, но и с широк кръг от партньори, които да спомогнат всяко начинание. Те могат да бъдат най-бързия начин да споделите всяка новост или идея, за която търсите съмишленици.Не подценявайте възможността да превърнете онлайн присъствието на училището в една кауза, която се подкрепя и от учениците. Мотивирайте ги да вземат участие в изграждането на сайта, поставете им задачи, поощрявайте достиженията им. Не се страхувайте да им поставяте задачи, които ви се струват трудно постижими – младите обичат предизвикателствата.", "date": "2019.07.12", "title": "Съвременното училище в интернет – полезни съвети"}
{"url": "https://offnews.bg/futbol/legendata-pitar-krauch-okachi-butonkite-707124.html", "text": "Бившият футболист на английския национален отбор Питър Крауч обяви обяви, че приключва с футбола.Високият 201 сантиметра нападател защитаваше цветовете на Тотнъм, Куинс Парк Рейджърс, Портсмут, Астън Вила, Норич, Саутхамптън, Ливърпул и Стоук Сити.През изминалия сезон играеше за Бърнли, който изпадна от английската Висша лига. За националния отбор на Англия има 22 гола, отбелязани в 42 мача.38-годишният Крауч използва официалния си профил в социалната мрежа Туитър, за да обяви решението си.\"Имах 23 години да се подготвя за този момент, но, когато той дойде, разбрах, че нищо не може да те подготви за това. Дойде времето да се нарека \"бивш футболист\".Това невероятно пътуване, започнало едва на 16 години, приключи. Амбицията ми бе да играя до 40 години, но обстоятелствата през последните два сезона ме накараха да осъзная, че това е най-правилното решение.Ако някой ми беше казал, че ще изиграя 17 мача на световни първенства, ще стигна до финал в Шампионската лига, ще спечеля ФА Къп и ще отбележа 100 гола в Премиър лийг, щях на всяка цена да избягвам този човек\", написа Крауч.От Висшата лига не пропуснаха да уважат решението на нападателя, публикувайки пост, в който му благодарят за дългите години отдадена работа из английските отбори.", "date": "2019.07.12", "title": "Легендата Питър Крауч окачи бутонките"}
{"url": "https://offnews.bg/tenis/simona-halep-igrala-sam-sas-serina-poveche-ot-vednazh-shte-ia-pobedi-707121.html", "text": "Бившата световна номер 1 в женския тенис Симона Халеп е уверена, че може да победи Серина Уилямс във финала на турнира от Големия шлем \"Уимбълдън\".Двете ще се изправят една срещу друга утре на централния корт, като срещата ще започне не по-рано от 16:00 часа българско време.\"Това е наистина невероятен момент за мен. Да стигна до финала на \"Уимбълдън\" е нещо страхотно и мечтано. Ще се опитам да се насладя максимално на това, което постигнах до момента.През този сезон осъзнах, че мога да се справям наистина доста добре на трева. Основното нещо е просто да избереш правилната тактика и тогава нещата започват постепенно да се получават.В момента усещам, че мога да се справя с всеки един противник на каквато и да е повърхност. Усещам, че съм уверена в себе си.Играла съм със Серина повече от веднъж и мисля, че мога да я победя на финала. Ще бъде страхотно, че ще мога да се изправя срещу нея на такъв финал\", каза Халеп.", "date": "2019.07.12", "title": "Симона Халеп: Играла съм със Серина повече от веднъж, ще я победя"}
{"url": "https://offnews.bg/ot-vas/badeshteto-na-tesnolinejkata-otnovo-e-pod-vapros-707123.html", "text": "С настъпване на лятото и най-силния туристически сезон, от миналата седмица БДЖ започна редовно да отменя най-използвания влак по теснолинейката Септември-Добринище и да го обслужва с автобуси. Мнозина се отказват от пътуването, защото искат да се возят именно с влака. Местни хора и служители на жп превозвача разказват, че не помнят такава ситуация…С какви локомотиви се обслужва линията?Жп линията Септември-Добринище, която след от 2002 година остана единствената теснопътна у нас, се обслужва с дизелови локомотиви, произведени и доставени през 1965 и 1988 година. 54-годишните ветерани серия 75-000 са най-старите локомотиви на БДЖ в редовна експлоатация. Тяхната поддръжка е ангажимент на държавния жп превозвач и се извършва в Локомотивно депо Септември. Работниците в депото сами произвеждат голяма част от частите, понеже нови се доставят рядко – само в краен случай. Колкото по-голяма е възрастта на дадена техника обаче, толкова повече внимание иска тя, за да работи още и още.Какво се случи в началото на лятото?Още на 2-и юли – в разгара на туристическия сезон, в ранните часове на нощта от БДЖ обявиха, че влакът в 08:45 от Септември за Добринище е отменен и пътниците ще се извозват с нает от частна фирма автобус – все по-честа практика на държавния превозвач в цялата страна.Подаденият 50-местен автобус е крайно недостатъчен да побере всички около 100 желаещи да пътуват. Голяма част от тях са тотално разочаровани, защото са тръгнали да пътуват с БДЖ не заради прекрасните условия, а заради самата теснолинейка. Но уви! Други са взели велосипеда си под ръка и също приемат лошата новина с разочарование. Някои се отказват от пътуването. След няколко мъчителни часа в автобуса с неработещ климатик и неотваряеми прозорци, пленниците (пътниците) са обслужени и транспортирани.На трети и четвърти юли ситуацията се повтаря – мнозина разочаровани, някои се отказват от пътуването и се прибират вкъщи, защото няма теснолинейка, а рейс. От БДЖ обясняват, че няма локомотиви, затова влакът е отменен.След трите кошмарни дни, в петък и събота композицията се движи. Пътниците са значително по-малко, въпреки празника на Велинград в събота и обявеното в социалните мрежи пускане на бюфет-вагона по линията. Вероятно хората не смеят да тръгнат към Септември, защото отново може да няма влак и това няма откъде да се разбере навреме.След по-малко от седмица, на 11.07.19 г. БДЖ отново отменя сутрешния влак по теснолинейката в последния момент поради липса на достатъчно изправни локомотиви. Изпратен е автобус.Какви са причините?Само допреди около половин година БДЖ разполагаше с 6 технически изправни локомотива за теснолинейката, но изведнъж – поради повреди, броят им е намалял наполовина и днес те са само 3. Миналата седмица един от работещите на последни издихания се разваля и така с оставащите два локомотива е невъзможно обслужването на 8-те влака. Затова на помощ идват автобусите. Въпреки това, запознати твърдят, че работещите в депото правят невъзможното да съживяват старите машини след всяка авария. Но липсват нови части, а кърпенето със стари не е надеждно.Какви са последиците?След като за последните 10 дни БДЖ 4 пъти отменя най-пълния влак по теснолинейката и успява да откаже множество туристи от желанието им да пътуват по линията, интересът към уникалното жп съоръжение започва да намалява в разгара на лятото, когато иначе броят пътници значително нараства и това е видно от пълните вагончета и увеличения им брой.Освен туристите, местното население от селата, които обслужва гара Цветино, остават напълно откъснати от света.Населените места, където живеят, се намират на 10 км черен планински път от най-близкото шосе и се обслужват само с влака. Когато няма влак – автобусите не ходят до там, защото пътят е лош. Тези хора остават на произвола.Какви са изводите?Държавата, в лицето на БДЖ и Министерство на транспорта, не взема абсолютно никакви мерки за удължаване живота на теснолинейката. Защото няма ли изправни локомотиви – няма да има влакове, няма да я има и теснолинейката. Дали обаче именно това не е целта?Преди 5 години поради подмяна на мост два месеца през лятото нямаше влакове по теснолинейката. Всеки ден десетки туристи се отказваха от пътуването, разбирайки че трябва да пътуват с автобуси. Хората си искат влака – и местните, и туристите. Но тогава причината не беше на БДЖ, а на стопанина на инфраструктурата – ДП НК“ЖИ“.За първи път в новата, а може би и в цялата ѝ история, теснолинейката се обслужва с 2-3 от минимум 3 необходими локомотива и БДЖ отменя най-пълния влак няколко дни, при това точно в разгара на активния сезон, когато хората масово пътуват. Цели ли някой висшестоящ да откаже хората от линията, след което да отчете спад в броя пътници и приходите и отново да се заговори за закриване на губещи направления, а теснолинейката да стане отново редовен пример?Опасения и надеждиВ момента пред теснолинейката Септември-Добринище стои опасността до няколко месеца или години тя да спре да функционира поради липса на здрави и работещи локомотиви. Ще вземе ли държавата адекватни мерки – да закупи нови части, да модернизира локомотивите и да даде бъдеще на тази уникална атракция, посещавана от целия свят?През 2002 година държавата преустановява движението на влакове по другите две теснолинейки – Червен бряг-Оряхово и Пазарджик-Варвара. Скоро след това линиите са закрити, частично демонтирани и масово разграбени. Мотивите за тези действия са „нерентабилност” и „загуби”, но неофициално се знае, че чужди интереси са причина да се затрият тези и много други железници. А ползата за държавата остава неясна до днес не само за откъснатите и убити селища по изчезналите маршрути, но и за повечето здраво мислещи хора у нас.Едва ли има обикновен човек, докоснал се до това национално богатство, който да не мечтае един ден линията да привлича туристи от целия свят с целенасочени действия и политики на държавата.… И да не забравяме, че през това време сходни теснолинейки „се пукат по шевовете” от туристи в съседните ни Румъния и Сърбия с далеч по-малко впечатляващи трасе, природа и съоръжения…", "date": "2019.07.12", "title": "Бъдещето на теснолинейката отново е под въпрос"}
{"url": "https://offnews.bg/obshtestvo/posleden-den-za-podavane-na-zaiavlenia-za-iaviavane-na-maturi-706989.html", "text": "Днес е последният ден за подаване на заявления за явяване на държавни зрелостни изпити през сесията август-септември, припомня Министерството на образованието и науката.От 1 до 12 юли зрелостниците, които планират явяване на двете задължителни и/или на матури по желание, трябва да подадат заявленията. Те се регистрират в софтуерния продукт и информацията се изпраща до регионалните комисии за организиране и провеждане на ДЗИ.Списъците с допуснатите ще бъдат готови до 22 август 2019 г., а издаването на служебните бележки за допускане до изпитите е до 23 август.Държавният зрелостен изпит по български език и литература е насрочен за 28 август, а вторият - по предмет по избор - на 29.08.2019 г.Матурите по желание са в периода 30 август - 4 септември.Резултатите излизат до 10 септември.", "date": "2019.07.12", "title": "Последен ден за подаване на заявления за явяване на матури"}
{"url": "https://offnews.bg/evropa/ukrajna-shte-kastrira-prinuditelno-pedofilite-707094.html", "text": "Върховната Рада на Украйна прие закон, който предвижда въвеждане в страната на принудителна химическа кастрация за педофили и създаване на открит регистър за лица, осъдени за престъпления от сексуален характер по отношение на непълнолетни.Законът предполага внасянето на съответното допълнение в Наказателния кодекс на Украйна. Нормативният акт предвижда по-конкретно наказание под формата на \"принудително инжектиране на осъдения с антиандрогенни препарати, състоящи се от химически вещества, имащи за цел да намалят либидото и сексуалната активност\". При това се постановява, че подобно наказание няма да се прилага за лица \"извършили престъпление на възраст под 18 години и лица на възраст над 65 години\".След освобождаването на осъдени за педофилия те ще бъдат поставени под доживотен надзор. Освен това максималният срок на наказанието лишаване от свобода за подобни престъпления е увеличен от 12 на 15 години, съобщава ТАСС.", "date": "2019.07.12", "title": "Украйна ще кастрира принудително педофилите"}
{"url": "https://offnews.bg/politika/dps-se-obiavi-v-podkrepa-za-mashinnoto-glasuvane-i-mashinno-borene-na-707127.html", "text": "Машинното гласуване да остане, а хартиените бюлетини също да се броят с машини, за да се премахне субективният момент при вота.Това е позицията на ДПС по предлаганите промени в Изборния кодекс, стана ясно след заседание на Централното оперативно бюро днес.Ние от ДПС не само сме само за машинно гласуване, ние сме за машинно преброяване на хартиените бюлетини, заяви лидерът на движението Мустафа Карадайъ.По думите му машинният вот и преброяване ще пресекат опити за манипулации и ще повишат доверието в изборния процес.Карадайъ добави, че машините за гласуване не трябва да бъдат взeмани под наем, а трябва да бъдат купувани от държавата, софтуерът им – разработен от Информационно обслужване, а техниката – охранявана от държавата.Председателят на ДПС разкритикува намеренията за промени в изборното законодателство толкова скоро преди местния вот.\"Вместо държавата да закупи машините, да осигури тяхното съхранение, обработката на софтуер, гарантирам извършването на одит, управляващите необосновано предлагат отменяна на машинното гласуване\", заяви той.", "date": "2019.07.12", "title": "ДПС се обяви в подкрепа за машинното гласуване и машинно борене на хартиените бюлетини"}
{"url": "https://offnews.bg/obshtestvo/slanchevo-no-bez-zhegi-707093.html", "text": "Днес ще е предимно слънчево с временни увеличения на облачността, по-значителни над източните, а след обяд и над планинските райони от Югозападна България, където на места ще превали, показва прогнозата на НИМХ.Ще духа слаб до умерен северозападен вятър. Максимални температури в петък ще са между 23 и 28 градуса, в София около 23.Над Черноморието облачността ще бъде по-често значителна. Ще има и превалявания, на повече места по северното крайбрежие. Ще духа до умерен северозападен, а след обяд източен вятър. Максимални температури на въздуха: 24-26 градуса, близки до температурата на морската вода. Вълнението на морето ще бъде 2 бала.Над планините преди обяд ще бъде предимно слънчево. След обяд от запад облачността, първоначално висока, ще започне да се увеличава и до края на деня и през нощта срещу събота на места в масивите от Западна и Централна България ще превали дъжд.", "date": "2019.07.12", "title": "Слънчево, но без жеги"}
{"url": "https://offnews.bg/dw/da-ne-se-zalagvame-patriotite-ne-sa-tova-koeto-sa-707096.html", "text": "Мини-драмата с отстраняването на Волен Сидеров от лидерското място в парламентарната група на \"Обединени патриоти” повдига следния въпрос: какво правят “Патриотите” във властта и каква е тяхната роля в нейното упражняване?Драмата около Сидеров е мини, защото няма да промени нищо в управлението на страната, дори и той да обяви осемте си депутати за “опозиция”. А и едва ли ще го направи - въпреки твърденията му, че малката патриотична коалиция е била “разрушена” от ВМРО и НФСБ. Събитията от последните дни са добър повод да се замислим над следните парадоксални особености на българския професионален “патриотизъм”.1. Колкото по-разрушена е малката патриотична коалиция, толкова по-стабилни са властта и голямата коалицияУправлението “Борисов 3” тръгна като сложна и напрегната голяма коалиция между ГЕРБ и “Обединените патриоти”, които в самото начало наистина бяха доста обединени. Тогава обаче правителството се тресеше и анализаторите често се чудеха дали то ще изкара и половината от мандата си. Днес „Обединените патриоти\" са силно разединени, но пък управлението на Борисов е стабилно - и предсрочни избори не се очакват.ВМРО, НФСБ и „Атака\" днес са само формално заедно, като по много ключови въпроси са на различни позиции. Например за самолетите F-16 и за отмяната на субсидиите за партиите. Патриотичното разцепление достигна кресчендо след евроизборите, когато съратниците си размениха много тежки думи на личностно-сексуална основа. След този неблагопристоен разговор “детронирането” на Сидеров беше просто въпрос на време. Още повече, че „Атака\" (а и НФСБ) сериозно се провалиха на евровота.Но дори и „Атака\" да излезе в “опозиция”, тя ще е “опозиция” от рода на “Воля”. Тоест, когато техните гласове не са необходими, те ще могат да гласуват срещу правителството. Но когато въпросът е на живот и смърт, златният пръст на Сидеров отново ще влиза в действие. Златото, както се знае, не ръждясва.2. Колкото повече „Патриотите\" вадят ДПС от властта, толкова повече ДПС е в неяЕдно от основните оправдания за участието на “Патриотите” в правителството бе, че те държат ДПС извън него. Но колкото повече те държаха Движението навън, толкова повече то се настаняваше във властта, около нея, а в моменти и над нея. В резултат от този парадоксален феномен се получи следното: ДПС започна да инициира (най-вече чрез депутата си Пеевски) редица законопроекти, които триумфално минаваха през парламента. Целта на тези законопроекти беше или да се “изчисти” имиджът на медийния бизнес на ДПС, или да се “оневини” неговият титуляр по отношение на аферата КТБ, “вторичното разграбване” на банката и т.н. А след евроизборите самият Пеевски изненадващо започна често да се материализира в Народното събрание - навярно за да запълни обемната празнота, оставена след отстраняването на Цветан Цветанов, който традиционно играеше ролята на интерфейс между ГЕРБ и ДПС (още от времето на многобройните си срещи с Пеевски като вътрешен министър). Днес общуването между Борисов и големия човек в ДПС ще може да става пряко, лице в лице.Като цяло стабилността на официалната коалиция между ГЕРБ и “Патриотите” се дължи на непоклатимостта на скритата коалиция между ГЕРБ и ДПС. Тази коалиция решава данъчната политика, геостратегическата ориентация, закупуването на самолети, финансирането на партиите (тоест, “прецакването” на БСП и малките партии) и т.н. „Атака\", ВМРО и НФСБ имат различия по всеки един от тези въпроси, но керванът, както се казва, си върви.В икономически план нещата на ДПС също се подреждат добре: Ахмед Доган се сдоби с централа, пристанище и студен резерв.3. Колкото повече оправят държавата, толкова повече тя се разваляВ интервю за БНТ Валери Симеонов повтори тежки думи, които вече беше изрекъл преди време. В България, според него, политиците са хванали бизнеса за гушата. Затова искането на дарения от бизнеса ще е форма на рекет: който не помага на управляващите, ще стане жертва на административен тормоз. Тези думи изглеждат истинни и правдиви. Проблемът е, че ги изрича човек уж от управляващите - и то не какъв да е, а бивш вицепремиер и лидер на основен коалиционен партньор.Като цяло \"Патриотите” често са заявявали (и сигурно го вярват), че желаят да въведат ред и законност в страната. Но отвъд нелепата стратегия на Каракачанов за ромите (всъщност срещу тях), друг \"принос” в областта на правовата държава и борбата срещу корупцията те всъщност нямат. Напротив, още през 2015 година участваха в размиването на конституционните реформи за ВСС, а днес присъствието им във властта е удобно за продължаване на доминацията на ГЕРБ и ДПС в прокуратурата, службите и част от съдилищата. Изборът на нов главен прокурор и преназначаването на настоящия на друг висш пост (да речем КПКОНПИ) ще са основната задача и пред „Патриотите\" през есента. Моделът най-вероятно ще възпроизведе антикорупционни структури, които са благосклонни към управляващите и настървени срещу опозицията и неудобните.ВМРО знаят добре за какво става дума. Те “висят” с разследването за продажбите на български паспорти. Ако са много опърничави, укротяването им може да се реализира и по наказателно-правен път. От тази гледна точка управляващите (тоест, ГЕРБ-ДПС) държат не само бизнеса за гушата, но и по-малките и недисциплинирани коалиционни партньори. Реформаторският блок, всички министри от който станаха подследствени, сигурно ще се съгласи с това твърдение.4. Колкото повече “дават думата на безгласните”, толкова повече свободата на словото се подрива“Патриотичните” партии се нароиха като защитници на свободата на словото - искаха да изрекат неща, за които другите мълчат. Е, изрекоха ги, повториха ги и ги потретиха. Сега вече свободно говорим за “циганската престъпност”, “Гейропа”, “соросоидите” и т.н. С това обаче приносът на \"Патриотите” свършва. По свобода на медиите стигнахме 111 място, по медийна концентрация сме шампиони, „Нова телевизия\" мина в ръце, близки до управляващите, здравите сили спечелиха битката за БНТ. “Медийната империя” (на ГЕРБ-ДПС) вече не е метафора - извън нея към момента май има само една основна телевизия и по-малки издатели.5. Колкото повече антиевропейски настроения разпалват, толкова повече правителството иска да интегрира България в ЕСВолен Сидеров продължава да води своята евразийска политика, Ангел Джамбазки под път и над път громи “лицемерието” на европейците и е в групата на хората, които доведоха Великобритания до Брекзит. Същевременно обаче България се стреми към еврозоната, купува американски самолети и дори ни беше предложен постът на външен министър на ЕС. Евроатлантическият керван, слава Богу, си върви. Явно “Патриотите” са се европеизирали по отношение на лицемерието.Всички тези парадокси водят до едно централно заключение: ролята на “Патриотите” във властта не е това, което е. Волен Сидеров е свикнал с подобни ситуации, а Красимир Каракачанов лесно се адаптира към тях. Единствено Валери Симеонов изглежда е притеснен от изброените парадокси. Така че, ако някой ще излиза от описания модел, не залагайте на „Атака\".", "date": "2019.07.12", "title": "Да не се залъгваме: Патриотите не са това, което са"}
{"url": "https://offnews.bg/obshtestvo/4-5-mln-lv-triabva-da-badat-varnati-za-kashtite-za-gosti-707097.html", "text": "Десетки нарушение за общо 4,5 милиона лева са открили проверките на земеделското министерство в къщите за гости, обяви в сутрешния блок на  министър Десислава Танева.Над 300 обекта са проверени за две седмици. Това са всички къщи в мониторингов период, както и други седем сигнали за нарушения.В някои къщи - 74 на брой - са открити отклонения от някои показатели и ще бъдат наложени финансови санкции. Финансовата корекция при тях ще е между 5 и 15%, посочи Танева.Сред проверените са няколко обекта, свързани с кметове и хора от властта. Единият случай е на къща на бизнесмен, близък до кмета на Велинград. Там инспекцията е установила, че се налагат финансови корекции, но градоначалникът нямал общо с проекта,.Нередности не са открити и в еврокъщите, свързани с двама общински кметове в Луковит и Долна баня.Къщата на бившия зам.-министър на икономиката Александър Манолев в района на Сандански също е сред проверените. Установено е, че тя не функционира като къща за гости.Всички данни от извънредната проверка ще бъдат предадени на прокуратурата.„Вече има доброволно върнати близо 700 000 лв. Всичко останало е обект на съдебни дела”, добави Десислава Танева.По повод информация за двама експерти от Държавен фонд „Земеделие”, които са свързани с къщи за гости, министърът отговори: „Те работят по предназначение. В единия случай става въпрос за бащата на служителка. Тя не е представила декларация за конфликт на интереси.\"", "date": "2019.07.12", "title": "4,5 млн. лв. трябва да бъдат върнати за къщите за гости"}
{"url": "https://offnews.bg/futbol/todor-nedelev-e-zhelan-ot-saragosa-707091.html", "text": "Националът Тодор Неделев е попаднал в сферата на интерес на испанския Сарагоса, пише Mercato fichajes в Туитър.Звездата на Ботев (Пловдив) е гласен за заместник на продадения преди дни в Реал (Мадрид) Алберто Соро. Очаква се в най-скоро време тимът от второто ниво на испанския футбол да влезе в контакт с ръководството на “канарите”.През миналия сезон Сарагоса завърши 15-и в Сегунда дивисион, което не отговаря на амбициите на клуба и историята му.Ако се стигне до трансфер, то Неделев ще бъде третият българин, обличал екипа на Сарагоса след Наско Сираков и Божидар Искренов в края на 80-те години на ХХ век.В края ва май едноседмични проби в Сарагоса изкара юношата на Левски Патрик-Габриел Галчев.", "date": "2019.07.12", "title": "Тодор Неделев е желан от Сарагоса"}
{"url": "https://offnews.bg/politika/parvoto-chetene-na-otmianata-na-mashinnoto-glasuvane-se-provali-bsp-707099.html", "text": "Парламентът не събра кворум за днешното заседание, в което първа точка бе обсъждането на промените в Iзборния кодекс. С тях се предлага да отпадне машинното гласуване на местни и парламентарни избори и да остане само за президентските и европейските. След два неуспешни опита за регистрация председателят Цвета Караянчева коментира, че БСП и ДПС не се регистрират, макар че са в залата. При третия опит се регистрираха 120 народни представители, при необходими 121.Макар заседанието да пропадна, Караянчева призова депутатите да изчакат в залата, тъй като днес се навършват 28 години от приемането на Конституцията на Република България от 7-то Велико Народно събрание. \"Това е най-дълго прилаганият основен закон у нас след Търновската конституция, основният закон от 1991 г., отразил извършените у нас дълбоки обществено-политически промени, който утвърди демокрацията и стана фундамент за изграждането на днешната ни държава. За съжаление, днес не сме пример за подражание. Честит празник!\", каза председателят.Заради пропадналия дебат Караянчева свика извънредно заседание за 14 ч във вторник.Сутринта пред входа на Народното събрание протестиращи от партия \"Волт\" раздаваха листовки на депутатите с призив да не подкрепят отпадането на машинното гласуване. Предложението машинното гласуване да отпадне бе внесено от депутати от ГЕРБ, Обединените патриоти и Воля.", "date": "2019.07.12", "title": "Първото четене на отмяната на машинното гласуване се провали - БСП и ДПС не се регистрираха"}
{"url": "https://offnews.bg/futbol/krasi-balakov-shte-gleda-tcska-etar-ot-tribunite-na-armiata-707102.html", "text": "Селекционерът на българския национален отбор по футбол Красимир Балъков ще бъде на трибуните на стадион \"Българска армия\" за мача ЦСКА - Етър днес, пише \"Тема Спорт\".Той ще проследи с интерес срещата между два от доскорошните му отбори. През есента на 2017 година Балъков бе скаут на \"армейците\", а от началото на 2018 до края на изминалия сезон бе начело на Етър.Бившият плеймейкър на Щутгарт напусна болярите, за да поеме националния тим, но направи фалстарт в евроквалификациите с Чехия и Косово.Балъков проследи над 10 контроли в България по време на лятната пауза. Националният селекционер заяви, че не спира да работи и да гледа мачове у нас.", "date": "2019.07.12", "title": "Краси Балъков ще гледа ЦСКА - Етър от трибуните на 'Армията'"}
{"url": "https://offnews.bg/turizam/hotelier-na-slanchev-briag-se-opita-da-ritne-turistka-ot-izrael-video-707104.html", "text": "Нов скандал може да донесе много сериозни репутационни щети на българският туризъм. В Израел медиите и цялото общество са скандализирани от видео, на което хотелиер от 4-звездния хотел Best Western Plus Premium Inn в Слънчев бряг посяга да ритне туристка. Случката се развива пред две малки деца.Израелските медии са категорични, че дамите - туристки от Израел - са били измамени, обиждани и че спрямо тях е упражнено насилие в иначе висококатегорийния хотел.Двете жени с две деца от Тел Авив си резервирали и платили луксозен апартамент във въпросния хотел на Слънчев бряг. Когато пристигат на място обаче, се оказва, че в него са настанени други туристи.Според медиите от Израел представител на хотела, който в част от информациите е посочен и като собственик, им предложил да ги настани в по-малка стая в друг хотел, защото в неговия нямало места.След като жените отказали, се стигнало до опит на родния туристически бизнесмен да ритне една от дамите.OFFNews потърси коментар от Best Western Plus Premium Inn, но от хотела бяха категорични, че само собственикът можело да дава информация, а него го нямало и не се знаело кога ще се върне.От Министерството на туризма обясниха пред медията ни, че случаят се проверявал и че по-късно щели да излязат със становище.Ето и \"рекламен\" репортаж за родния туризъм:", "date": "2019.07.12", "title": "Хотелиер на Слънчев бряг се опита да ритне туристка от Израел (видео)"}
{"url": "https://offnews.bg/zdrave/prodadoha-poslednia-helikopter-linejka-707103.html", "text": "Собственикът на последния хеликоптер-линейка в България \"Хели ер“ го е продал в чужбина, с което спасителните операции по въздух в планините стават невъзможни. Застрахователят \"Лев инс\", който ползваше машината досега, вече не може да предлага застраховката \"Планинска грижа\"на клиентите си.От писмо на „Лев инс“ до застрахователните посредници става ясно, че \"Хели ер\" е стопанисвала два специализирани хеликоптера за спасявания, но заради затруднения в поддръжката им през миналата година единият от тях е продаден, а сега компанията се е разделила и с втория.Според застрахователната компания други такива специализирани хеликоптери в България няма, но се правят опити да се намери алтернатива.От 2014 г. година досега с хеликоптера са били проведени над 20 спасителни операции, в които е помогнато на повече от 25 души, като последният случай е отпреди месец, посочват от \"Лев инс\".", "date": "2019.07.12", "title": "Продадоха последния хеликоптер-линейка"}
{"url": "https://offnews.bg/politika/prozrachnost-bez-granitci-v-otmianata-na-mashinnoto-glasuvane-prozi-707106.html", "text": "Причините за отменяне на машинното гласуване не могат да бъдат просто финансови или организационни. Зад техническите аргументи отчетливо прозират политически интереси, свързани с ограничаване възможността за свободно и суверенно гласоподаване на многообразни групи от граждани, които желаят да упражнят своето избирателно право и гражданска отговорност – независимо от местопребиваването си – но срещат нарастващи ограничения за упражняване на това свое право.Това се казва в позиция на правозащитната организация \"Прозрачност без граници\" по повод предложението за нови промени в Изборния кодекс, с които да отпадне машинният вот на парламентарни и местни избори.В контекста на еволюцията на технологиите и актуалната динамика за съвременното общество отказът от машинно гласуване може да бъде обоснован с разнообразни аргументи от техническо и организационно естество, но принципната позиция за ограничаване на механизмите за гласоподаване трудно може да бъде защитена.Няма как да говорим за електронно правителство, за документооборот без ползване на хартия и за други технологични възможности, предоставени от дигиталната епоха, и същевременно да се придържаме единствено към гласоподаването с хартиената бюлетина в избирателните секции по местоживеене.В днешния свят динамиката на човешкия живот се увеличава. Нациите се „разливат“ в глобалния свят – вече десетилетия се говори за „флуидни нации“, съдържащи многообразни и разпръснати диаспори. Участието на гражданите в публичния живот все по-малко зависи от местоположението и местожителството им.В този контекст развитието и съблюдаването на базисните принципи на политическата демокрация, изградена върху гражданско участие и, в частност, гласуването изискват нарастващо използване на нови технологични и организационни инструменти за обществена комуникация, в частност – за гласоподаване.Машинното гласуване е един от тези инструменти. Те включват също гласуване по интернет, по пощата, гъвкав режим на гласоподаване при отсъствие от постоянен адрес и т.н.В България парламентът и управляващите партии са ангажирани в последователни действия и кампании за орязване, ограничаване и отмяна на тези алтернативни форми на гласоподаване. Причините за това не могат да бъдат просто финансови или организационни. Зад техническите аргументи отчетливо прозират политически интереси, свързани с ограничаване възможността за свободно и суверенно гласоподаване на многообразни групи от граждани, които желаят да упражнят своето избирателно право и гражданска отговорност – независимо от местопребиваването си – но срещат нарастващи ограничения за упражняване на това свое право.Асоциация „Прозрачност без граници“ апелира към публичните институции и гражданските организации да се обединят в защита на максимално широки гаранции за упражняване правото на глас – с всички възможни технологични и организационни инструменти. Тази защита е основна предпоставка за съхраняване на политическата демокрация в епоха на ерозия на демократичните системи и разрастване на политическия популизъм.", "date": "2019.07.12", "title": "'Прозрачност без граници': В отмяната на машинното гласуване прозират политически интереси"}
{"url": "https://offnews.bg/sviat/kim-chen-un-veche-ne-e-varhoven-lider-a-darzhaven-glava-na-severna-ko-707098.html", "text": "Ким Чен-ун официално е наречен държавен глава на Северна Корея и главнокомандващ на севернокорейските сили в нова конституция на страната. Според наблюдатели това може би е стъпка към мирно споразумение със САЩ, предаде Ройтерс, цитирана от БТА.Северна Корея от дълго време призовава за споразумение за мир със САЩ с цел нормализиране на отношенията и приключване на техническото състояние на война, което съществува между тях, откакто Корейската война завърши с примирие вместо с договор за мир.Новата конституция, публикувана в държавния портал Наенера, вчера казва, че Ким в качеството си на председател на Държавния съвет - висш управленчески орган, създаден през 2016 г. - е върховен представител на целия корейски народ, което означава държавен глава и главнокомандващ. В предишна конституция Ким беше наречен просто върховен лидер, който командва всички въоръжени сили на страната.\"Ким мечтаеше да стане президент на Северна Корея и действително това се сбъдна\", казва Ким Дон-юп, университетски преподавател от Сеул. \"Ким от дълго време се опитваше да разтърси политиката, към която се придържаше от дълго време страната и в която армията бе на първо място\", припомня експертът.Миналата година Ким насочи вниманието си върху севернокорейската икономика, започна преговори за ядрената програма със САЩ и предприе стъпки, за да промени имиджа си на световен лидер чрез срещи на върха с Южна Корея, Китай и Русия.Според Хон Мин, изследовател от Корейския институт за национално обединение, промяната в титлата на Ким също така цели да бъде подготвен теренът за потенциално мирно споразумение със САЩ. \"Промяната може да е шанс да се установи статут на Ким като на лицето, което ще подпише мирния договор, когато му дойде времето, като същевременно страната е представена като нормална държава\", казва експертът.Вашингтон отказват да подпишат всеобхватен мирен договор, преди Северна Корея да предприеме значителни стъпки към денуклеаризацията, но американски представители дадоха да се разбере, че САЩ може би са склонни да сключат по-ограничено споразумение за намаляване на напрежението, да отворят служби за връзки и да се придвижат към нормализиране на отношенията.Иначе новата конституция продължава да описва Северна Корея като страна с ядрени оръжия.В действителност Ким, който е трето поколение от семейството, управляващо Северна Корея, ръководи страната с желязна хватка и промяната в титлата му ще означава малка промяна за начина му на управление.", "date": "2019.07.12", "title": "Ким Чен Ун вече не е върховен лидер, а държавен глава на Северна Корея"}
{"url": "https://offnews.bg/obshtestvo/sv-veronika-popila-potta-ot-litceto-na-iisus-dokato-vlachel-krasta-707095.html", "text": "На 12 юли Православната църква почита паметта на Света Вероника. На Разпети петък, докато Иисус Христос влачел огромния дървен кръст и бил на ръба на своите сили, една млада жена на име Вероника се приближила към Божия Син и с разперена ленена кърпа попила потта и кръвта от лицето на бъдещия Спасител. Тогава се случило истинско чудо. Ликът на Иисус Христос остава отпечатан върху ленената кърпа.След Разпети петък Света Вероника заминава от Йерусалим за Западна Европа. Свещената кърпа оставя в Рим. След това отпътува за Южна Франция. Там започва да проповядва и да говори за Спасителя, на когото лично сторила огромна добрина.В иконографията често изобразяват Света Вероника как държи разперена кърпа, на която се вижда отпечатаното лице на Христос. По-късно нарекли тази кърпа „Платното на Вероника”.Заради запечатания образ на Иисус Христос, приемат Света Вероника за покровител на фотографията и фотографите.Празнуват всички, които носят имената Вероника, Вероник, Вера, Верка.", "date": "2019.07.12", "title": "Св. Вероника попила потта от лицето на Иисус, докато влачел кръста"}
{"url": "https://offnews.bg/drugi/atanas-skatov-pokori-vtoria-si-8-hiliadnik-tazi-godina-707110.html", "text": "Алпинистът Атанас Скатов се изкачи на врх Гашербрум 1 ( 8080м) в ранните часове на 12.07 като част от експедиция с организатор фирма \"Каракорум Турс Пакистан\". Това е втори осемхилядник за него тази година след успешното му изкачване на вр. Канчендзьонга (8586м.) на 15 май.Гашербрум I (наричан още Скритият връх заради отдалечеността си или K5) е единадесетият по височина връх на Земята от 8080м. Намира се на границата между Китай и Пакистан и е част от масива Гашербрум, намиращ се в планината Каракорум, район в Хималаите.Атаката на върха започна на 11.07 в 15.27 ч българско време и продължи 15 часа , когато в 06.34 ч. на 12.07 се получи съобщение от СПОТ устройството на Скатов с текст \"На върха съм\" отбелязващо достигането му на върха.Първоначалният план на Скатов беше да изкачи първо вр. Гашербрум 2 (8035м) и след това Гашербрум 1( 8080м.) Той обаче е претърпял промяна, след като завръщайки се на 08.07 от три нощувки за климатизация в лагер 2 и достигайки до височина от 7000 м в лагер 3 на 05.06 и 07.07 в базов лагер е разбрал, че група от около 15 алпинисти са се отправили този ден към лагер 1 за изкачване на вр. Гашербрум 1.Причината за решението им е било благоприятното време и факта, че група корейци вече са достигнали до върха предишния ден. След кратък размисъл и въпреки голямата си умора, само след няколко часа престой, Скатов решава да последва групата и на 09.07 директно от базов лагер(5050м.) достига до лагер 2 (6450м.).На 10.07 м следва изкачване до лагер 3(7100м.) в условия на влошено време. То е причината и за престоя на групата една вечер в лагер 3 и последвалата атака на върха започнала в ранния следобед на 11.07.\"\", сподели Скатов по сателитния си телефон.Към настоящия момент алпинистът слиза надолу към лагер 1 за почивка. От това дали ще успее да си почине достатъчно и какви ще са метеорологичните условия в следващите дни ще зависи дали ще предприеме изкачване на вр. Гашербрум 2 или ще слезе до базов лагер.Възможно е след почивка в лагер 1, който е общ за двата върха, да реши да изкачва директно Гашербрум 2 и без слизане до базов лагер.Подобно изкачване алпинистът направи през 2017г когато качи вр. Лхотце и веднага след това вр. Еверест след почивка в лагер 2, общ и за двата върха.Това беше 8-ми връх от колекцията изкачени осем-хилядника на Атанас Скатов като част от проекта му за изкачване на 14-те осемхилядника на планетата без консумация на храна от животински произход. В Хималайската колекция върхове той има изкачени още:Вр. Еверест - 2014,2017, вр. Манаслу-2015; вр. Аннапурна и вр. Макалу-2016 ;вр. Лхотце-2017; вр. Чо Ойо- 2018; вр.Канчендзьонга- 2019.", "date": "2019.07.12", "title": "Атанас Скатов покори втория си 8-хилядник тази година"}
{"url": "https://offnews.bg/zdrave/kak-kachestvoto-na-vazduha-vliae-na-zdraveto-ni-707100.html", "text": "При надвишаване на среднодневната норма на фините прахови частици, сигналите към Спешна помощ се увеличават с 10%. Това е установило изследване на здравните последици от фините прахови частици в столицата. Резултатите от проучването бяха представени от сдружение „Въздух за Здраве“.Уникалният за столицата проект има за цел да се установи връзката между нивата на фини прахови частици във въздуха и непосредствените здравни последици от тях. Според данни от СЗО завишените над допустимите нива на фини прахови частици са отговорни за 29% от смъртните случаи при белодробен рак, 24% при инсулт, 25% от исхемична болест на сърцето и 43% от хронична обструктивна белодробна болест.От ключова важност е, че резултатите от проекта регистрират по-ранни здравни ефекти, с което подпомагат превантивните мерки на по-ранни етапи. Проучването е проведено в периода февруари-юли 2019 г., като цялостният анализ включва данни за 24 месеца.Единодушното мнение на организациите, участващи в изследването е, че нивата на замърсяване, дори при кратка експозиция, могат да се свързват с промени в здравето. Влияние има не само върху дихателната система, но и върху сърдечно-съдовата система и централната нервна система, като дори се повишават нивата на диабета и нефрологичните заболявания.Това изисква бъдещо динамично следене и анализиране на връзките „високи наднормени нива на активни атмосферни замърсители - регистрирани оплаквания и заболявания на критичните органи и системи“.Проектът е замислен и реализиран от Сдружение „Въздух за здраве“ в партньорство с Факултета по обществено здраве (ФОЗ) - МУ София и с дейната подкрепа на Центъра за спешна медицинска помощ София, Университетската многопрофилна болница за активно лечение и спешна медицина „Николай Иванович Пирогов“ и Аджибадем Сити Клиник МБАЛ Токуда.Целта е активно да се работи за качеството на въздуха и да се информират своевременно специалистите по рисковите заболявания и гражданите. Проектът е финансиран от Столична община по Програма Европа 2019.", "date": "2019.07.12", "title": "Как качеството на въздуха влияе на здравето ни"}
{"url": "https://offnews.bg/obshtestvo/spirat-vodata-v-chast-ot-mladost-1-707092.html", "text": "Заради реконструкцията на уличен водопровод на бул. „Андрей Сахаров“, жк. „Младост“ 1 се налага спиране на водоподаването от 09:00 до 21:00 часа на клиентите на „Софийска вода” в:бл. 66 и пицария до бл. 66При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноски на адрес: пред бл. 66.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx.“Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.07.12", "title": "Спират водата в част от Младост 1"}
{"url": "https://offnews.bg/112/zaginal-mazh-zhertva-na-katastrofa-nameren-na-selski-pat-kraj-varna-707101.html", "text": "Тяло на мъж на 55 години е намерено вчера следобед на пътя от село Дръндар за град Суворово, Варненско.Установено е, че мъжът е загинал вследствие на претърпяно пътно-транспортно произшествие. Той е с. Дръндар, съобщи ОД МВР-Варна.Работи се за изясняване на причините и обстоятелствата, довели до инцидента, както и за изясняване на другия участник в него.По случая е образувано досъдебно производство.", "date": "2019.07.12", "title": "Загинал мъж, жертва на катастрофа, намерен на селски път край Варна"}
{"url": "https://offnews.bg/politika/kornelia-ninova-ne-se-registrirahme-za-kvoruma-zashtoto-sme-protiv-p-707111.html", "text": "Ние, от „БСП за България“, последователно и твърдо сме за машинното гласуване. Смятаме, че то гарантира честен и прозрачен вот. Опитът да се премахне машинното гласуване е гаранция, че се готвят за манипулиране на изборите и подмяна на резултатите, което е антидемократично, против правовата държава.Това коментира лидерът на левицата Корнелия Нинова по темата с отпадането на машинният вот на парламентарни и местни избори. Гласуването в пленарна зала на предложените промени в изборния кодекс предстои.\"Винаги, когато сме обсъждали изборните правила, за последен път само преди 5 месеца, отново водехме този дебат, сме казвали, че преди избори не бива да се променя Изборният кодекс. Управляващите си позволяват отново, само 3 месеца преди избори, да променят правилата в движение, без да се съобразяват с обществената реакция и с общественото мнение. Затова предприехме тази стъпка - да не се регистрираме в пленарна зала, за да не се променя Изборният кодекс и да се отменя машинното гласуване\", каза Нинова.", "date": "2019.07.12", "title": "Корнелия Нинова: Не се регистрирахме за кворума, защото сме против промени в Изборния кодекс преди вота"}
{"url": "https://offnews.bg/futbol/v-ruzhomberok-ostanaha-ocharovani-ot-fenovete-na-levski-video-i-snimk-707105.html", "text": "В Ружомберок са впечатлени от привържениците, които бяха на стадион \"Под Чебратьом\" и подкрепяха Левски в срещата между двата отбора в първия квалификационен кръг на Лига Европа\"Сините\" победиха словаците с 2:0, а голмайстори бяха Давиде Мариани (36') и Паулиньо (51'). През цялото време феновете на 26-кратните шампиони подкрепяха любимците си, което не остана незабелязано от домакините.В официалната страница на Ружомберок във Фейсбук бяха публикувани снимки на двете агитки с текст, който гласи следното:\"Атмосферата украси мача. Нашият отбор беше насърчаван, феновете на Левски се държаха любезно и също пяха песни. Ето как трябва да изглежда един футболен двубой\".Снощи Левски записа първа победа като гост в евротурнирите от почти 9 години. На 22 юли 2010 г \"сините\" надвиха с 2:0 Дъндолк в Ирландия. Головете тогава вкара един от любимците на Сектор Б - Гара Дембеле.След това започна черната серия, при която 26-кратният шампион на България падна 8 пъти при визити на Стария континент и направи 4 равенства. В тях Левски отбеляза едва два гола.Мачовете бяха срещу Калмар (1:1), АИК (0:0), Спортинг Лисабон (0:5), Лил (0:1), Гент (0:1), Спартак Търнава (1:2), Сараево (1:3), Иртиш (0:2), Марибор (0:0), Хайдук Сплит (0:1), Сутиеска (0:0) и Вадуц (0:1).", "date": "2019.07.12", "title": "В Ружомберок останаха очаровани от феновете на Левски (видео и снимка)"}
