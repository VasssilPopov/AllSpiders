{"url": "https://offnews.bg/112/malnia-ubi-mladezh-v-liulin-705582.html", "text": "Мълния удари 20-годишен между блоковете в столичния ж.к. \"Люлин 6\" тази вечер, докато младежът е разхождал кучето си.На място веднага е извикан екип на Спешна помощ.Младежът е откаран към \"Пирогов\", но е починал непосредствено преди да бъде вкаран в Противошокова зала, съобщава Нова телевизия.Кучето на младия мъж също е загинало от мълнията.", "date": "2019.06.17", "title": "Мълния уби младеж в Люлин"}
{"url": "https://offnews.bg/tenis/federer-trevnata-nastilka-otkroiava-moite-silni-strani-i-skriva-slabo-705570.html", "text": "Швейцарската легенда в мъжкия тенис Роджър Федерер няма търпение за стартира сезона на трева. Маестрото смята, че тази настилка откроява силните му страни и скрива слабостите му.Утре Федерер ще участва за 17-и път в турнира от сериите АТР 500 в Хале. Швейцарецът има девет титли от надпреварата, а миналата година загуби финала от младока Борна Чорич. Сега Маестрото ще се изправи срещу Джон Милман в първия кръг.\"Напрежението е голямо върху мен, тъй като сезонът на тревни кортове, е изключително кратък. Нужно е да имам пълна яснота какво искам да постигна. Да играя още в първи кръг с Джон Милман, няма да ми е лесно, с оглед наши срещи в миналото. Чувствам се страхотно, честно казано. Много съм доволен от това, че ще играем на трева, независимо от това дали съм се представил успешно или не на клей. Винаги съм обичал да играя в Хале през годините. Това ми е 17-о участие.Играта на тази настилка откроява моите силни страни и вероятно скрива слабостите ми. От тази гледна точка - мога да играя по начина, който искам, по моите условия и предпочитания.Когато се чувстваш по този начин, вероятно е подобно на това, което Рафаел Надал усеща на клей. Имам всички нужни опции, които ми разкриват различни тактики срещу отделните тенисисти. Това ти позволява да се измъкваш от трудностите и да печелиш срещите\", каза Федерер.", "date": "2019.06.17", "title": "Федерер: Тревната настилка откроява моите силни страни и скрива слабостите ми"}
{"url": "https://offnews.bg/futbol/ludogoretc-se-ogleda-v-zvezda-na-tcska-705584.html", "text": "Лудогорец планира да се подсили с бившия ас на ЦСКА Жоржиньо. Националът на Гвинея-Бисау игра при \"червените\" през миналия сезон под наем от френския Сент Етиен.Двата клуба са постигнали договорка, според която \"орлите\" ще платят откупната клауза, записана в договора на крилото, твърди контролираният от собственика на Лудогорец Кирил Домусчиев сайт Гонг.През пролетта Жоржиньо остави добри впечатления с играта си за ЦСКА. \"Червените\" искаха да го привлекат за постоянно, но са се отказали, тъй като сумата, която Сент Етиен е поискал била твърде голяма.За Лудогорец обаче не било проблем да извади въпросната сума, която не се цитира. Няма и официално потвърждение от страна на разградчани.23-годишният футболист е продукт на школата на Манчестър Сити. Той има двойно гражданство - португалско и на Гвинея-Бисау, като в момента е на лагер с националния отбор за Купата на африканските нации.Ако привличането на Жоржиньо се осъществи, то той ще бъде четвърто лятно попълнение в Лудогорец. Преди него в Разград акостираха Джордан Икоко, Мавис Чибота и Дан Битон.", "date": "2019.06.17", "title": "Лудогорец се огледа в звезда на ЦСКА"}
{"url": "https://offnews.bg/futbol/levski-s-parvo-novo-popalnenie-pri-hubchev-705583.html", "text": "Левски привличе гръцкия защитник Янис Каргас Той е на 24 години и за последно е играл в ПАС Янина. Договорът му е за 3 години. На \"Герена\" ще играе с номер 19.През миналия сезон отборът му изпадна от елита на Гърция.Каргас идва на \"Герена\" като свободен агент.Защитникът е играл за Кавала, Фостирас, Панахайки, Платаниас, Паниониос и беларуския Динамо (Брест) по времето, когато за кратко там шеф беше аржентинската легенда Диего Марадона.Той е първото ново попълнение на \"сините\" за новия сезон. Очаква се във вторник да бъде подписан договор и с националния вратар на Черна гора Милан Миятович.Иначе Левски заминава във вторник, 18.06, за втората част от предсезонната си подготовка в Австрия. Футболистите и треньорският щаб на „сините“ ще са на Терминал 2 около 11.30 часа, като наставникът Петър Хубчев ще говори пред представителите на медиите.В Австрия „сините“ ще останат до 02.07.2019, а предвидените контроли са следните:23.06. срещу Ред Бул Бразил25.06. срещу Зенит (Санкт Петербург)01.07. срещу Тюркгюджю-Атаспор (Мюнхен)02.07. срещу Йънг БойсНа 03.07 тимът се прибира и ще се подготвя в София до началото на официалните срещи. ", "date": "2019.06.17", "title": "Левски с първо ново попълнение при Хубчев"}
{"url": "https://offnews.bg/futbol/mauritcio-sari-izleze-evtino-na-iuventus-705567.html", "text": "От Ювентус са платили скромната сума от 1 милион евро компенсация на Челси за старши Маурицио Сари, съобщава италианският \"Tuttosport\".Изданието напомня, че специалистът имаше договор с Челси за още две години, но предпочете да напусне и да се завърне в Серия А.61-годишният италианец парафира за две години с \"бианконерите\", като първоначално се считаше, че Юве трябва да плати 6 милиона неустойка на Челси.Това обаче не се е случило, след като ръководството на торинския гранд е успяло да договори значително по-ниска сума.", "date": "2019.06.17", "title": "Маурицио Сари излезе евтино на Ювентус"}
{"url": "https://offnews.bg/medii/kabelni-operatori-na-protest-kak-mozhe-malak-dostavchik-da-dalzhi-po-705564.html", "text": " излезе с отворено писмо против действията от последните дни на ГДБОП, при които бяха обискирани редица офиси на доставчици на интернет и кабелна телевизия, а множество техника бе отнета. Това доведе до финансови загуби за фирмите и остави без интернет някои населени места в страната.По този повод от НСКО организират и протест на 19.06.2019 г от 13:30 часа пред сградата на Министерския съвет. По-долу публикуваме отвореното писмо на сдружението без редакторска намеса:Началникът на сектор “Киберсигурност“ в ГДБОП г-н Явор Колев се явява на пресконференции два поредни дни на 14 и 15.06.2019 г. и си позволява груба манипулация на общественото мнение чрез разпространяване на невярна информация в медиите.Ние вече коментирахме публично огромното безобразие в Югозападна България, където на 13.06.2019 бе умишлено и силово преустановена телевизията и интернета на цели градове и десетки села във връзка със спецоперация под ръководството на г-н Колев, отличила се с невроятна бруталност в базовите станции на няколко кабелни оператора в региона, с причинени сериозни материални щети. Няма да коментираме и поведението на самоорганизирали се същата вечер граждани, които се заканваха с гражданско неподчинение, заради издевателството над личните им човешки права по ЕКЗПЧОС, да получават и разпространяват информация. Нито ще коментираме как с \"ювелирните\" си действия г-н Колев и екипът му блокираха целия бизнес в региона заради невъзможност да се извършват сделки, доставки и разплащания по интенет, а така също преустановиха работата на държавните органи, училищата и лечебните заведения. Явно няма кой първо да мисли, а после да действа и да си дава сметка за възможните последици. В желанието си да бъде забелязан, дали от американци, дали от руснаци, г-н Колев няма никакви задръжки.В случая нашите претенции като браншова организация на кабелни оператори са насочени именно към поведението на г-н Колев пред медиите, което не подхожда на служител на МВР и особено на ръководен кадър в ГДБОП. Не знаем кой подвежда с невярна информация г-н Колев, вероятно ръководителите му в сянка от „Терапро“, но той би следвало първо да проверява тази информация, в противен случай УРОНВА ПРЕСТИЖА НА СЛУЖБАТА, ОСОБЕНО КОГАТО ПУБЛИЧНО Я РАЗПРОСТРАНЯВА ЧРЕЗ МЕДИИТЕ. Още повече, че с решение на Върховния съд тези отношения бяха определени за незаконни.На споменатите два брифинга г-н Колев си позволи да твърди, че 5-те унищожени при акцията кабелни оператори нанесли вреди за над 10 милиона лева на тримата жалбоподатели БТВ, Нова и Ейч Би Оу. Това е измислена цифра, защото противното означава, че всеки от тях дължи по милион лева месечно на въпросните жалбоподатели и на нас ни е много интересно да разберем как точно един малък регионален оператор би могъл да задлъжнее с такава огромна месечна сума, пък дори на телевизия, която бе глобена от КЗК три милиона лева за изнудване на кабелни оператори.Абсолютна измислица е и твърдението за установени 60 незаконно разпространявани телевизионни програми от тези оператори и то при положение, че това се твърди на първия ден от началото на досъдебно производство и преди каквито и да било доказатества да са събрани. Тъй като това е съвършено невярно, г-н Колев следва да си дава ясна сметка, че с подобен род твърдения уронва търговската репутация на въпросните оператори и от това следват вреди, респ. може да му се търси гражданска отговорност за сериозно парично обезщетение. Особено сме възмутени от НАГЛАТА ИНСИНУАЦИЯ на г-н Колев, че не бил прекъсван интернетът, тъй като десетки хиляди хора от Бургас до Петрич го изтърпяха на свой гръб и са свидетели. Кореспондентите на всички медии лично провериха това. Наш адвокат беше в базовата станция в Кюстендил и лично е наблюдавал как в резултат от действията на ГДБОП е преустановен интернетът в града. Чест им прави на тези служители, че те са признали проблема и направили всичко възможно да го възстановят. Това обаче не е направено в Дупница и Гоце Делчев, където служителите на ГДБОП са си тръгнали, въпреки че са били предупредени за липсата на интернет в тези два града в резултат на действията им. Вместо да манипулира общественото мнение, г-н Колев следва да поднесе извинение на гражданите за причинените им неудобства. Той обаче вероятно знае, че срещу него ще бъде подадена жалба за нарушаване на разрешението на окръжния съд, който е допуснал изземване само на телевизионна техника, но не и на техника за интернет и трошене на вещи и оборудване в базовите станции. Поради което предпочита да отрича, но ние ще му дадем възможност да стори това и пред прокуратурата. Не считаме, че авторитет пред гражданите се печели от МВР с разпространяване на лъжи и ликвидационни поръчкови операции над малкия бизнес в България.НСКО „Клуб 2000“", "date": "2019.06.17", "title": "Кабелни оператори на протест: Как може малък доставчик да дължи по 1 млн. на месец?"}
{"url": "https://offnews.bg/sviat/gazeta-wyborcza-chernobil-namekva-za-opita-na-vlastta-sega-da-ni-za-705569.html", "text": "Сериалът \"Чернобил\", които излезе долу-горе по същото време с финала на поредицата \"Игра на тронове\", достигна най-висок рейтинг в историята на IMDb, получавайки 9,7 точки от 10 възможни. И то без агресивна рекламна кампания и без големи очаквания.Защо \"Чернобил\" се появи на екраните точно сега? Съществува определено предположение, , позовавайки се на Gazeta Wyborcza.Сериалът за аварията в Чернобил стана толкова популярен, защото зрителите чувстват, че властта ги лъже в разгарана катастрофални екологични промени.В сериала са важни не детайлите за самата катастрофа в Чернобилсската АЕЦ. Малко хора могат да разберат какво се случва там с тези електрони, ядра и полуразпад. Всичко това е скучно и е интересно само за \"нърдове\". Още по-малко важни са усилията на онези, които се опитват да намалят последствията от инцидента като плащат за това със своето здраве и живот. Нито миньорът с кирката, нито пожарникарят с маркуча изглеждат толкова привлекателно като дракон над живописен град от конкурентната серия.Най-важното нещо в сериала, неговата същност, е показването на пирамидата от лъжи и небрежност, върху които се крепеше СССР и която погреба съветската империя.\"Експлозия в реактора? Не, това е невъзможно. Това е просто изтичане на вода от охладителната система. Виждате неговите парчета? Не, никой не ги вижда ... Тук всеки участва в игра на думи, защото неудобната истина може да унищожи кариера, може да постави под заплаха живота на този, който я произнесе. Тя може да срути кулата от карти. По-добре е да се лъже, без да се мисли за последствията, да се прехвърли отговорността на другите, да не се вземат решения. Ако си затвориш очите, проблемът не се вижда. Звучит смешно, но такава бе ежедневната реалност при социализма\", се казва в статията.Върху това се наслагват апаратът на дезинформацията и пропагандата, както и машината на терора, които заедно образуват идеално нефункциониращата държава, уверено вървяща към апокалипсис, увличайки със себе си и другите.\"Звучи ли ви познато? За щастие, ние не живеем в СССР, КГБ не следи всяко наше движение и имаме повече време за реакция от Валери Легасов и неговите колеги. Но въпреки всички различия, приликите трудно се игнорират. Дишаме смог, а сушите се редуват с наводнения. Учените са разтревожени, \"но тези, които трябва да се втурнат да ни помогнат, се преструват, че нищо не се случва. Какви климатичните промени? Глобално затопляне? Навън е май, а е студено и пада сняг. Въглищата са стълб на суверенитета, така че никой няма да се откаже от въглищата. Изчезване на видове? После ще засадим гори, ще възродим, клонираме ... ”, пише полското издание.\"Чернобил\" вече е първи в класацията на IMDb. Но след него са двете части на филма \"Планета Земя\" от Дейвид Атънбъро. В първата десятка има още две телевизионни предавания: \"Нашата планета\" и \"Синята планета II\" на Нийл Деграс Тайсън.Това не е случайно. Хората очевидно се опитват да разберат света, който ги заобикаля, и да намерят своето място в него. Но докато го правят, не стават от дивана пред телевизора. Но размишленията на поп културата за света, който балансира над пропастта, са по-добри, отколкото да се опитваме да се скриваме зад отдавна неадекватни представи.", "date": "2019.06.17", "title": "Gazeta Wyborcza: \"Чернобил\" намеква за опита на властта сега да ни затвори очите за нова катастрофа"}
{"url": "https://offnews.bg/drugi/znaesh-li-che-i-evrofutbol-705572.html", "text": "Знаеш ли, че някой подкрепя българския спорт? Знаеш ли, че някой изплаща печалбите веднага?Знаеш ли, че някой подкрепя малкия бизнес?Вече 26 години Еврофутбол е лидер в спортните залози – това знае всеки, докоснал се поне за малко до това име. Всеки, който се интересува от спорт и иска да усети тръпката от това да познае изхода от даден футболен мач или да предугади кой ще спечели титлата от Уимбълдън например е влизал поне веднъж в букмейкърски пункт. Но, дали Еврофутбол е само спортни залози или е нещо повече?Букмейкърската къща е ексклузивен партньор на българския национален отбор по футбол – сътрудничество, стартирало през далечната 2009-та година. За това десетилетие компанията помага на Българския футболен съюз в дългия и нелек път на европейски и световни квалификации, което се надява да допринесе до класирането на мъжкия ни отбор на голям футболен форум.От 2012 година Еврофутбол създаде и организира най-мащабната социално-отговорна програма - \"Спортни таланти\", чрез която се подпомагат млади състезатели на прага на големия професионален спорт. От тогава до сега българският букмейкър е подкрепил общо 218 спортисти, някои от които повече от един път, а предоставените средства са близо 1 000 000 лева. Атлетите получават средства за закупуване на екипировка, участие в състезания, провеждане на лагери и възстановяване. Така през 2016 година на олимпийските и параолимпийските игри в Рио де Жанейро Еврофутбол изпрати петима Спортни таланти.И това далеч не е всичко. През годините Еврофутбол подпомага провеждането на лекоатлетическия турнир „Павел Павлов“, както и Българския олимпийски комитет и СК Левски. Спонсорира и няколко издания на РТС турнира по снукър от международния календар – Bulgaria Open, благодарение на което родният спортен запалянко стана пряк свидетел на мега-звездите Сюарт Бингам – световен шампион, Джон Хигинс, Марк Селби, Рони О’Съливан и Джими Уайт. Компанията подкрепя и индивидуални спортисти като лекоатлетката Инна Ефтимова и плувкинята Георгия Кадоглу. Еврофутбол знае какво е и значението на науката в спорта, затова застава рамо до рамо и до Националната спортна академия \"Васил Левски\", където спомага за осъществяването на европейския конгрес на Международната федерация по физическо възпитание /FIEP/ и на международния научен конгрес \"Спорт, стрес, адаптация\".Еврофутбол е компания за спортни залози, която може да се похвали, че изплаща печалбите веднага! Така тя дава възможност на всеки спечелил да изпита бързо емоцията от своя успех. А, както знаем, емоцията от спорта, съчетана с правилното предвиждане на резултата води до максимум изживявания.И не на последно място Еврофутбол подкрепя и българския малък бизнес, като създава работни места чрез букмейкърските пунктове, които са на фрайнчайз принцип. Близо 3000 души работят като букмейкъри в над 800-те пункта в цялата страна. Това допринася за повишаването на заетостта у нас и за възможността все повече семейства да бъдат заедно и то в България.Сега вече знаете кой подкрепя българския спорт и малкия бизнес и кой букмейкър изплаща печалбите веднага! Защото Еврофутбол е име, което носи емоция, смисъл и цел и е важна част от социалния и спортен живот на България!", "date": "2019.06.17", "title": "Знаеш ли, че… и Еврофутбол"}
{"url": "https://offnews.bg/tenis/dvama-nashi-tenisisti-sa-s-otneti-prava-zaradi-koruptcia-705574.html", "text": "Антикорупционната тенис организация (TIU) отне правата за участие във всички професионални турнири на играещите за България Карен и Юри Хачатрян.Наказанието е влязло в сила в събота. Санкцията е наложена във връзка с разследване на TIU по подозрения за нарушаване на антикорупционната програма в професионалния тенис.Карен Хачатрян е на 24 години и в момента е под номер 3021 в ранглистата на ITF на сингъл. 19-годишният пък Юри е 3126-и.Преди месец Карен игра на турнира в Маями и загуби във втория кръг на квалификациите с 0:6, 0:6 срещу друг българин - Адриан Андреев. В първия той победи Жун-юй Чжао от Китай.Юри пък отстъпи с 4:6, 4:6 на Александър Ляоненка от Беларус в квалификациите на турнир в Пловдив в началото на този месец. През годината той отпадна и на два турнира във Флорида.Антикорупционната организация е инициатива на Борда на Големия шлем, Международната федерация по тенис, ATP и WTA, които се обединяват в органа с цел нулева толерантност към корупцията в този спорт.", "date": "2019.06.17", "title": "Двама наши тенисисти са с отнети права заради корупция"}
{"url": "https://offnews.bg/futbol/stamen-belchev-sploti-arda-s-barbekiu-705576.html", "text": "Футболистите на Арда проведоха една тренировка, а след това по идея на треньора Стамен Белчев всички футболисти направиха кратък поход в близост до комплекс Катарино СПА в Разлог.Походът завърши с барбекю, в което дейно участие взе капитанът Пламен Крумов, Иван Караджов и помощник треньорът Георги Каменов.Всички те показаха, че освен майстори с топката са и майстори в кухнята. Целта на този импровизиран тиймбилдинг бе да се сплоти още повече колектива, а и малка почивка след тежките тренировки. Въпросните занимания се провеждат в Разлог и Банско. Утре играчите подновяват тренировки, като е предвидена една за след обяд.", "date": "2019.06.17", "title": "Стамен Белчев сплоти Арда с барбекю"}
{"url": "https://offnews.bg/sviat/bivshiat-egipetski-prezident-mohamed-morsi-pochina-v-sada-705577.html", "text": "Бившият президент на Египет Мохамед Морси е припаднал по време на съдебно заседание и е починал.67-годишният Морси е присъствал днес на заседание от процеса, по който е обвинен в шпионаж заради предполагаеми негови връзки с радикалната палестинска групировка \"Хамас\".В съдебната зала той е изгубил съзнание и е починал.По предварителни данни Морси е починал от остра сърдечна недостатъчност.Мохамед Морси, водеща фигура на вече забранената организация \"Мюсюлмански братя\", стана през 2012 г. първият демократично избран президент в съвременната история на Египет.През 2013 г., след масови протести срещу неговото управление, военните го свалиха от власт.Морси излежаваше 20-годишна присъда за убийствата на демонстранти през 2012 г. и доживотна присъда за шпионаж по дело, свързано с Катар.", "date": "2019.06.17", "title": "Бившият египетски президент Мохамед Морси почина в съда"}
{"url": "https://offnews.bg/offtopic/pakistanskoto-pravitelstvo-izlachi-preskonferentcia-s-filtar-koteshki-705566.html", "text": "Пакистанската управляваща партия се извини за \"човешката грешка\", довела до излъчването на тяхна пресконференция с включен филтър с котешки уши.Така миналия петък във видеото, което се е излъчвало на живо по Фейсбук, политикът Шокат Юсафзай придобива котешки учи и мустаци.Потребителите веднага коментирали гафа, но г-н Юсафзай нямал представа за това. По-късно той го определи като \"грешка\", която не би трябвало да бъде вземана \"насериозно\". \"Не бях единственият - други двама служители също бяха прихванати от филтъра\", коментира той, цитиран от AFP. Видеото бе публикувано в официалната Фейсбук страница на партията, но бе изтрито минути след пресконференцията. От партията публикуваха изявление, в което се извиниха и заявиха, че гафът се е получил вследствие на \"човешка грешка\".\"Всички необходими мерки бяха предприети, за да се предотвратят такива инциденти в бъдеще\", се казва още в изявлението. Въпреки това, кадри от видеото бяха разпространени във всички социални мрежи, както и в повечето световни медии.", "date": "2019.06.17", "title": "Пакистанското правителство излъчи пресконференция с филтър котешки уши"}
{"url": "https://offnews.bg/obshtestvo/dete-zagina-pri-igra-s-kolichka-liulka-v-strazhitca-705575.html", "text": "Дете почина при игра с количка-люлка в Стражица днес следобед.За смъртта на 8-годишното момче е образувано досъдебно производство за умишлено убийство, съобщава БНР.Инцидентът се е случил в кафене в Стражица, където момчето е било заедно с неговите родители.То се е люляло на количка - автомат. Внезапно детето е паднало. Оказало се е, че си е глътнало езика.Назначени са експертизи, които да установят причината за смъртта на детето. Образувано е досъдебно производство за умишлено убийство, разследването се води под наблюдението на Окръжна прокуратура - Велико Търново.", "date": "2019.06.17", "title": "Дете загина при игра с количка-люлка в Стражица"}
{"url": "https://offnews.bg/sviat/10-patnitci-v-samolet-na-balgarska-aviokompania-sa-raneni-zaradi-silna-705573.html", "text": "10 пътници в български самолет са ранени заради силна турбуленция. Самолетът Боинг 737-300 на регистрираната в България авиокомпания ALK Еърлайнс е изпълнявал чартърен полет от Прищина до Базел със 121 пътници на борда вчера, съобщи The Aviation Herald. 30 минути преди кацане започнала силна турбуленция, заради която няколко седалки били изтръгнати от местата им. Инцидентът е станал, докато самолетът опитвал да заобиколи зона с гръмотевична буря над Алпите.Най-малко 10 души са пострадали. Самолетът е кацнал успешно в Базел. Ранените са откарани в болница с леки наранявания. След около два часа и половина престой самолетът е поел по обратния курс.По информация на посолството ни в Швейцария към момента няма данни български граждани да са били на борда на самолета.Служители на посолството ни в Швейцария са в контакт с местните власти по случая, съобщиха от Министерството на външните работи.Един от пътниците е пуснал и видео от инцидента.", "date": "2019.06.17", "title": "10 пътници в самолет на българска авиокомпания са ранени заради силна турбуленция (видео)"}
{"url": "https://offnews.bg/temida/kmetat-na-kostenetc-hvanat-s-aktiven-podkup-705565.html", "text": "Кметът на община „Костенец“ Радостин Радев е бил задържан \"за активен подкуп\" по досъдебно производство на Специализираната прокуратура, съобщиха от държавното обвинение.Заедно с Радев е арестуван и собственик на фирма. Двамата са с мярка задържане под стража до 24 часа.По първоначална информация акцията е проведена в общината и в дома на кмета, където той е бил арестуван.Разследването е започнало след сигнал на общински съветник, който сигнализирал, че градоначалникът му предложил пари, за да гласува по определен начин на заседанието на местния парламент. Действията по разследването на Специализираната прокуратура, осъществявани със съдействието на КПКОНПИ и СДВР, продължават както в град Костенец, така в София и селища в област Стара Загора, допълват от спецпрокуратурата.Радостин Радев спечели кметското място с подкрепата на БСП.Това е поредна акция срещу местен управник за подкуп. По-рано този месец по същата схема бе задържан кметът на Район \"Северен\" в Пловдив Ральо Ралев, след като бизнесмен сигнализирал премиера, че кметът му поискал подкуп.", "date": "2019.06.17", "title": "Кметът на Костенец хванат с 'активен подкуп'"}
{"url": "https://offnews.bg/obshtestvo/testat-ot-izpita-po-literatura-sled-vii-klas-s-vernite-otgovori-705568.html", "text": "Министерството на образованието и науката публикува теста от изпита по български език и литература след VII клас с верните отговори. Около 61 000 ученици се явиха на Националното външно оценяване по български език и литература. Седмокласниците правиха преразказ на приказката на Георги Русафов \"Богатствата на момъка\". Рано тази сутрин в Министерството на образованието и науката беше изтеглен Вариант 1 на изпита.От тази година е задължително учениците да работят и по двете части в изпитния формат. Досега те можеха да се откажат от втория модул, който е решаващ за прием в гимназия.Тази година за първи път писмените работи на седмокласниците ще бъдат оценявани електронно.Можете да видите теста и верните отговори . ", "date": "2019.06.17", "title": "Тестът от изпита по литература след VII клас с верните отговори"}
{"url": "https://offnews.bg/obshtestvo/tu-sofia-zapochva-zapisvane-za-kandidatstudentskite-izpiti-705549.html", "text": "Техническият университет - София стартира приема на документи за редовните кандидат-студентски изпити за учебната 2019/2020 година. Документи се приемат от 17.06.2019 г. до 29.06.2019 г., вкл. 22 юни-събота, 23 юни-неделя и 29 юни-събота от 8:30 до 16:00 ч. - в ТУ-София – Център по информационни ресурси (ЦИР), блок 2, партер или в регионалните центрове и бюра. Документите могат да се подават и по интернет, съобщава от учебното заведение.Конкурсните изпити са на следните дати: тест по математика -на 01.07.2019 г. (понеделник) от 9:00 часа в ТУ-София, Филиал Пловдив и Инженерно-педагогически факултет-Сливен; изпит по рисуване - на 02.07.2019 г. (вторник) от 9:00 часа в ТУ-София, изпит по композиция - на 03.07.2019 г. (сряда) от 9:00 часа в ТУ-София, изпит по чужд език (немски, френски, английски) - на 03.07.2019 г.(сряда) от 9.00 часа в ТУ-София, Филиал Пловдив (само английски език). В Техническия университет-София може да се кандидатства и с оценки от проведените предварителни изпити и/или държавни зрелостни изпити, като там срокът за подаване на документи е до 04.07.2019 г. Кандидат-студентите могат да избират измежду 31 бакалавърски специалности, две от които са нови - „Топлинни и хладилни технологии и системи“ и „Приложна физика и компютърно моделиране“. ", "date": "2019.06.17", "title": "ТУ-София започва записване за кандидатстудентските изпити"}
{"url": "https://offnews.bg/tenis/obvinenite-v-koruptcia-tenisisti-nevinni-sme-slediat-ni-ot-dve-godin-705581.html", "text": "Обвинените в уреждане на мачове състезаващи се за България тенисисти Карен и Юри Хачатрян отрекоха да са замесени в такова престъпление. Правата и на двамата са спрени за неопределено време. Срещу тях върви разследване за участие в черно тото.От 15 юни Карен и Юри Хачатрян нямат право да участват в мачове на Международната тенис федерация, нито да присъстват като зрители на турнири под егидата на тази организация. Резултатите им са обект на разследване от Антикорупционната тенис асоциация.Братята Хачатрян говориха пред bTV и представиха своята гледна точка за скандала.\"Самата санкция от този орган, който се казва Tennis Integrity Unit – към момента има много изказвания от тяхна страна, но според мен и адвокатът, който ще ме представлява в случая, няма достатъчно доказателства, за да бъдат спрени моите права. Самата санкция е неуместна според нас и поради тази причина ние ще обжалваме. Аз никога не съм обвиняван в уреждане на мачове, никога не е имало доказателства срещу нас във връзка с уреждане на мачове на каквото и да е било ниво.\", каза Карен Хачатрян.\"Самите обвинения от тях към мен не са насочени за уреждане на мачове и това бих могъл да коментирам към момента. Санкцията е, че не мога да участвам на никакви турнири, организирани от ITF и също нямам право да присъствам на състезание от тези органи. Следва обжалване от моя страна, тъй като нямам никакви обвинения за уреждане на мачове.\", продължи той.\"Това според мен е нормална процедура и смятам, че няма да издържи дълго, тъй като те нямат абсолютно никакви доказателства за уредени мачове. Самото съмнение се поражда от няколко факта, които не бих искал да коментирам към момента, които са свързани с група други тенисисти, което ще бъде включено в моето обжалване.\".\"Това е нормална процедура. В света на тениса това се случва много често. Има голям бум с уреждане на мачове и много тенисисти са разследвани дали са участвали или не.\".\"Напълно е възможно ние да сме в контакт с наши приятели, които да се занимават с това, така че това е една нормална процедура. Те си вършат своята работа, да се опитат да опазят спорта от уредени мачове, с което съм напълно съгласен с тях.\".\"Аз нямам никаква толерантност към уреждане на мачове. Никъде не пише, няма доказателства за самите нас за уреждане на мачове, което само говори по себе си, че нямам нищо общо с това\".\"Всички имена ще бъдат разкрити от моя страна, всички мои контакти с тенисисти, за да може да се установи това недоразумение. Не смятам, че е престъпление да сме приятели и да сме приятели с хора от тенис кръга – ние много пътуваме. Бях информиран през абсолютно цялото време, получих забраната, която е в сила от 15 юни, и, разбира се, предстои обжалване. Надявам се да бъда посъветван от тях с кои хора не трябва да бъда приятел. Нищо не крия и искам всичко да се разбере\", каза още Карен.Брат му Юри добави: \"Следят ни от 2 години. Имат съмнения и обвинения към нас. Имаме мачове със съмнителни резултати, които са въз основа на лоша игра и лоша форма. Категорично отхвърляме твърдението, че сме участвали в манипулиране на срещите\".Братя Хачатрян вече имат нает адвокат и ще обжалват. От bTV са се опитали да разговарят с представител на ръководството на българската федерация по тенис, но не са успяли да се свържат.", "date": "2019.06.17", "title": "Обвинените в корупция тенисисти: Невинни сме, следят ни от две години"}
{"url": "https://offnews.bg/tehnologii/reviu-na-asus-vivobook-15-x512uf-kompakten-i-produktiven-ultrabu-705553.html", "text": "Често изборът на нов лаптоп се оказва доста труден поради невъзможността да комбинирате желаните параметри при по-ограничен бюджет. В този ред на мисли, най-новото предложение на ASUS - VivoBook 15 може да се окаже удачно и достъпно решение за много взискателни потребители.Моделът, с който разполагаме за настоящото ревю, е в класа на ултрабук устройствата, които се отличават с компактен корпус и добра производителност. Конкретният модел ASUS VivoBook 15 (X512UF-EJ076) е в сребрист цвят, но освен това са налични още и версии в червен, син и сив цвят. Засега обаче в България са достъпни само сивата и сребристата версия. Като цяло той е със стилен и изчистен дизайн, което ни допада.Няколко са чертите на модела, които ни направиха най-голямо впечатление докато той беше при нас за тестове. На първо място отличаваме компактните му размери - 357.2 x 230.4 x 19.9 мм, както и теглото от около 1.75 кг.Както можете да се уверите от това, лаптопът е лек и с нетипични за 15-инчовите модели размери. Това е възможно благодарение на специалния NanoEdge дизайн на дисплея, който се характеризира с тънки странични рамки с дебелина едва 5.7 мм. Тази концепция е налична и в някои други модели на ASUS. Те обаче са значително по-скъпи, докато при VivoBook 15 тя е в един изключително достъпен модел.Още по-интересно става щом вдигнем капака - тогава корпусът на лаптопа се издига леко в задната си част. Тази екстра, създадена от ASUS, носи името ErgoLift и се състои от специален дизайн на капака и свързващата панта. Чрез тази система се постига по-удобен ъгъл на наклон за продължително писане, а за това допринася и наличието на пълноразмерна клавиатура с ход на клавишите 1.4 мм и опционална подсветка. Както се убедихме сами, при писането на настоящата статия – комбинацията от двете прави писането много по-удобно. Допълнителен ефект от повдигането има и за охлаждащата система, която е ефективна и се справя със задачата си и при по-сериозни натоварвания като видеоигри и мултимедийни приложения.Машината предлага прилични характеристики, които в конкретния вариант са 15.6” Full HD екран, Intel Core i5 8250U процесор, 8GB RAM, NVIDIA GeForce MX130 (2GB GDDR5) и 1TB HDD. Те са съвсем достатъчни както за ежедневните задачи, така и за някои игри и дори фото обработка. Използвахме множество различни приложения, включително и някои от най-новите видеоигри с високи изисквания за производителност и графика и можем да кажем, че VivoBook 15 се държа много добре при всички тестове.Една опция, достъпна в модела, е добавяне на SSD, както и преминаване към Core i7 процесор, който ще позволи постигането на още по-висока продуктивност. Наличието на отделна видеокарта е сред плюсовете на този тънък лаптоп, а именно чрез нея можете да отморите с някои гейминг заглавия.Екранът е ярък и с добра резолюция за размерите си – Full HD. За да можете да се насладите на мултимедийното съдържание като филми и музика е налична звуковата система ASUS SonicMaster, която е комбинация от хардуерни и софтуерни решения за качествен звук през вградените говорители.Връщайки се към компактните размери на модела, той е доста по-портативен спрямо стандартните предложения с подобна големина на екрана. Освен това вградената батерия дава до цял ден автономност с един заряд, което е допълнително удобство по време на път. Към това добавяме и ефективната технология за бързо зареждане, която работи наистина добре, както и защитата ѝ в дългосрочен план.Спокойно можем да препоръчаме ASUS VivoBook 15 (X512UF) на всички активни потребители, които имат нужда от компактен продукт с голям дисплей, прилична продуктивност и стилен дизайн. Този ултрабук се справя с лекота с ежедневните задачи и може да бъде полезен спътник както по време на работа, така и за забавления.", "date": "2019.06.17", "title": "Ревю на ASUS VivoBook 15 (X512UF) – компактен и продуктивен ултрабук за ежедневието"}
{"url": "https://offnews.bg/112/masovo-sbivane-kraj-sadebnata-palata-v-sofia-705578.html", "text": "Масово сбиване тази вечер в центъра на столицата, на метри от Съдебната палата, наложи спешна намеса на полицията.Силите на реда отцепиха района, съобщава БНР.Няколко души са задържани за снемане на обяснения.По първоначална информация няма тежко пострадали.", "date": "2019.06.17", "title": "Масово сбиване край Съдебната палата в София"}
{"url": "https://offnews.bg/politika/superkompiutar-u-nas-dogodina-shte-predskazva-trusove-i-shte-pomaga-z-705547.html", "text": "В България ще бъде изграден суперкомпютър, който трябва да заработи до края на 2020 г. Така страната ни ще стане една от осемте държави, в които ще има европейски суперкомпютър на световно равнище. Това съобщи европейският комисар по цифровата икономика Мария Габриел след среща с премиера Бойко Борисов и с ръководителя на Генерална дирекция \"Свързаност\" към Европейската комисия Роберто Виола.Суперкомпютрите работят в полза на децата, защото позволят много бързо да се правят изследвания, свързани с ваксини и лекарства. Те допринасят и за привличане на инвестиции, обясни Габриел. Тя даде пример от автомобилостроенето - срокът за направата на нова кола ще се съкрати от 60 на 24 месеца.Проектът за България струва 18 млн. евро, като 12 са българско финансиране, а останалите 6 милиона са от ЕК, посочи Мария Габриел. Ръководителят на Генерална дирекция \"Свързаност\" към Европейската комисия Роберто Виола добави, че компютърът, който ще бъде изграден в България, е толкова мощен, колкото този в центъра на НАСА. \"Това ще бъде най-мощният суперкомпютър в Източна Европа\", изтъкна Роберто Виола. Чрез него могат да се предвижда торнадо, гръмотевични бури и земетресения. Българският суперкомпютър ще работи в мрежа с всички европейски компютри, допълни той. Министър-председателят Бойко Борисов обяви, че в този център ще работят предимно българи. Той ще бъде изграден в Технопарка. Борисов коментира, че този суперкомпютър ще бъде приложим във всички сфери. Според него този суперкомпютър ще даде и огромни възможности в страната ни. Чрез него ще може да бъдат тествани детайли от автомобили, мостове и сгради. Той ще създаде огромни възможности и в здравеопазването. Суперкомпютърът ще работи 24 часа в денонощието, допълни Борисов.  . ", "date": "2019.06.17", "title": "Суперкомпютър у нас догодина, ще предсказва трусове и ще помага за лечение на рак"}
{"url": "https://offnews.bg/izvan-terena/lindzi-von-se-chuvstva-vse-po-uverena-po-banski-705545.html", "text": "Бившата американска алпийка Линдзи Вон и секссимвол на зимните спортове Линдзи Вон сподели, че се чувства все по-уверена, когато застава пред камерата само по бански костюм.Звездата в скоростните дисциплини се снима за трети път в култовото издание на \"Спортс Илюстрейтид\" за бански, което показва тенденциите в плажното облекло за предстоящото лято.Преди това Вон дебютира през 2010 година и повтори упражнението шест години по-късно. Сега направи трета фотосесия и вече се чувства истинска ветеранка.\"Невероятно е! Спомням си, че когато ме поканиха първия път бях шокирана, че търсят точно мен. Не бях уверена в себе си и имах проблем със самочувствието.Сега вече съм за трети път на страниците на изданието и хората могат да видят нарасналата ми увереност пред камерата и колко далеч съм стигнала като личност\", коментира Вон пред \"Спортс Илюстрейтид\".В изданието са , като на един от кадрите тя е отишла доста далеч, като е захвърлила горнището.", "date": "2019.06.17", "title": "Линдзи Вон се чувства все по-уверена по бански"}
{"url": "https://offnews.bg/politika/borisov-klimatichnite-promeni-ne-sa-abstraktcia-a-fakt-705580.html", "text": "Климатичните промени не са абстракция, а факт. Това е най-голямото предизвикателство пред света сега и за в бъдеще, заяви министър-председателят Бойко Борисов в телефонен разговор с Генералния секретар на ООН Антонио Гутериш.Борисов дава пълната си подкрепа за \"амбицията на Гутериш Европейският съюз да стане лидер в постигането на климатично неутрални нива на вредните емисии до 2050 година\", съобщава правителствената пресслужба.Генералният секретар на ООН е благодарил на премиера \"за личната му ангажираност с въпросите по опазването на околната среда и за отстояването на ангажиментите по Парижкото споразумение по климата от страна на българското правителство.\"Гутериш е отправил покана към Борисов да вземе участие в Срещата на върха по климата, която ще се състои в рамките на министерската седмица в контекста на откриването на 74-та сесия на ОС на ООН.Целта на форума е да се даде нов тласък и да се засили изпълнението на ангажиментите, поети по силата на Парижкото споразумение по климата с цел спиране на увеличаването на количеството вредни емисии в атмосферата и достигане на климатично неутрални нива на вредните емисии.Генералният секретар на ООН е изразил надежда, че \"в рамките на предстоящия форум в Ню Йорк премиерът Борисов ще сподели управленския си опит по отношение на приоритетите в областта на климата и опазването на околната среда.\"Министър-председателят е обещал, че ще изрази подкрепа за инициативата на Антонио Гутериш по време на предстоящия през тази седмица Европейски съвет.Като страна по Парижкото споразумение и държава членка на ЕС, България стои зад поетите ангажименти на национално и на европейско ниво, категоричен е Борисов.Премиерът твърди, че \"страната ни преизпълнява ангажимента си за повишаване на дела на използването на енергия от възобновяеми източници, като достигна дял от 18,8 %, с което заема водещо място в ЕС.\"", "date": "2019.06.17", "title": "Борисов: Климатичните промени не са абстракция, а факт"}
{"url": "https://offnews.bg/zvezdi/naomi-kembal-pokaza-gola-snimka-ot-pustiniata-705529.html", "text": "След като майката на Наоми Кембъл - Валъри Морис-Кембъл - изпъкна във фотосесия по бански, в която изглежда прекрасно, това направи и дъщеря, която обаче сюрпризира последователите си с гола снимка в пустинята.49-годишният модел посочи, че снимката не е случайна. Наскоро в интервю пред британския Vogue тя сподели, че въпреки красотата си и статута на топмодел, саѝ били нужни години, за да добие самочувствие, увереност, да харесва себе си и тялото си и да се чувства добре в него.„Отне ми много време, докато приема тялото си и се почувствам комфортно в собствената си кожа. Това е самочувствие, което идва с възрастта. Истината е, че едва от няколко години се чувствам наистина в мир със себе си и външния си вид. Винаги съм имала комплекси и съм била несигурна“, каза Кембъл.", "date": "2019.06.17", "title": "Наоми Кембъл показа гола снимка от пустинята"}
{"url": "https://offnews.bg/112/74-godishen-vrachanin-e-praskal-sas-sprej-minuvachite-v-tcentara-na-pr-705579.html", "text": "74-годишен врачанин е пръскал със спрей минувачите в центъра на Правец. Случаят е от 14 юни, но за него стана ясно чак днес от информационния бюлетин на МВР.Около 15.10 ч. в полицията в Правец е подаден сигнал за мъж, пръскал със спрей минувачите в центъра на града.На място са изпратени полицаи, които са задържали 74-годишния мъж.От криминално проявения врачанин е иззет флакон със спрей за самозащита.По случая е образувано досъдебно производство за извършено престъпление по чл. 325 от НК.Чл. 325 гласи: ", "date": "2019.06.17", "title": "74-годишен врачанин е пръскал със спрей минувачите в центъра на Правец"}
{"url": "https://offnews.bg/zvezdi/kralskoto-semejstvo-pokaza-6-sedmichnia-archi-v-denia-na-bashtata-705537.html", "text": "Денят на бащата тази година бе още по-специален за почитателите на кралското семейство и по-точно за тези на принц Хари и Меган Маркъл.Именно този ден бе повод двойката да публикува снимки на новородения им син – Арчи. Въпреки че те вече са го показали публично, вчера те пуснаха трогателна снимка, на която принц Хари грижливо държи сина си.На кадъра шестседмичният Арчи е хванал баща си за пръста, а акцентът е върху брачната му халка. Почитателите на семейството вече правят и предположения на кого прилича малкият. Към момента те са в полза на принц Хари.Според източници от двореца, след около месец ще бъде кръщенето на Арчи, където младото семейство също ще може да бъде видяно.", "date": "2019.06.17", "title": "Кралското семейство показа 6-седмичния Арчи в Деня на бащата"}
{"url": "https://offnews.bg/futbol/legendata-roberto-karlosh-vse-oshte-ima-magia-v-levia-si-krak-video-705552.html", "text": "Легендата на Реал Мадрид и бразилския национален отбор Роберто Карлош все още може да впечатлява феновете си с изумителни изпълнения.Макар и на 46 години, световният шампион с екипа на кариоките през 2002 година продължава да носи магия в левия си крак. Даже може да се каже, че има доста повече от някои настоящи играчи.Карлош взе участие в традиционния благотворителен мач между отборите на футболистите и знаменитостите - Soccer Aid.След изпълнение на ъглов удар, топката бе изчистена от бившия капитан на Челси Джон Тери. Бразилецът видя идващото кълбо и вместо да го укроти, той го насочи по много атрактивен начин и с хирургическа точност към бившия играч на Арсенал Робер Пирес.Естествено, това разбуни духовете в социалните мрежи, където изпълнението на бразилеца бе споделяно и коментирано с възхищение от феновете.", "date": "2019.06.17", "title": "Легендата Роберто Карлош все още има магия в левия си крак (видео)"}
{"url": "https://offnews.bg/futbol/nash-natcional-podsili-cherno-more-705541.html", "text": "Нападателят Исмаил Иса е второто ново попълнение на Черно море, съобщиха в сайта на варненци. Футболистът ще се присъедини към лагера на \"моряците\" в Банско.Бившият играч на Дунав, който се разписа и при дебюта си за националния отбор в квалификационната среща с Чехия (1:2), се обвърза с договор с Черно море.Исмаил Иса е роден на 26 юни 1989 г. в Търговище. Започва да играе футбол в школата на местния Светкавица, след което преминава през отборите на Хасково, Левски, Сливен, Локомотив Мездра, турските Карабюкспор и Елазъспор, Литекс, молдовския Шериф Тираспол, Берое и Дачия Кишинев.За последно нападателят игра в Дунав, където в 23 мача реализира 6 гола и записа 5 асистенции. В кариерата си Иса има общо 248 срещи на клубно ниво и 74 попадения.", "date": "2019.06.17", "title": "Наш национал подсили Черно море"}
{"url": "https://offnews.bg/112/zadarzhaha-kradetc-retcidivist-pokateril-se-do-6-ia-etazh-na-hotel-705559.html", "text": "Варненският районен съд постанови мярка „Задържане под стража“ на 39-годишния Алпер А. след серия от кражби.Мъжът е бил привлечен като обвиняем за извършена кражба от хотелска стая на 15 юни тази година в курорта \"Свети Константин и Елена\" край Варна. С изключителна ловкост той се покатерил до шестия етаж. Проникнал в стая и взел 70 лева.Обвиняемият е осъждан няколко пъти. В краткия период между изтърпяване на присъда и излизането на свобода 39-годишният мъж извършвал ново деяние, което води до извода, че Алпер е с трайно изградени престъпни навици.Определението на Варненския районен съд, с което е била взета мярка за неотклонение „Задържане под стража“ на Алпер А., подлежи на обжалване пред Окръжния съд във Варна.", "date": "2019.06.17", "title": "Задържаха крадец рецидивист, покатерил се до 6-ия етаж на хотел"}
{"url": "https://offnews.bg/drugi/talantat-na-evrofutbol-mihail-ivanov-pokri-normativa-za-ep-v-shvetcia-705557.html", "text": "Михаил и Тихомир Иванови – Спортни таланти на Еврофутбол, взеха участие на силния турнир по лека атлетика \"Самарско знаме\", който се проведе на 15.06 в Стара Загора.21-годишният Михаил постигна личен резултат от 215 см, което е и покрит норматив за Европейското първенство до 23 години в Йевле, Швеция от 11-ти до 14-ти юли. Тихомир преодоля 219 см и остана на второ място след Андрей Скабейка с 223 см. 24-годишният плевенчанин направи един неуспешен опит на тази височина и още два на 226 см.Християн Стоянов също постави личен резултат на 1500 метра на турнира, като се поздрави с 3-то място. Параатлетът ни постигна 3:51,61 мин, което е с повече от 4 секунди от предишното му най-добро постижение. Първи е Иво Балабанов и 3:45.4 мин.Две от талантливите ни таекуондистки - Радина Борисова и Александра Георгиева, спечелиха златните медали във възрастовите си групи на турнира Дупница Оупън на 15-ти юни. Радина надигра във финала представителка на Гърция с 26:6, а Александра надделя над опонентката си с 4:0.Друг Спортен талант на Еврофутбол – Михаела Чепишева, участва на турнира за юноши и девойки под 17 г. по бадминтон в Нови Сад – кръг от европейската верига. 14-годишната ни състезателка от Първомай отпадна във втория кръг от Николе Ветор от Унгария с 1:2 гейма. От 2-ри юли Михаела ще участва на Балканиадата под 19 г. в Анкара, Турция.", "date": "2019.06.17", "title": "Талантът на Еврофутбол Михаил Иванов покри норматива за ЕП в Швеция"}
{"url": "https://offnews.bg/zdrave-i-krasota/kolko-voda-triabva-da-piem-dnevno-ne-ne-sa-2-litra-705558.html", "text": "Всеки има индивидуална норма на потребление на вода. Препоръките за 1,5 или 2 литра на денонощие не са правило, а по-скоро ориентир. Как да преценим кое е оптималното количество вода за нас?Определянето на дневната норма може да се изчисли много лесно, като се има предвид, че женският организъм се състои от 50-55% вода, а мъжкият - от 60-65 %:- денонощна норма за потребление на вода при жените: 30 мл вода на килограм тегло; - денонощна норма за потребление на вода при мъжете: 40 мл вода на килограм тегло;Кога трябва да увеличим консумацията на вода и с колко?Количеството можем да изчислим, ако към горните показатели добавим:- при тренировка: + 400-600 мл - когато сме физически активни, ние се потим по-често. Загубата на течности трябва да се компенсира. Добре е да се пие вода не само по време на активността, но и след нея.- в горещите летни дни: + 400-600 мл - колкото по-топло е времето, толкова повече течност отделяме чрез потта.- при надморска височина над 2500 м: + 400 мл - причините са много, някои от тях са по-честото уриниране и задъхването.- при висока температура, повръщане, разстройство :+ 300-800 мл - организмът губи много течности и балансът трябва да бъде възстановен, за да не се влоши състоянието ни. Повече вода трябва да консумират и хората, които имат камъни в бъбреците или възпаление на пикочния мехур.- при бременност и кърмене: + 500 мл - за бременните дневната норма на вода е + 500 мл, а при кърмещите жени: + 500 мл до 1 л.- при пиене на кафе: + 500 мл на всяка чаша - продуктите, които съдържат кофеин, действат диуретично. - при консумация на алкохол, сокове, безалкохолни водата трябва да е в количеството поета напитка - ако изпием 250 мл сок можем да балансираме с 250 мл вода.За да си създадем правилен режим на потребление, можем да започнем със 150 мл вода на час и постепенно да увеличаваме това количество, за да влезем в собствената си норма.", "date": "2019.06.17", "title": "Колко вода трябва да пием дневно? Не, не са 2 литра!"}
{"url": "https://offnews.bg/temida/lovetc-na-sad-sled-kato-ubil-chuzhdo-kuche-s-avtomat-705556.html", "text": "Ловец от Гоце Делчев отива на съд, след като е убил куче, нападнало неговото на пътя. Обвиняемият Ц. притежавал разрешително за оръжие. През септември 2017 г. той се прибирал от лов с колата си  „Сузуки самурай“. Шофирал бавно, а след него тичало кучето му порода „Английски сетер“. Когато наближил главния път, в района на местността „Летището“ до Гоце Делчев, спрял и слязъл от колата, за да прибере животното в клетка. В този момент Г.Ц. видял как друго куче - порода „Северноазиатска овчарка“, е нападнало неговото. Обвиняемият взел ловния си автомат м. „Бенели“, заредил го с патрони и произвел изстрел. Овчарката извила и отскочила назад, след което се затичала към стопанина си – М. М., който бил на около 70-80 метра от тях. Докато тичала към него, Ц. произвел втори изстрел по нея, в резултат на което животното се претърколило.Последвало изясняване на случилото се между двамата мъже. Стопанинът на простреляното куче заявил на Г.Ц., че ще се обади в полицията, като направил опит да му попречи да се качи в автомобила си. Обвиняемият го блъснал по гърдите, след което взел камък, за да го удари, а впоследствие се качил в колата и отпътувал.М.М. завел овчарката си при ветеринарен лекар, където по време на оказване на първа помощ, кучето умряло.В хода на досъдебното производство е била назначена ветеринарномедицинска експертиза, от която е видно, че смъртта на животното се дължи на остра кръвозагуба и вероятно засягане на вътрешни органи – бял дроб, кръвоносно съдове, сърце, които са били причинени от огнестрелно оръжие.Според съдебнооценителна експертиза, стойността на куче порода „Средноазиатска овчарка“ е 1350 лева.Предстои делото да продължи в съда, уточняват от Районна прокуратура - Гоце Делчев. ", "date": "2019.06.17", "title": "Ловец на съд, след като убил чуждо куче с автомат"}
{"url": "https://offnews.bg/politika/prof-mihail-konstantinoiv-veshtae-katastrofa-s-mashinnoto-glasuvane-n-705517.html", "text": "Опитът с машинното гласуване, който получихме от евроизборите на 26 май, е трагичен, смята проф. Михаил Константинов. При 40% от машините имаше грешка, 1200 устройства се издъниха, заяви той в сутрешния блок на .Математикът и председател на Съвета на директорите на „Информационно обслужване” добави, че проблемите с устройствата за гласуване не са се отразили на резултата от европейските избори. Според него обаче не така ще е на местния вот, където той прогнозира катастрофа:Според него, за да се избегнат проблемите с машинното гласуване, е необходимо, от една страна, да се увеличи съставът на Софийската общинска комисия на 61 души, а от друга страна - комисията да бъде разделена на три части и да събира документите на три различни места.Той направи и прогноза за изхода от местните избори. Според него БСП ще подобри резултата си от предходнитя местен вот. \"Тя постигна най-лошия си резултат на местни избори в цялата си нова история и аз очаквам този фундаментално лош резултат да бъде леко подобрен. Просто не може още един път да получи толкова лош резултат. Това е по-добър резултат , но на базата на един ужасен предишен резултат, така че нека да бъде точни”, каза той.", "date": "2019.06.17", "title": "Проф. Михаил Константиноив вещае катастрофа с машинното гласуване на местните избори"}
{"url": "https://offnews.bg/futbol/geroiat-v-dzhiroto-ne-pomogna-na-ekvador-705521.html", "text": "Отборът на Уругвай започна по убедителен начин участието си на Копа Америка 2019, след като разби Еквадор с 4:0 в мач от група С на надпреварата. Преди срещата еквадорците обявиха, че се вдъхновяват от изненадващата победа на сънародника си Ричард Карапас в Обиколката на Италия по колоездене и ще се опитат да повторят подвига му, но качествата на уругвайците се оказаха непреодолимо препятствие.На „Естадио Минейрао“ в Бело Оризонте възпитаниците на Оскар Табарес поведоха още в шестата минута чрез Николас Лодейро, а в 24-та тимът на Еквадор остана с човек по-малко след директен червен картон на Хосе Кинтерос.Урусите решиха всичко още до почивката с попадения на нападателите Единсон Кавани и Луис Суарес, а автогол на Артуро Мина в 78-та минута оформи крайното 4:0 в полза на Уругвай.В мач от група В Парагвай не успя да победи шампиона на Азия Катар, след като изпусна два гола преднина.Оскар Кардосо се разписа от дузпа още в четвъртата минута, а Дерлис Гонсалес покачи на 2:0 в 56-та, но играчите на Катар не се предадоха и стигнаха до точката, благодарение на голове на Алмоез Али и Буалем Куки.Двата тима си делят второто място в групата зад Колумбия с три точки и пред тима на Аржентина, който няма точки в актива си.", "date": "2019.06.17", "title": "Героят в Джирото не помогна на Еквадор"}
{"url": "https://offnews.bg/obshtestvo/niama-otrovni-zmii-v-parkovete-vodni-i-smok-mishkar-se-sreshtat-v-gra-705518.html", "text": "Змии плъзнаха по паркове и градинки в градовете, срещат се около неокосени площи, сигнализират зрители на БНТ. Няма данни за увеличение на популацията на змии, твърди обаче херпетологът Атанас Грозданов. По думите му змиите даже намаляват. Херпетологът Емилия Вачева заяви, че отровни змии в София не се срещат в градската среда, така че няма причина за притеснение. Най-честите обитатели на градската среда са водните змии - сива водна и жълтоуха водна и смокът мишкар. И трите вида са неотровни и неопасни.Друг вид е медянката, която също не е опасно, твърдят експертите. ", "date": "2019.06.17", "title": "Няма отровни змии в парковете, водни и смок мишкар се срещат в градините"}
{"url": "https://offnews.bg/futbol/otkrivateliat-na-ronaldo-zapochna-chistka-v-shkolata-na-tcska-705522.html", "text": "Шефът на школата на ЦСКА Пауло Кардозо започва сериозна чистка.Португалецът, който е известен като откривателя на Кристиано Роналдо за големия футбол, ще освободи главния мениджър на ДЮШ Стефан Яръмов, както и двама от дългогодишните треньори - Христо Марашлиев и Антон Димитров.Новината най-вероятно ще бъде потвърдена от клуба през тази седмица.В петък Кардозо и Яръмов са имали разговор, след който е станало ясно, че роденият във Видин ръководител няма да остане на \"Армията\", пише \"Тема Спорт\".Освен това Кардозо е взел решение да освободи треньорите Марашлиев и Димитров, които досега бяха начело съответно на формациите до 16 години и до 14 години.В следващите дни не е изключено да има и други промени в школата.Даниел Моралес ще поеме юношите до 19 г. за сметка на Ивайло Станев, който стана помощник в представителния отбор. До този момент от ЦСКА не са съобщили нищо официално във връзка с промените в ДЮШ.", "date": "2019.06.17", "title": "Откривателят на Роналдо започна чистка в школата на ЦСКА"}
{"url": "https://offnews.bg/futbol/gabrovtci-iskat-pari-ot-levski-705524.html", "text": "Отборът на Левски е бил атакуван за пари от аматьорския Янтра, твърди \"Меридиан Мач\".Ръководството на клуба от Габрово е имало претенции, че \"сините\" са отмъкнали таланта Станислав Иванов без пари.За целта шефовете са направили сериозно проучване на архива на Зоналния съвет на БФС -Велико Търново. Там обаче са ударили на камък.Станислав Иванов фигурира като футболист на Янтра, но в подготвителните групи. Така габровци не могат да претендират за пари при негов следващ трансфер.Наскоро Иванов получи и първата си повиквателна за националния тим на България. В момента той е на почивка с любимата си в Барселона.Междувременно легендата на Левски Кирил Ивков стана поредният свързан с клуба, който изрази притеснението си относно забавената селекция на \"Герена\". Той все още не може да си отговори и защо се е стигнало до освобождаването на Даниел Боримиров като шеф на ДЮШ.\"Не съм запознат със ситуацията в Левски. Знам само, че се прибраха от лагера в Добринище. Научаваме повечето неща от медиите. Нещата не са добре. Има ден до старта на подготовката в Австрия, а сме 12 души.Не знам как ще се ходи на лагер с толкова хора. Дано обаче нещата в скоро време да се променят. Не разбирам и защо се стигна до раздялата с шефа на школата Даниел Боримиров\", коментира доскорошният член на Надзорния съвет на Левски.", "date": "2019.06.17", "title": "Габровци искат пари от Левски"}
{"url": "https://offnews.bg/temida/osadiha-7-ot-dzhebel-za-danachni-izmami-s-dds-705523.html", "text": "Специализираният наказателен съд призна за виновни 7 лица за участие в организирана престъпна група за данъчни измами, действала от 2008 г. до 2012 г. на територията на Джебел, Кърджали и София.Седем години лишаване от свобода получи Бехчет Али, ръководител на групата, ощетила държавния бюджет с 1 398 960,30 лв. чрез избягване установяването и плащането на ДДС посредством отчитане на данъчни фактури за неизвършени вътрешно общностни доставки в страни от ЕС (които не се облагат с ДДС).Двама от участниците в групата са осъдени съответно на 5 г. и 4 г. лишавнане от свобода. Наложеното наказание на останалите четирима подсъдими е 3 г. лишаване от свобода с 5-годишен изпитателен срок.До 2008 г. ръководителят на групата се занимавал с производство и законна търговия с плодове и зеленчуци. Фирмата му „БГ Фрут“ ЕООД (със седалище в Джебел), внасяла плодове и зеленчуци от Турция и Гърция, като реализирала голяма част от тях на борсата в столичния кв. Слатина. За да увеличи печалбата си, Бехчет Али решил да избегне плащането на ДДС, като използва фактури за фиктивен износ в Румъния и Словакия. За целта тогава привлякъл първите двама участници в групата, експерти по счетоводство. Те съставяли или осигурявали от други фирми данъчни фактури за фиктивни вътрешно общностни доставки и недействителни транспортни услуги, вписвали ги в дневниците за покупки и продажби, изготвяли неверни декларации по ДДС и ги внасяли в НАП-Кърджали.На базата на текущата информация за стоковите наличности и реално дължим ДДС Бехчет Али определял в кой данъчен период да бъдат декларирани вътрешно общностни доставки.В случай на разкриване на престъпната схема, била подготвена продажбата на дружеството на малоимотно и малограмотно лице, като дейността продължи с друга фирма.На 27 октомври 2010 г. дружеството действително било продадено по предначертания план. От 9 август 2008 г. до продажбата му чрез престъпната дейност държавният бюджет е бил ощетен с 1 044 226,29 лева.Данъчните престъпления на групата продължили чрез дружество на нов привлечен в нея участник – „Ем Ди 68“ ЕООД (също със седалище в Джебел). За периода до 10 май 2012 г. чрез фиктивни продажби на плодове и зеленчуци в страни от ЕС, както и недействителни транспортни услуги, на бюджета е била нанесена щета от още 354 734,01 лева. Присъдата на Специализирания наказателен съд на седемте участници в групата не е окончателна и може да бъде протестирана и обжалвана. Специализираната прокуратура ще внесе протест срещу нея в частта, отнасяща се до наложените условни присъди на четирима от участниците. ", "date": "2019.06.17", "title": "Осъдиха 7 от Джебел за данъчни измами с ДДС"}
{"url": "https://offnews.bg/futbol/tcska-pusna-abonamentnite-karti-za-novia-sezon-tcenite-sa-ot-85-do-20-705525.html", "text": "ЦСКА пусна в продажба абонаментните карти за сезон 2019/2020. Цените са от 85 лева до 2000. Ето какво пише в сайта на клуба:\"Армейци,абонаментните карти за сезон 2019/20 година вече са в продажба. Привържениците ще могат да си ги закупят от офиса на администрацията на \"Армията\" всеки делничен ден от 09:00 до 17:00 часа, като пластиките ще се издават на място. За секторите \"В\" и \"Г\" карти ще се продават и онлайн в сайта на нашия партньор БестТикетс.Цените на картите са както следва:- Сектор А - 175 лева- Сектор В - 115 лева- Сектор Г - 85 лева- ВИП ложа - 2000 лева- Паркомясто - 400 леваКартите ще важат за домакинските мачове на ЦСКА на \"Армията\" и Националния стадион в Първа лига и турнира за Купата на България.Картодържателите ще имат запазено място и 10% отстъпка от билетите на всички домакински мачове в Лига Европа.Феновете, които ще си закупят абонаментна карта за четвърти пореден сезон, ще получат 10% отстъпка от цената. За да се възползват от нея, те трябва да предоставят картите от последните три сезона в администрацията.Продължава продажбата на семейни карти за сектор \"В\". При удостоверяване на роднинска връзка, за първата закупена карта ще се заплаща цялата сума, при втора закупена карта, фенът ще получи 25% отстъпка, а при трета карта за член на семейството за сектор \"В\" ще трябва да бъдат платени само 50% от стойността на абонаментната карта. Карти с отстъпки ще се продават само на място в администрацията.Хора с инвалидност над 49% получават 20% отстъпка от билета за всяко едно домакинство на отбора във всички турнири. За използването на отстъпката се предоставя решение на ТЕЛК.Всеки месец картодържателите ще участват в специални томболи на нашият генерален спонсор А1 с много и различни награди\".", "date": "2019.06.17", "title": "ЦСКА пусна абонаментните карти за новия сезон, цените са от 85 до 2000 лева"}
{"url": "https://offnews.bg/obshtestvo/dashteriata-na-poetesata-margarita-petkova-zagubi-bitkata-s-raka-705551.html", "text": "Дъщерята на поетесата Маргарита Петкова - Надежда Огойска, загуби битката с рака. Това съобщи опечалената майка в профила си във Facebook.Надежда е починала на 9 юни, а опелото е било на 14 юни. Надежда се бори от 3 години с онкологично заболяване. Битката започва през юни 2016 г. Тогава тя чува страшната диагноза рак. Започва лечение в Лондон, успешна операция, химиотерапия, но в един миг всичко се обърква. Появяват се разсейки в други органи на тялото й. През лятото на 2018 г. тя претърпява операция в истанбулска клиника, при която са отстранили туморите в черния й дроб. След интервенцията, лечението на Надежда продължи, но без резултат.\"Аз не искам никой никога да узнава това. Благодаря на шепата приятели, които са неотстъпно до мен. Благодаря на всички, които през тези мъчителни години на борба, ни подкрепяха. Благодаря, че няма да коментирате под това официално, от мое име и от името на семейството ми, изявление. Моля ви да не сипвате сол в раната с добрите си думи, защото доброто боли два пъти повече от злото - повярвайте ми на юнашко доверие. Всички\", написа в социалната мрежа Маргарита Петкова 3 дни след погребението на дъщеря й. ", "date": "2019.06.17", "title": "Дъщерята на поетесата Маргарита Петкова загуби битката с рака"}
{"url": "https://offnews.bg/drugi/tribagrenik-i-lavcheta-talismani-za-sportistite-ni-predi-evropejskite-705554.html", "text": "Национален трибагреник и лъвчета за късмет получиха българските спортисти преди заминаването си за европейските игри, които започват в петък в Минск, съобщиха от Българския олимпийски комитет.Традиционните талисмани бяха връчени от изпълнителният директор на Първа инвестиционна банка Чавдар Златев. Успехи на спортистите пожела и Белчо Горанов, генерален секретар на БОК. На кратката церемония присъстваха рекордьорката по олимпийски отличия, носителката на пет олимпийски медала и двукратен шампион Мария Гроздева, заедно с най-добрите ни състезателки по художествената гимнастика, всички национали по бокс и част от националите по борба, треньори и ръководители на отбори.\"Пожелавам ви на добър път, крепко здраве и много успехи. Нека тези лъвчета ви вдъхнат кураж. В България има много хора, които ви вярват и подкрепят. Бъдете безстрашни като лъвовете по пътя си напред и нагоре\", каза Златев.Така от финансовата институция, която е генерален спонсор на БОК, продължиха традицията да подаряват лъвчета на българските спортисти преди големи надпревари. Във Fibank вярват, че с този символичен жест помагат на състезателите да повярват в своите възможности и да дадат най-доброто от себе си, пишат още от олимпийския комитет.\"На тези игри ще срещнете много спортисти, хора на вашата възраст, обединени от идеята за единна Европа. Бъдете здрави и дайте най-доброто от себе си за България\", обърна се към спортистите Белчо Горанов.Вторите Европейски игри ще се състоят от 21 до 30 юни в беларуската столица Минск. Те се организират веднъж на 4 години, собственост са и се ръководят от европейските олимпийски комитети. Състезанията следват модела на други подобни континентални формати – Азиатските игри или Панамериканските игри, които вече имат по 18 издания след дебюта им през 1951 г.Сега в Минск ще съберат над 4000 представители на 50 европейски държави, които ще се състезават в 19 вида спорт. Осем от тях ще бъдат квалификации за Олимпиадата в Токио 2020 година, а два от турнирите ще са със статут на европейски първенства – бокс и джудо.Общо ще се раздадат 200 комплекта медала: 91 при мъжете, 89 при жените и 20 за смесени отбори. Над 18 000 са акредитираните за Игрите, от тях 8000 са доброволци. Реферите са над 1000, толкова са и журналистите.Спортната програма за Минск 2019 включва състезания по: стрелба с лък, лека атлетика, бадминтон, баскетбол 3х3, плажен футбол, бокс, кану-каяк, колоездене, спортна гимнастика, художествена гимнастика, аеробика, акробатика, батут, джудо, карате, самбо, стрелба, тенис на маса, борба.България ще участва с 85 спортисти в 15 спорта. От 12-те съоръжения, които ще се използват за състезанията от програмата на Вторите Европейски игри в Минск, 11 са досега съществуващи. Единствено комплексът за плажен футбол е новоизграден. Обновен е комплексът за спортна стрелба.След реконструкция бе открит и световно известният стадион \"Динамо\". На него ще се състоят церемониите по откриване и закриване на игрите, както и състезанията по лека атлетика. Състезатели, треньори и длъжностни лица ще бъдат настанени в напълно обновения комплекс на Университета на Минск, пишат БОК.Има и специални хаштагове, които могат да се използват в социалните мрежи:#EuropeanGames, #Minsk2019, #OneYeartoGo, #BrightYear, #BrightYou", "date": "2019.06.17", "title": "Трибагреник и лъвчета-талисмани за спортистите ни преди европейските игри в Минск"}
{"url": "https://offnews.bg/sviat/sled-zhaltite-zhiletki-frantcia-planira-danachni-oblekchenia-za-1-mlr-705528.html", "text": "Франция планира да отмени данъчни облекчения за компаниите на стойност 1 милиард евро, за да подпомогне финансирането на обещаното намаляване на данъка върху доходите, което ще струва на хазната 5 млрд. евро. Това заяви министърът на бюджета Жералд Дарманен, цитиран от БТА.Правителството ще осигури останалите 4 млрд. евро чрез намаляване на разходите, допълни министърът.По думите му от януари 95 процента от данъкоплатците ще усетят намаляването на данъка върху доходите им.В отговор на многомесечните антиправителствени протести френският президент Еманюел Макрон обеща в края на април намаляване на данъка върху доходите на стойност 5 млрд. евро.През декември като отстъпка пред протестиращите вече бе обявен пакет от мерки на стойност 10 млрд. евро, насочени към стимулиране на доходите на най-бедните работници и пенсионери.", "date": "2019.06.17", "title": "След жълтите жилетки: Франция планира данъчни облекчения за 1 млрд. евро"}
{"url": "https://offnews.bg/izvan-terena/sineoka-krasavitca-skasa-s-vratar-705508.html", "text": "Край на любовта между синеоката италианска красавица Джулия Проведи и вратаря на Аталанта Пиерлуиджи Голини.Джулия, която заедно с близначката си Силвия са познати в музикалните и тв среди на Апенините като \"Донатела\", обяви разлъката в социалните мрежи.Със сигурност това ще нарани жестоко Голини, който досега поне се радваше на късмет в любовта, тъй като се затрудняваше да намери място  в стартовия състав.В последния сезон той все пак изигра 20 мача на вратата на \"бергамаските\", които станаха хит в Серия А. Феновете се надяват поне да не бъде удавен от депресия след раздялата с атрактивната италианка.В социалните мрежи Джулия написа, че причините са лични и не иска да ги коментира, но двамата с Голини ще се опитат да запазят поне приятелство.", "date": "2019.06.17", "title": "Синеока красавица скъса с вратар"}
{"url": "https://offnews.bg/temida/spetcprokuraturata-s-aktcia-sreshtu-kmeta-na-kostenetc-zaradi-koruptci-705519.html", "text": "Специализираната прокуратура разследва корупционни действия на кмета на град Костенец Радостин Радев, съобщиха от прикуратурата, без на този етап да дадат повече подробности. Такива вероятно ще има по-късно през деня.Акцията се извършва съвмество със СДВР и КПКОНПИ.OFFNews ще следи развитието на темата.", "date": "2019.06.17", "title": "Спецпрокуратурата с акция срещу кмета на Костенец заради корупция"}
{"url": "https://offnews.bg/obshtestvo/sv-duh-dava-zhivot-osveshtava-dushite-705408.html", "text": "На 51-ия ден след Великден - винаги в понеделник, се чества Свети Дух. Празникът е свързан Петдесетница, когато Свети Дух слязъл над апостолите и ги дарил с благодатни дарове.Църквата прославя Светата Животворна Троица - Бог-Отец, Бог-Син и Бог-Дух Свети, които имат равно достойнство. Според християнската вяра, Свети Дух дава живот на тварите и освещава човешките души и тела. Той се изобразява като гълъб в църковните изображения.Според народните вярвания от днес започва Русалската седмица - душите на млади удавници политат като пеперуди сред нас.За да се предпазят от нечистите сили през тези дни, хората носят пелин или орехова шума в дрехите си, закачат пелин и по вратите и  прозорците на къщите си.", "date": "2019.06.17", "title": "Св. Дух дава живот, освещава душите"}
{"url": "https://offnews.bg/zdrave/svetovna-sreshta-na-detskite-kardiolozi-i-kardiohirurzi-v-sofia-705546.html", "text": "От 20 до 22 юни 2019 г. София и НДК ще бъдат домакин на Първата съвместна среща между Европейската асоциация на детските сърдечни хирурзи (European Congenital Heart Surgeons Association (ECHSA) и Световната организация по детска и конгенитална сърдечна хирургия (World Society for Pediatric and Congenital Heart Surgery (WSPCHS).Организаторите наричат събитието „историческо\", защото двете най-големи и авторитетни организации на медицински специалисти, занимаващи се с проблемите на пациенти с вродени сърдечни малформации (ВСМ), провеждат съвместно и за първи път подобна среща.На общия форум в България ще участват детски кардиолози и кардиохирурзи от цял свят заедно с колеги от свързани с детската кардиохирургия специалности, като анестезиолози, специалисти по интензивно лечение, психолози, неонатолози, гинеколози и др.Световният елит в областта на детската кардиохирургия и кардиология ще обсъжда и представи важни клинични случаи в сърдечната хирургична практика. В рамките на софийската среща, на 19 юни 2019 г., ще се проведе мултидисциплинарен курс „Мениджмънт на критично болните кърмачета и деца – проследяване от неонаталния период и след раждането\".Срещата в София е голям шанс за детските сърдечни хирурзи от цял свят да обменят опит и да обсъдят актуални случаи от практиката си.Домакини на събитието са Д-р Стоян Лазаров от Националната кардиологична болница в София, член на Европейската асоциация и член на управителния съвет на Световното дружество и професор Христо Червенков от Монреал, Канада, изпълнителен директор и президент-основател на Световната организация по детска сърдечна хирургия.", "date": "2019.06.17", "title": "Световна среща на детските кардиолози и кардиохирурзи в София"}
{"url": "https://offnews.bg/obshtestvo/vsichki-sedmoklasnitci-na-izpit-po-balgarski-i-literatura-za-priem-v-g-705457.html", "text": "Днес ще се проведе националното външно оценяване по български език и литература след VII клас, резултатът от което е част от балообразуването за прием в гимназиите. Изпитът започва в 9 ч., а изпитният вариант бе изтеглен публично в 7 ч. в Министерството на образованието и науката - вариант 1.Учениците трябва да заемат местата си най-късно до 8,45 ч. да носят документ за самоличност – лична ученическа карта или бележник, и задължително служебната бележка с входящия номер.Тази година за първи път писмените работи на седмокласниците ще бъдат оценявани електронно, затова те трябва да пишат с черен химикал, припомнят от МОН. Днес и в сряда - 19 юни, са неучебни дни за всички училища заради провеждането на матурите за седмокласниците. ", "date": "2019.06.17", "title": "Всички седмокласници на изпит по български и литература за прием в гимназиите"}
{"url": "https://offnews.bg/volejbol/silvano-prandi-servisat-e-nashiat-goliam-problem-i-shte-napravia-vsic-705526.html", "text": "коментира националният селекционер Силвано Пранди след загубата с 1:3 от Италия в последния ни мач от турнира Лигата на нациите във Варна..\"Второто, което трябва да направя със сигурност, е да започна да стабилизирам основния състав, основната ни шестица. Смятам, че това също постепенно ще започне да ни дава спокойствие. Това обаче е възможно да стане, след като се завърнат Виктор Йосифов и Теодор Салпаров.Първият - с отличните си качества като център, вторият - като посрещане и спокойствие, което може да ни даде, със сигурност ще бъдат част от стабилизирането, което искам да видя\", добави опитният италиански треньор.\"До момента не подготвяхме един основен отбор, а работихме с широка група от играчи - някои от тях трябваше да се възстановят, да си починат - включваме ги един по един в основния състав. Не смятам, че сме в специфичен момент, в който да трябва да се намираме в определена форма.За мен не е важно в момента да сме в оптимална форма, а когато дойде наистина важният - олимпийската квалификация.Днес като цяло съм по-спокоен спрямо мача срещу Япония. А дали времето ще ни стигне, за да имаме искания от мен облик до олимпийската квалификация - аз поне смятам, че ще стане. Имаме достатъчно време. А това дали ще я спечелим, за да се класираме за Олимпийските игри, преди всичко зависи от това какви способности ще имаме ние. Към настоящия момент обаче аз съм спокоен, че имаме време да изградим нашия отбор такъв, какъвто трябва да е\", добави Пранди.В понеделник българският отбор тръгва отново на дълъг път - този път към Бразилия, където предстоят сблъсъци срещу домакините, Русия и Германия.\"Заминаваме за Бразилия с двама разпределители, тъй като обстоятелствата го налагат. Искам да дам малко почивка на Тодор Скримов, който има определени физически проблеми, а игра във всички мачове до този момент. Също и на Ники Пенчев, който си има чисто личен мотив - знаете, че очаква да стане баща. Това са обстоятелства, с които трябва да се съобразя и не виждам особен проблем\", обясни Силвано Пранди.\"Направихме много грешки, за да играем на нивото на Италия в този мач. Много брак в атака, на сервис. Когато бяхме в серия, сами я спирахме с наши неточности.Италия бе изключителна на посрещане. От доста време играя там, но не съм виждал тези хора да посрещат по такъв начин. Спечелихме третия гейм, но не показахме нашата си игра. Много лесни топки, които трябваше да извадим, позволихме да паднат на полето. Аз самият пропилях твърде много топки на контраатака нещо, върху което трябва да работя. Трябва да разберем, че не е необходимо всяка топка да търсим да завършваме с всичка сила\", заяви от своя страна топреализаторът ни в мача Цветан Соколов.\"За мен турнирът във Варна не носи удовлетворение като резултати. Трябваше да победим Япония на всяка цена. Но да гледаме положително! Имаше моменти, в които се виждаше един израстнал и добре играещ отбор. Липсват ни тренировки. В момента само пътуваме и играем. Първо трябва да вникнем в системата на игра, която Пранди иска да наложи. А тя е доста различна от това, което досега прилагахме\", добави Соколов.Той изказа възхищението си от българските фенове във Варна и благодари за горещата подкрепа срещу Италия.\"В залата днес беше наистина прекрасно. Това, което видях, ме накара да се чувствам много щастлив, че отново играя пред родна публика. Чувството е страхотно. Страхотно е да видиш пълна зала, да видиш хора, които във всяка секунда са до теб и те подкрепят. Съжалявам само че не успяхме да ги зарадваме с една красива победа, но вярвам, че тепърва ще се радваме отново заедно\", каза Цветан Соколов.Георги Братоев пое лично \"голяма част от вината\", за загубата от Италия, но в същото време обясни и в детайли какво точно се работи за промяната на играта на България, изразявайки увереност, че след края на пътуванията в Лигата на нациите треньор и отбор ще имат нужното време, за да изградят желания облик.\"Голяма част от вината за представянето ни днес е моя. Не можах да се справя с разпределянето на играта.Надиграха ни тотално. Имаме три блока, те – 11. За пореден мач нещата при нас не се получават, надявам се с времето това да се промени.Италия играе изчистен волейбол. Сервират добре, защитават се, организирани са на блокада. Какво от това, че звездите им ги няма? Хората срещу нас от тази вечер скачат малко по-ниско, но не са по-лоши играчи\", заяви Георги Братоев.\"Няма да пътувам да Бразилия, защото контузията ми от миналата година не позволява такива 20-30, че и 55-часови пътувания. Не мога да се възстановя и аклиматизирам достатъчно бързо при голяма часова разлика и затова ще остана тук\", обясни той.Попитан дали е песимист, реалист или оптимист, че България ще се промени достатъчно до август, за да може да спечели олимпийската квалификация с участието на Бразилия, Братоев заяви:\"Истината е, че в един мач всеки отбор може да бъде победен - както Сърбия с третия състав победи Бразилия с първия състав. В един мач всичко може да се случи, но с такова мислене всичко отива на хазарт - дали нещата ще станат, или няма да станат. Всъщност просто трябва да бъдем подготвени и уверени в това, което правим.А оттам нататък - дали ще е Бразилия, или ще са марсианци, един отбор винаги може да бъде победен. Просто трябва да се подготвим. В момента следваме някакъв път. Пробваме нови неща в играта ни - не е лесно, когато човек е придобил навици в течение на много години, да ги смени за ден, два или три.Но смятам, че след края на Лигата на нациите ще имаме достатъчно време да тренираме, защото сега ние не тренираме. Ние пътуваме, ден-два почиваме, почваме мачове и отново на път. Сега отиваме в Бразилия, после обратно към Пловдив. Шанс за тренировка няма. Между Лигата на нациите и олимпийската квалификация има около месец и половина и смятам, че това е достатъчно време, за да бъдем както физически добре, така и технически да изглеждаме по начина, по който се изисква.\"Попитан да навлезе в конкретика за новостите в играта, които иска да наложи завърналият се начело на националния отбор Силвано Пранди, Георги Братоев обясни: \"Силвано Пранди изисква много детайлни неща и не знам дали широката публика би ги разбрала. Сега не покриваме с крилото в зона 2, стоим на шестия метър в защита... Използваме малко по-различен тип комбинации. Аз самият съм свикнал доста с остра топка, докато сега се стремим да ги намалим, защото вижданията за играта на Силвано Пранди са такива.Нещата са в детайли и е наша работа да се нагласим към това, което треньорът изисква от нас. Щом той знае, че това е правилният път и го е изпробвал, значи това е пътят. Ние вярваме в него, но просто ни трябва време, за да се види този нюанс в играта.\"", "date": "2019.06.17", "title": "Силвано Пранди: Сервисът е нашият голям проблем и ще направя всичко, за да го реша"}
{"url": "https://offnews.bg/bojni/kubrat-e-s-realni-shansove-za-bitka-za-svetovnata-titla-705550.html", "text": "Звездата ни в профибокса Кубрат Пулев е с реален шанс да се бие за световната титла в тежката категория. Българинът сподели пред bTV, че до 10 дни трябва да стане ясно кога ще се случи това.Кобрата е официален претендент за трофея на Международната боксова федерация (IBF), след като на 27 октомври миналата година постигна 26-ата си победата на професионалния, побеждавайки британеца Хюри Фюри в \"Арена Армеец\".Така той получи възможността да се боксира за световната титла в тежка категория за трети път в последните 10 години. През 2014 той загуби такъв мач от Владимир Кличко. Това е и единственото поражение на Пулев в професионалната му кариера. През 2017 трябваше да се бие за световните титли с Антъни Джошуа, но се отказа заради контузия.В момента коланът на IBF е притежание на мексиканската сензация Анди Руис, който победи британеца. Поради тази причина се очаква от Международната боксова федерация да се произнесат с решеие за подобна битка още през есента, което отваря няколко варианта.Един от тях е Руис да реши да оваканти титлата и да насочи вниманието си към реванш с Джошуа. При това положение съперникът на Кобрата ще е друг. Почти сигурно това ще бъде следващият в световната ранглиста Агит Кабайел. Германецът от кюрдски произход има 19 победи, 13 от които са с нокаут.Това опровергава слуховете, че Пулев ще се бие с бившия световен шампион Тайсън Фюри. Кубрат сподели, че за момента британецът не стои на дневен ред.", "date": "2019.06.17", "title": "Кубрат е с реални шансове за битка за световната титла"}
{"url": "https://offnews.bg/obshtestvo/bezplatni-pregledi-v-aleksandrovska-na-hora-sas-sardechni-problemi-ot-705512.html", "text": "От днес до 21 юни пациенти със сърдечно-съдови проблеми могат да преминат безплатни прегледи в \"Александровска\" болница в София.Кампанията е организирана от лечебното заведение и Портал на пациента. Прегледите ще се извършват от 8 до 16 часа. Не се изисква направление, но е необходимо предварително записване на тел. 02/ 9230 339.Информационната кампания за профилактика на внезапната сърдечна смърт (ВСС) „За всеки един удар на сърцето“ стартира миналата година и продължава сега.От прегледите могат да се възползват и пациенти с ритъмни нарушения, рецидивиращо предсърдно мъждене, камерна тахикардия и сърдечна недостатъчност, които се нуждаят от имплантация на кардиостимулиращо устройство. На специален щанд студенти - медици ще раздават информационни материали за риска и превенцията на сърдечно-съдовите инциденти. Информационната кампания „За всеки един удар на сърцето“ се провежда поради тревожния факт, че над 70 000 българи годишно умират от сърдечно-съдови заболявания. 70% от фаталните инциденти са причинени от внезапна сърдечна смърт (ВВС). По този показател България е на първо място в Европейския съюз. Общо случаите на знакови заболявания на съвремието ни като инсулт, рак на белия дроб, рак на гърдата и СПИН едва достигат броя на пациентите, които загиват от внезапна сърдечна смърт (ВВС). Затова този проблем се очертава като убиец №1 сред незаразните заболявания в света.До 40% от пациентите в риск от ВСС могат да бъдат спасени, ако навреме им бъде поставен имплантируем кардиовертер дефибрилатор, който разпознава нарушенията в ритъма на сърцето и подава сърдечни импулси при необходимост, включително и ако то спре. В момента устройствата се поставят с частично финансиране от Здравната каса на част от пациентите, които вече са преживели внезапна сърдечна смърт, за да се предотврати повторен инцидент. ", "date": "2019.06.17", "title": "Безплатни прегледи в Александровска на хора със сърдечни проблеми от днес"}
{"url": "https://offnews.bg/tenis/grigor-zaradva-balgarski-fenove-snimka-705511.html", "text": "Докато се готви за предстоящия турнир от сериите АТР 500 в Куинс, най-добрият ни тенисист Григор Димитров се похвали със среща с български фенове. Българинът публикува няколко броя снимки в официалния си профил в социалната мрежа Инстаграм със свои фенове, като част от тях са сънародници.Иначе Димитров продължава да тренира неуморно преди първата си изява на трева, която ще бъде утре не по-рано от 14:00 часа българско време.Българинът ще се изправи срещу втората ракета на Канада - 18-годишния Феликс Оже-Алиасим. Младокът е един от най-нашумелите таланти в последно време, като от началото на сезона игра два финала.При евентуална победа над канадеца, за Гришо предстои сблъсък с победителя от мача между Ник Кириос и Адриан Манарино. На 1/4финал пък е възможен мач с поставения под №1 в схемата Стефанос Циципас, а на полуфинал - с Хуан Мартин дел Потро, Милош Раонич и други.", "date": "2019.06.17", "title": "Григор зарадва български фенове (снимка)"}
{"url": "https://offnews.bg/sviat/sled-bezpretcedentno-spirane-arzhentina-paragvaj-i-urugvaj-otnovo-ima-705515.html", "text": "Подаването на електроенергия в Аржентина, Парагвай и Уругвай е почти възстановено след като вчера голям срив в електроенергийната система остави за часове без ток десетки милиони хора в трите страни, предаде БТА, като се позова на аржентинската агенция Телам.Снощи електроподаването бе възстановено до 90 процента в Аржентина, както и за повечето от 3-те милиона жители на на Уругвай.Президентът на Аржентина Маурисио Макри каза, че сривът в електроподаването е безпрецедентен и причината за него остава неизвестна. \"Случаят няма прецедент и ще бъде щателно разследван\", каза Макри. Властите работят трескаво за възстановяване на електроенергията.Бразилия, която е свързана с електроенергийната мрежа на Аржентина, остана почти незасегната от спирането на тока, посочва Ройтерс.", "date": "2019.06.17", "title": "След безпрецедентно спиране Аржентина, Парагвай и Уругвай отново имат ток"}
{"url": "https://offnews.bg/obshtestvo/bez-voda-v-chast-ot-stolichnia-kvartal-ivan-vazov-705482.html", "text": "„Софийска вода” временно ще прекъсне водоснабдяването в част от кв. „Иван Вазов“ днес, съобщиха от дружеството. Във връзка с подмяна на сградно водопроводно отклонение на ул. „Димитър Манов“ в кв. „Иван Вазов“ се налага спиране на водоподаването от 11:00 до 17:00 часа по ул. „Димитър Манов“ от ул. „Емил Берсински“ до ул. „Д-р Стефан Сарафов“.Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството - http://www.sofiyskavoda.bg/water_stops.aspx .“Софийска вода” АД предварително се извинява на своите клиенти за причинените временни неудобства!Интернет сайтът на дружеството (www.sofiyskavoda.bg) дава възможност на клиентите да се абонират за съобщенията за прекъсване на водоподаването. На електронната си поща те могат лично да получават информация за планираните спирания. Друг начин е да се възползват от безплатната услуга за известяване чрез СМС.", "date": "2019.06.17", "title": "Без вода в част от столичния квартал Иван Вазов"}
{"url": "https://offnews.bg/politika/ninova-otteglih-ostavkata-si-zashtoto-partiata-beshe-v-stupor-mnogo-705513.html", "text": "По две причини оттеглих оставката си. Не прецених правилно последствията от оставката ми - виждах как всичко, което правихме 3 години, си отива. Започна търговията с БСП. Втората причина е реакцията на членовете на партията -  първо те бяха в ступор, после започнаха декларации, за първи път ще кажа - започнаха по структури да напускат партията. Това каза лидерът на БСП Корнелия Нинова по бТВ. Щяхме да отидем на местните избори разбити, уточни тя. Опозицията получи отговор вчера. Никой от тях не излезе да говори на конгреса - просто напуснаха залата, след моето обявяване, че не подавам оставка, обясни Нинова. Опозицията не прие състезанието, допълни тя. За първи път казвам едно, а правя друго, не ми беше лесно, призна Нинова за оттеглянето на оставката.Тя разказа, че член на БСП с кредит в банка, а бил извикан във финансовата институция и му е било казано как да гласува на конгреса, ако иска да няма проблеми със заема си, разказа Нинова. Сега ще направим всичко възможно да спре хаосът в БСП, заредих се с много енергия от подкрепата на конгреса, каза още Корнелия Нинова. Отношенията ми със Сергей Станишев са сложни, на Здравей - здрасти сме, може да се каже, разкри лидерът на партията. Тя отказа да коментира кандидатурата на омбудсмана Мая Манолова като кандидат за кмет на София, докато не чуе личното й желание и мнението на структурите на партията. Лидерът на левицата коментира и темата с партийните субсидии. Според нея те трябва да бъдат намалени, но не на 1 лев, \"защото това означава край на многопартийната система в България и диктатура на една партия\". На въпрос - дали ще проведе разговори с вътрешната опозиция, Нинова заяви, че многократно е опитвала, но без успех. По думите й не е истина, че различията са идеологически. \"Това са колеги, които са огорчени от реформата, която започнахме в БСП - да има само 3 мандата за депутатите, председателят да се избира пряко от цялата партия, а не от тях. Спорът е на ниво промяна - статукво\", обясни тя. Според нея не в медиите, а вчера на Конгреса, който е висшият орган, е трябвало те да се изправят пред хората и да кажат каквото имат и да се проведе диалог, да се вземе общо решение какво да се прави. \"Това обаче не се случи, След като чуха речта ми и видяха реакцията на партията - ставането на крака и ръкопляскането, те напуснаха. Това ли е дебатът за идеологията? Телевизионни смелчаци, елате на терена и да видим - кой е прав и кой не, иначе си ходете по телевизиите и говорете каквото искате\", обърна се тя към опозицията. По повод реакцията на президента Радев вчера, Нинова заяви, че от покана й към него да бъде кандидат за президент досега отношенията им са едни и същи - взаимно уважение и зачитане на мнение.Според нея след връщането на БСП в парламента, ситуацията е различна - ГЕРБ без Цветанов предстои да минат през това, през което е минала БСП и няма да е леко; ДПС е взело остър социален завой и влязло на терена на левицата - по-нисък ДДС за лекарства и хляб, социални закони; патриотите са във вътрешни борби. \"След като ДПС приеха идеята ни и самият Борисов каза, че трябва да се намали ДДС за книгите, може да направим тази добра стъпка. Няма да се надпреварваме кой пръв го е казал, ние го внасяме от 3 години. Важното е да успеем да помогнем на най-бедните и онеправданите, тези около 2 млн., които живеят под прага на бедността\", коментира тя.", "date": "2019.06.17", "title": "Нинова: Оттеглих оставката си, защото партията беше в ступор, много хора тръгнаха да напускат БСП"}
{"url": "https://offnews.bg/obshtestvo/zhega-i-dnes-gradusite-stigat-34-705490.html", "text": "Денят ще започне със слънчево време, но около и след обяд ще се развива купеста и купесто-дъждовна облачност, прогнозира Националният институт по метеорология и хидрология.На много места в Западна и Централна България ще има краткотрайни валежи и гръмотевици. Има условия и за градушка. Ще духа слаб, в източните райони до умерен североизточен вятър.И днес ще е горещо, с максимални температури между 29° и 34°, в София - около 29°.Над планините ще бъде слънчево. След обяд ще се развива купеста и купесто-дъждовна облачност и на места ще превали и прегърми. Ще духа умерен, по билата - временно силен североизточен вятър. Максималната температура на височина 1200 метра ще бъде около 23°, на 2000 метра – около 17°.Над Черноморието ще бъде слънчево, след обяд - с купеста облачност, но само на отделни места ще превали. Ще духа до умерен североизточен вятър. Максималните температури на въздуха ще са 27-29°, на морската вода - 23-25°, а вълнението на морето ще бъде 2-3 бала.Слънцето изгрява в 5:48 часа и залязва в 21:07 часа.", "date": "2019.06.17", "title": "Жега и днес, градусите стигат 34"}
{"url": "https://offnews.bg/112/spipaha-banditi-da-razfasovat-kraden-kamion-snimki-705533.html", "text": "Шестима мъже, които разфасоват краден камион, залови МВР в Костинброд.В селскостопански двор в града са хванати извършителите – на 27 г., 37 г., 52 г., 30 г., 42 г. и 39 г., в момент на разглобяване на товарен специализиран автомобил МАН.Установено е, че превозното средство е било откраднато на 14 юни от столицата и е на стойност 50 хиляди лева.Шестимата са местни жители, с множество регистрации за кражби на автомобили. На четирима от тях прокуратурата е повдигнала обвинения за противозаконно отнемане на МПС, като на двама от тях мерките им за задържане са удължени до 72 часа. Предстои внасянето на искане за постоянното им задържане от Районния съд в Костинброд. На други двама е наложена мярка „парична гаранция“. Работата по случая продължава под надзора на Районната прокуратура - Костинброд.", "date": "2019.06.17", "title": "Спипаха бандити да разфасоват краден камион (снимки)"}
{"url": "https://offnews.bg/112/grupata-betonomorie-s-protesten-lager-pred-prezidentstvoto-iska-vet-705530.html", "text": "Двадесет организации обединени в група \"Бетономорие\" ще излязат 20 юни на протестен лагер за вето пред президентството. Събитието се подкрепя от инициативен комитет кемпер-общество, съобщиха инициаторите.Днес гражданската група внася при президента своите искания по отношение на Закона и Черноморието. Те са с цел спиране на обезобразяването и презастрояването на крайбрежието и защита на конституционните граждански права. Заедно с тях организациите обосновават искането си за вето със следните проблеми на гласувания законопроект и настояват за среща с президента.• Законопроектът нарушава конституционните задължения на държавата да осигури поддържането и разнообразието на живата природа, допускайки увреждането на дюните с най-голяма площ - зараждащите се дюни, които непонятно са изключени от регламента;• Законопроектът ограничава правото на гражданите на свободно придвижване, като на практика забранява палатките, кемперите и караваните на собственото им българско черноморско крайбрежие;• Законопроектът ограничава правото на физическите лица по черноморското крайбрежие да управляват земите, горите или урбанизираните си имоти, само след нова неясна категоризация;• Законопроектът нарушава основния конституционен принцип на правовата държава, създавайки условия централните и местни власти, по свое усмотрение и без ясни правила, да наказват туристи и собственици.• Законопроектът на практика не създава устойчива регулация срещу увреждането и замърсяването, а по недопустим съсловен принцип, предварително уличава къмпинг–културата като единствен нарушител на законността по Черноморието.В съобщението се допълва, че от Асоциация на парковете в България внасят обосновано становище за вето върху чл. 24 в и чл. 30 от Закона за изменение и допълнение на Закона за устройство на черноморското крайбрежие, като в задълбочена аргументация засяга конституционното задължение и отговорност на държавата да осигурява такова законодателство, което да гарантира осъществяването на правата по чл. 15 и 55 от Конституцията, а грижата за околната среда е задължителна на всички нива на правна регулация и казва, че противното не съответства на разбирането за правовия характер на държавата. (Решение № 12 ОТ 28 ноември 2013 Г. по КД № 9 ОТ 2013г.).Становището подчертава и чл. 55 от Конституцията, с който се гарантира основното право на гражданите на здравословна и благоприятна околна среда, в съответствие с установените стандарти и нормативи, както и задължението им да опазват околната среда. Обосновката на искането за вето се опира и на постановеното, съгласно Червена книга на България, том. 3 издание на БАН от 2015 г. и посочените отрицателно действащи фактори за четирите вида дюни: „Интензивно развитие на туризма и урбанизацията, замърсяване на плажната ивица и дюните…”. Като необходими мерки за възстановяване и опазване, Червената книга посочва: Прекратяване на застрояването, урбанизацията и деградацията на запазените дюни и плажове по Черноморието, ограничаване на туристическия натиск, управление на защитените зони, се казва в становището.В разрез с конституционният принцип на правовата държава, становището подчертава, че в ЗУЧК съществува единствено определение на пясъчни дюни, а не различните видове дюни. Липсата на яснота, къде гражданите и юридическите лица ще бъдат глобявани и санкционирани и къде не, прави текста на чл. 30 неясен и неточен, оставяйки широко поле за различни и противоречиви тълкувания и прилагане, което противоречи на разпоредбата на чл.4 ал.1 на Конституцията.По отношение на чл. 24 от Асоциацията на парковете счита, че законодателят, ограничавайки средствата за придвижване в обхвата на черноморското крайбрежие, като изключва кемперите и караваните, нарушава принципа за свободно придвижване на територията на страната залегнал в чл. 45 ал.1 на Конституцията на Р. България. Това право може да се ограничи само на основания за защита на националната сигурност, народното здраве и правата и свободите на други граждани.Със забраната на поставянето на палатки и шатри на всички места извън тези, определени по реда на чл. 10а, от които изрично са изключени категоризираните къмпинги, законодателят практически е забранил тяхното използване и по този начин е нарушил разпоредбите на чл.17 на Конституцията, защитаващ правото на частната собственост и чл. 19 ал.3, задължаващи закона да закриля инвестициите и стопанската дейност на гражданите.В социалните мрежи и на страницата на събитието на Бетономорие се отчита остро негодувание от създадения строг регламент за хората, които обичат къмпинг - културата и които не нараняват или замърсяват околната среда, а в същото време пред очите ни хотели с мащабна площ, се разполагат директно върху дюни и непосредствено до вълните. Гражданите искат регламентирана възможност за граждански сигнали и гарантирани остри санкции срещу увреждащите средата, а не срещу една единствена група любители на туризма близо до природата.", "date": "2019.06.17", "title": "Групата 'Бетономорие' с протестен лагер пред президентството, иска вето заради къмпингуването"}
{"url": "https://offnews.bg/tenis/grigor-dimitrov-tragna-nagore-predi-sezona-na-treva-705531.html", "text": "Най-добрият ни тенисист Григор Димитров вече е 45-и в света, като отбелязва прогрес с едно място спрямо миналата седмица, когато не игра.Причината за възхода му е спада на французина Ришар Гаске, който губи 12 позиции. В момента активът на Григор е непромененен - 997 точки. Лидер е Новак Джокович с 12 715. Утре българинът стартира сезона си на трева в Куинс, където спечели титлата преди пет години, а има и два полуфинала.Той ще играе с първия кръг с канадския талант Феликс Оже-Алиасим. В навечерието на турнира българинът даде интервю пред официалния сайт на надпреварата.\"Пожелавам си – предвид последните няколко месеца – отново да мога да кажа, че се връщам към формата, която търсех. Вълнувам се. Всеки път, когато сезонът на трева наближи, е вълнуващо. Пристигнах тук малко по-рано с цел да се подготвя. Ще карам мач за мач, ще опитам да играя добър тенис.Във физическо отношение се чувствам по-добре, затова ще опитам да използвам това като преимущество. Участвам в Куинс Клъб, откакто се помня, откакто станах професионален тенисист. Винаги идват много хора тук, атмосферата е страхотна. Това е да играеш на тревен корт – опитваше да извлечеш максимума всеки ден. Времето през последните дни беше малко тежко, но всяка минута, която успях да прекарам на корта, означава много за мен.Абсолютно имах нужда от мачове като тези срещу Марин Чилич и Станислас Вавринка на „Ролан Гарос”. Особено от този срещу Марин – излязох да играя, знаейки че вече имах доста часове на корта зад гърба си. Всъщност бях малко уморен, защото преди това не бях играл чак толкова много мачове.Тренирах много, да, но това беше различно – трябваше да натисна в двубой срещу толкова качествен играч. Да спечеля значеше много за мен. Срещу Стан имах доста възможности, но просто нещата не се развиха по мой вкус. Трябва да продължа с преследването на резултатите и те ще се върнат.Познавам се със Щепанек от известно време и имах нужда от нещо неортодоксално в сравнение с това, към което бях свикнал. Просто исках отново да яхна коня, образно казано.Исках да се върна към корените си, към това, на което съм способен и в което съм добър. С Радек просто бяхме на една вълна и скоро започнахме да работим по елементи, които, надявам се, че ще можем да вкараме в мачовете”, коментира Димитров.", "date": "2019.06.17", "title": "Григор Димитров тръгна нагоре преди сезона на трева"}
{"url": "https://offnews.bg/analizi-i-komentari/gavrata-s-balgarskia-modernizam-umishleno-prestaplenie-ili-neumishlen-705535.html", "text": "Изложбата в столичната галерия „Структура” започна с претенцията, че запълва бели петна в нашата история на изкуството и е на път да завърши с международен скандал, ако не и със съдебен процес. Вече близо 10 са фалшивите картини, разкрити от медиите, като техният брой расте непрекъснато. Скептиците дори се питат има ли изобщо оригинални произведения в изложбата и ако да, колко и кои са те?Как започна всичкоЕкспозицията с гръмкото заглавие “Модернизъм и Авангард. Българската перспектива” бе открита на 30 май. Тя показва колекцията на бизнесмена Николай Неделчев, която включва около 100 “произведения” на автори с български произход, работили в различни посоки на модернизма.На пръв поглед, това изглеждаше една сбирка от посредствени произведения (въпреки че повечето от авторите са доста известни), която най-вероятно отразява вкуса и характера на колекционера. Човек с нормално естетическо възпитание би могъл да реши, че всеки художник има и слаби работи - и след като някой си ги е харесал и платил, едва ли е проблем те да бъдат показани в частна галерия.Това, което не можеше да бъде преглътнато, бе агресивната PR кампания, с която медиите ни заляха. Директорката на “Структура” Мария Василева и колекционерът Николай Неделчев сякаш не слизаха от екраните, откъдето не спираха да ни убеждават, че мястото на тези творби е в националните музеи, а името на колекционера - в историята, защото те пренаписвали историята на българското изкуство. Дори бе внушавано, че благодарение на тях сме открили, че “модернизмът не е подминал България”.Всички тези претенции бяха изказвани без свян, въпреки че от 30 години въпросните художници непрекъснато биват показвани – при това с далеч по-качествени (и оригинални) произведения, правят се конференции и се изнасят беседи за тях, а работите им се намират именно в музеите. Навсякъде по света, когато изследовател показва подобна изложба, е ДЛЪЖЕН да започне с това какво е направено досега по темата и какво ново той или тя ще допринесе. Това се прави, не за да „четкаш” колегите, а за да покажеш, че влизаш в разговор, който не започва и не свършва с теб.Кампанията на „Структура“ обаче показа точно обратното на професионализма - отричане на всичко, направено до момента, и провъзгласяване на себе си за автор на историята от тук нататък. Категоричен отказ от диалог с колегите, работили досега по темата, заместване на първокласни творби с посредствени или направо с омацани копия от интернет; претенции, че тези “творби” трябва да влязат в музеите - това е, което видяхме в първите две седмици от изложбата. Дори когато един от най-големите наши експерти по модернизъм, , не издържа и съобщи в интервю, че голяма част от произведенията не са автентични, тези претенции продължиха. Не спряха, и когато втори изкуствовед –  от СГХГ, написа статия, в която аргументирано обясни защо някои от “творбите” в колекцията са фалшификати и даде нагледен урок за изкуствоведи как се работи по подобна изложба.Това отново никого не притесни. Тутакси бяха пуснати в обращение дежурните контра тези – как никой не можел да докаже автентичността на едно произведение, а из средите плъзнаха координирани слухове, че организаторите щели да съдят Ружа Маринска, че не било сигурно колко може да ѝ се вярва и пр., и пр. Най-вероятно щяха да успеят да потулят всичко, но голяма част от работите в изложбата всъщност се оказаха толкова нескопосани копия от интернет, че всеки любител можеше да открие с обикновенo търсене в мрежата.Ужасяваща е мисълта, че ако това не беше станало, всичко щеше да се замете под килима и тези “произведения” щяха да бъдат триумфално обявени за “българската перспектива” в модернизма.Въпросите, на които днес всички искаме да си отговорим, са: Знаели ли са изкуствоведите, участвали в организирането на изложбата и каталога - в каква гигантска манипулация участват? Дали те умишлено са подвели колекционера, или белите петна, за които говорят, са първо и преди всичко в собствените им знания и усет към изкуството?Автори в каталога са четирима специалисти – Мария Василева, Ирина Генова, Борис Данаилов и Биляна Борисова. Това, което намираме там, са дежурни текстове тип реферати върху модернизма; те само мимоходом споменават някои произведения в изложбата. През цялото време обаче важните теми се избягват като чума – а именно по-фокусиран поглед върху работите от колекцията, както и преценка на техните пластични качества.Прави впечатление, че авторите на каталога дори не са успели да дадат задоволителна дефиниция на модернизма. Така например проф. Ирина Генова, за която се твърди, че е най-големият експерт по темата, е цитирала определение за авангард от Оксфордския речник и дори не се е постарала да го обоснове. Да ползваш речникови дефиниции по въпроси, по които се водиш експерт, в професионален план е недопустимо, а в личен - срамно. Дори студентите бакалавърска степен специалност „Изкуствознание” биват карани да създават собствени определения и да ги обосновават. Колегата ѝ Биляна Борисова пък ни е съобщила, че в специализиран речник от 2014 г. с автор Валентин Ангелов липсвало “определение тъкмо за авангард”. С други думи, “виждате ли, колко ни е трудно”? Въпросът е, ако не можеш да дефинираш ясно и аргументирано какво е авангард, как ще посочиш българската перспектива в него, каквато е амбицията на изложбата?Много просто – няма да я посочваш. Защото единственото, което откриваме от каталога за българската следа в модернизма, е, че нашето изкуство е “хибридно”, не може да се определи коя работа към кое модерно течение принадлежи и нямало характерни особености. Как ще има, след като вече видяхме, че в тъй наречения от тях “български модернизъм” се включват от корици на съвременни книги () до портрети на  или работи, копирани от немски експресионисти...И така на въпроса – знаели ли са изкуствоведите в какво се забъркват? Едва ли някога ще получим категоричен отговор. Едно обаче е сигурно – те умишлено са избягвали през цялото време да се занимават с произведенията в изложбата. Освен това са били наясно, че тази колекция по никакъв начин не може да дефинира “българската перспектива” в модернизма, а е просто един “хибрид”, ако не от ментета, то, в голямата си част, от произведения, твърде посредствени за нивото на съответните артисти. Вероятно по тази причина те отказаха всякакъв професионален диалог върху произведенията и върху техните пластични качества (отказаха дори да цитират колегите си). Вместо това се опитаха директно и силово да ни наложат посредствени и съмнителни “творби” като част от историята на изкуството, да я пренапишат чрез тях. Оказа се, че единственият начин историята, а и музеите ни да бъдат предпазени от подобни посредствени “произведения”, е ако тяхната автентичност бъде оспорена категорично. Излиза, че за колкото повече от тези експонати бъде доказано, че са фалшиви, толкова по-добре – за същата тази история. Такива “творби” нямат място нито в нея, нито в музеите, защото те изобщо не оставят у хората чувство за изкуство. Каквато и да е причината за гаврата с нашия модернизъм – бели полета в разбирането на четиримата изкуствоведи или умишлено подвеждане на колекционер, медии и общественост, едно е ясно: На такива изкуствоведи им липсва или достатъчно експертност, или елементарна етичност и отношение, или и двете – за да може изобщо да бъде допуснато те да продължават да работят за изкуството, историята му и музеите му.", "date": "2019.06.17", "title": "Гаврата с българския модернизъм: умишлено престъпление или неумишлена некадърност"}
{"url": "https://offnews.bg/lajfstajl/national-geographic-travel-izbra-naj-dobrite-snimki-za-2019-705534.html", "text": "Както всяка година, така и тази, National Georgraphic Travel проведе конкурса Travel Photographer of the Year. Тази година снимката победител е дело на Уеймин Чу и е озаглавена „Грендландска зима“.Фотографът е предал малко семейство, което върви по заснежените улици на град Ушернавик.Интересното в случая е, че сградите в страната са традиционно оцветени в определен цвят, с което се означава тяхната функция – червено за магазините, черно за полицейските участъци, жълто за болниците и синьо за рибните предприятия. Всичко е с цел лесното им разпознаване при натрупване на снега.Снимката е много контрастна, тъй като фотографът умело е предал покритото със сняг рибарско селище и живите цветове на старите му къщи. Уеймин Чу печели както голямата награда в конкурса, така и тази в категория „Градове“.Със сигурност обаче изборът на победител е бил доста труден. Отличени са и фотографиите на други професионалисти в категориите „Природа“ и „Хора“. Ето и някои от тях:\"Градове\" - второ място\"Природа\" - първо място\"Природа\" - второ място\"Хора\" - първо място\"Хора\" - второ място", "date": "2019.06.17", "title": "National Geographic Travel избра най-добрите снимки за 2019"}
{"url": "https://offnews.bg/obshtestvo/ot-dnes-kandidatite-za-su-podavat-dokumenti-za-klasirane-705455.html", "text": "Днес, 17 юни, започва приемът на документи за класиране на кандидат-студентите в Софийския университет.Началото е в 8.30 часа.Кандидатите трябва да се регистрират на адрес  до 17.30 ч. на 29 юни 2019 г. Всеки създава профил, в който освен личните данни подрежда желания ред на специалностите, в които иска да бъде класиран.Всички кандидати заплащат такса от 30 лева за участие в класирането.Електронизираната система за регистрация предлага два варианта на валидиране на записа.Първият дава възможност за плащане извън системата (по банков път или на каси в Ректората) и системата генерира съобщение, че от 17-и до 29 юни кандидатите трябва да се явят в Информационния център на СУ, за да валидират записа от служители в \"Прием на студенти\". При тях представят оригинала и копие от дипломата си за средното образование, както и квитанция за платената такса. След това получават картонче с входящия си номер от служителите.Вторият предвижда плащане на таксата онлайн чрез EasyPay или Epay и приключва с генериране на входящ номер. Кандидатите трябва да попълнят данните си и задължително да качат сканирано изображение на дипломата си за средно образование. При този вариант не се налага кандидатите да валидират записа в Ректората, а разпечатват входящия номер.Документи за класиране могат да се подадат и в офисите по набиране на кандидат-студенти в Благоевград, Бургас, Варна, Видин, Велико Търново, Враца, Габрово, Гоце Делчев, Добрич, Казанлък, Кърджали, Кюстендил, Ловеч, Монтана, Пазарджик, Перник, Плевен, Пловдив, Петрич, Разград, Русе, Сандански, Силистра, Сливен, Смолян, Стара Загора, Търговище, Хасково, Шумен и Ямбол. Крайният срок в този случай е 28 юни.Първото класиране излиза на 9 юли, второто – на 16 юли, а третото – на 23 юли.Списъците обаче няма да бъдат публични. Още миналата година СУ реши, че заради регламента за личните данни повече няма да ги лепи хартиените списъци на стена на сградата на Факултета по химия и фармация, популярна от години като \"Стената на плача\". Кандидатите ще се информират само за своя резултат онлайн.", "date": "2019.06.17", "title": "От днес кандидатите за СУ подават документи за класиране"}
{"url": "https://offnews.bg/obshtestvo/prikazkata-bogatstvata-na-momaka-na-georgi-rusafov-se-padna-na-izpit-705539.html", "text": "Седмокласниците са правили преразказ на приказката на Георги Русафов \"Богатствата на момъка\".Над 61 000 ученици се явиха на Националното външно оценяване по български език и литература.Изпитът започна в 9 часа и учениците имаха на разположение два часа и половина за работа. Рано тази сутрин в Министерството на образованието и науката беше изтеглен Вариант 1 на изпита.От тази година е задължително учениците да работят и по двете части в изпитния формат. Досега те можеха да се откажат от втория модул, който е решаващ за прием в гимназия. Тази година за първи път писмените работи на седмокласниците ще бъдат оценявани електронно.Публикуваме и приказката на Георги Русафов:\"Богатствата на момъка\"Живял някога в една далечна страна беден момък. Той бил строен като топола, здрав като канара и силен като мечка, но где с кого се срещнел, де с когото заговорел, младият човек на всички се оплаквал:— Ох, не е живот моето, а жива мъка — за всичко сам се трудя, парчето хлебец с пот на челото си изкарвам!… А колко хубаво би било, ако имах несметни богатства — цял ден щях да се излежавам, край мене от сутрин до вечер щяха да припкат пъргави слуги и слугини да ми прислужват!Така изминало много време, през което момъкът само се оплаквал от сиромашията си и за никаква работа не се захващал, та наистина от година на година ставал по-беден…Една пролетна привечер, като се прибирал в колибата си, младият човек заварил там непознат старец с изпито лице и дълга до пояса брада.— Кой си ти, дядо, и какво търсиш в сиромашкия ми дом? — викнал момъкът към стареца.— Пътник отдалече съм, синко… — отвърнал тихо непознатият. — Видях отворена вратата на колибата ти и влязох вътре да ме нагости стопанинът с коматче хляб и кратунка студена водица, че съм капнал от дългия път!— Сбъркал си вратата, дядо — намръщил се домакинът, като чул желанието на стареца. — Стопанинът на този дом е последният бедняк в този край!И както правел всякога пред всеки срещнат човек, момъкът започнал и сега надълго да се оплаква от сиромашията си.— Защо говориш, че си беден, синко? — прекъснал го по едно време благо старецът. — Както те гледам, ти си по-богат от най-богатия цар на света…— Да не си дошъл да се подиграваш със сиромашията ми, бре старче! — настръхнал веднага момъкът. — За какво богатство ми говориш? Къде са ми дворците? Къде са ми кованите сандъци с жълтици, кожените торби с драгоценни камъни? Къде са ми слугите, слугините?… Не виждаш ли, че освен двете си очи, голите си ръце и босите крака нищо друго си нямам на тоя свят!Вместо да му отговори, непознатият старец бръкнал в пазвата си, извадил оттам едно огледало, кимнал на момъка да се приближи към него и му поръчал:— Погледни, синко, в това огледало — всичко, което видиш в него, само да пожелаеш, на минутата ще стане твое!…Младият човек се подчинил мълчаливо, погледнал в огледалото и занемял от удивление пред гледката, която зърнал.Най-напред видял голям дворец, златните кули на който се губели в облаците. След туй погледът му се зареял сред необятната градина, която заграждала от всички страни двореца. В нея деветдесет и девет златни фонтана изхвърляли непрекъснато към знойното небе прохладни сребърни струи. А малко по-далече от тях люшкало сънливо сините си вълни едно изкуствено езеро, в което плували гордо дванайсет бели и дванайсет черни лебеда. Из поръсените с дъхав цвят храсти се надпявали славеи и авлиги, боричкали се пъстропери папагали. И навред шътали като трудолюбиви мравки пъргави прислужници в златни ливреи, подскачали млади прислужнички, нагиздени до една с дантели и копринени одежди…— Нима наистина всичко това може да бъде мое? — погледнал накрая момъкът с недоверие към белобрадия старец.— Да, синко, всичко, което зърна в моето вълшебно огледало, ще стане за вечни времена твое, ако в замяна ми дадеш само твоите млади очи… Съгласен ли си на такава размяна?Преди да отговори, момъкът погледнал през прозореца навън, дето в туй време омаята на пролетния залез била превърнала цялата природа в хиляди пъти по-вълшебна картина от картината, която младият човек видял в чудодейното огледало на дядото…Високо в копринената синевина на пролетното небе се гмуркали като пухкави патета бели перести облачета, до едно поръсени щедро от златото на последните слънчеви лъчи. Сред зеленото кадифе на далечните планини, над които пламтял с целия си чар пожарът на залеза, час по час проблясвали като сапфирени светкавици потулените през деня планински поточета и горски ручеи. А близко, съвсем близко, току до самата колиба на момъка, една млада брезова горичка кънтяла от възторжените песни, с които сладкопойните птици изпращали залязващото слънце.„Ако си дам очите, вече никога няма да зърна прелестта на гаснещия ден, нито чара на модрото утро… Ще прекарам целия си живот като къртица само в непрогледна нощ, във вечен мрак!“ — потръпнал като полазен от морници при тая мисъл момъкът.И викнал буйно на стареца:— Не, дядо, още сто дворци като този в огледалото ти да ми дадеш, пак не бих се лишил доброволно от очите си!…— Е, щом са ти толкова скъпи очите, синко, дай ми тогава вместо тях силните си ръце и халал да ти е дворецът ведно с всичко в него и около него! — предложил му нова размяна белобрадият гостенин.Но момъкът и сега се дръпнал като ужилен по-далече от стареца и викнал още по-буйно:— Не, не!… Не си давам дори един пръст от ръцете, ако ще за него да ме направиш владетел и на хиляда дворци!Същото се повторило и когато старецът му поменал да замени двореца от вълшебното огледало срещу стройните момкови крака… Накрая дядото погледнал ласкаво младия човек, усмихнал му се благо и рекъл:— Видя ли какви несметни богатства притежаваш, синко, а ти се оплакваш, че си бил беден?!Момъкът не отвърнал нищо. Но още на другия ден се хванал на работа, започнал да печели добри пари и вече никой не го чул да се оплаква от сиромашията си…", "date": "2019.06.17", "title": "Приказката \"Богатствата на момъка\" на Георги Русафов се падна на изпита след 7 клас (текст)"}
{"url": "https://offnews.bg/bojni/kobrata-e-gotov-za-bitka-s-tciganskia-kral-705544.html", "text": "Звездата ни в профибокса Кубрат Пулев сподели, че е готов да се качи на ринга срещу бившия световен шампион Тайсън Фюри.Кобрата в момента е в САЩ и посети двубоя на Циганския крал срещу Том Шварц и след това даде интервю за красива репортерка от онлайн медия. Този път той беше дистанциран. Българинът показа, че си е взел поука от случая с Джени Суши и целувката, която разбуни страстите около него.Този път журналистка беше Мишел Джой Фелпс от YouTube-канала \"Behind the Gloves\". Красавицата разпита българина каква е възможността да се бие с Тайсън Фюри, а той отговори лаконично, че първо иска да се бие за титлата в IBF, а после е готов да се изправи срещу британеца.\"Опонентът на Фюри не беше достатъчно добър, нищо специално не беше този мач. Готов съм да се бия с него. Защо да не се срещна с него през февруари.Аз съм задължителен претендент в IBF и сега първо трябва да се бия за шампионския колан в тази версия и след това можем да се изправим един срещу друг с Фюри. Готов съм\", заяви Кобрата пред Мишел Джой Фелпс.", "date": "2019.06.17", "title": "Кобрата е готов за битка с Циганския крал"}
{"url": "https://offnews.bg/sviat/indijski-iliuzionist-izchezna-opitvajki-da-presazdade-trik-na-hudini-705536.html", "text": "Индийски илюзионист изчезна, докато се опита да пресъздаде известен трик на Хари Худини в река в Западен Бенгал. Чанчал Лахири бил окован с вериги, върху които е имало 6 катинара. Той трябвало да успее да се освободи и да доплува до брега, но така и не изплувал от реката. Изпълняването на фокуса било наблюдавано от зрители на две лодки в реката и на брега. Полицията била уведомена и започнало издирване, включително с водолази, което обаче до момента не се е увенчало с успех. От полицията обясняват, че Лахири не може да бъде обявен за мъртъв, преди да бъде открито тялото му. Преди да направи опита да повтори фокуса на Худини илюзионистът бил попитан от фотограф в местен вестник защо е решил да го направи. \"Усмихна се и каза: \"Ако го направя както трябва, е магия. Ако направя грешка, става трагедия\", обяснява фотографът пред Би Би Си. Лахири казал още, че иска да направи фокуса, за да \"възроди интереса към магията\". Това не е първият път, в който Чанчал Лахири опитва такъв опасен трик. Преди повече от 20 години той бил спуснат в същата река в стъклена кутия, но тогава фокусът бил изпълнен успешно. ", "date": "2019.06.17", "title": "Индийски илюзионист изчезна, опитвайки да пресъздаде трик на Худини"}
{"url": "https://offnews.bg/112/dve-zheni-zaginaha-na-miasto-sled-udar-s-kamion-dete-e-v-tezhko-sasto-705542.html", "text": "Две жени са загинали при катастрофа в района на варненското село Долище, дете е в тежко състояние в болница. Сигналът за катастрофата е подаден малко след 10 часа днес, съобщиха от МВР във Варна, цитирани от Фокус. Според първоначалната информация са се сблъскали лек автомобил „Сеат” и товарен автомобил „ДАФ”.Жените в колата са загинали на място, детето е откарано от преминаващ автомобил в клиника. Установена е самоличността им. Жената зад волана е на 42 г., а спътничката ѝ на 64 г.Работи се за изясняване на трагичната катастрофа, провеждат се действия по разследване на инцидента.", "date": "2019.06.17", "title": "Две жени загинаха на място след удар с камион, дете е в тежко състояние"}
{"url": "https://offnews.bg/obshtestvo/amerikanskoto-posolstvo-ofertata-za-f-16-veche-e-v-mo-705561.html", "text": "Днес Отделът за военно сътрудничество към Посолството на САЩ в София официално представи на българското Министерство на отбраната предложениe за сключване на договор, съдържащо евентуално споразумение за придобиването от страна на България на осем изтребители F-16 Block 70, съобщиха от американското посолство.В предмета на сделката влизат също въоръжение и свързаните с него системи за дългосрочна експлоатация и поддръжка, както и цялостна подготовка на пилоти и помощен персонал.Посолството на САЩ използва възможността да изрази задоволството си от работата на българската делегация от военни и финансови експерти, които гарантираха, че предложението за сключване на договор е съобразено в най-голяма степен с изискванията на Българските военновъздушни сили. Съединените щати очакват финализирането на този договор с правителството на България в съответствие с българските процедурни изисквания, посочват още от US-мисията в столицата.В съобщението не се посочва цена на сделката.До момента е известен само пределен ценови лимит от 1,673 млрд. От МО, както и от компанията производител на изтребителите Локхийт Мартин обаче подчертаха, че сумата, която страната ни ще плати е по-ниска.", "date": "2019.06.17", "title": "Американското посолство: Офертата за F-16 вече е в МО"}
{"url": "https://offnews.bg/kultura/galeria-struktura-za-lazhlivata-izlozhba-stanahme-zhertva-na-izmama-705532.html", "text": "Ние самите станахме жертва на измама от страна на недобросъвестни продавачи. Става дума за злоумишлени действия, за които ще сезираме прокуратурата.Това се казва в общо изявление на галерия \"Структура\", колекционера Николай Неделчев и екипа, организирал изложбата \"Модернизъм и авангард. Българската перспектива\", за която стана ясно, че е пълна с фалшификати.Изложбата бе открита на 30 май в галерия \"Структура\", като си постави за цел да покаже непознати произведения на българския модернизъм от междувоенния период. Тя съдържа около 100 творби и е притежание на бизнесмена Николай Неделчев, чието дело е.На 12 юни обаче, бившата директорка на Националната художествена галерия и специалист по модернизма - доцент Ружа Маринска, коментира, . Малко след това беше разкрито, че рисунка с туш от изложбата, с обявен автор Сирак Скитник, , чийто реален автор е френската художничка Малика Фавр. Малко по малко бяха разкрити над 10 фалшификати с приписани автори Гео Милев, Харалампи Тачев, Мирко Качулев и др., които всъщност са дело на западноевропейски творци. Все още не е ясно дали става въпрос за , но ето официалното изявление на организаторите в цялост: ", "date": "2019.06.17", "title": "Галерия Структура за лъжливата изложба: Станахме жертва на измама, ще сезираме прокуратурата"}
{"url": "https://offnews.bg/obshtestvo/tuka-ima-tuka-niama-kak-obshtina-pazardzhik-otmeni-sobstvenite-si-z-705540.html", "text": " разкри как Община Пазарджик е продала евтино имот със забрани за строителство, които впоследствие изчезват, въпреки че причините за тях все още са налице. Така тя позволява изграждането на павилион, намиращ се над 6 канализационни тръби, които сега е невъзможно да бъдат ремонтирани. Две от тях обслужват съседния МБАЛ - Пазарджик.Павилионът се повява преди няколко месеца почти срещу входа на болничното заведение и е разделен на четири секции. Въпреки че съседите на съоръжението подават множество сигнали, от около седмица една от тези секции вече функционира, което предполага получаването от собственика му на акт 16. Павилионът се намира върху 6 канализационни тръби и ревизионна шахта, които вече е невъзможно да бъдат ремонтирани. Парцелът, върху който е изграден, първоначално принадлежи на Община Пазарджик. Впоследствие тя продава площта на занижена цена точно поради наличието на канализацията и сериозни ограничения за строителство там. Въпреки това, малко по-късно тези ограничения отпадат и така павилионът се появява, въпреки че канализацията все още е под него. Ето и хронологията на събитията:През 2012 г. Община Пазарджик продава на търг свой урегулиран поземлен имот с площ от около 130 кв. м., който се намира върху част от съществувалия дотогава пазар срещу държавното болнично заведение. Той е продаден с тежест, която налага съществени ограничения за бъдещо строителство върху него.Именно тези ограничения отблъскват желаещите да го закупят и той е изтъргуван на началната обявена цена от 9 хил. лв. на единствения явил се желаещ Атидже Алиева. Интересното в случая е, че само 2 години по-рано Общината е продала съседен имот от 44 кв. м за над 30 хил. лв., което, сравнявайки квадратурата и цената, е около 10 пъти повече. По-големият проблем обаче е последвалото изчезване на наложените тежести и забрани за строителство. Под имота преминават 6 канализационни тръби и ревизионна шахта. Две от тръбите идват от МБАЛ – Пазарджик и са с диаметри по 400 мм. Други две отвеждат отпадните води от съседни търговски обекти и достигат до ревизионната шахта, която се оказва в границите на продадения парцел и е надлежно оградена от новия му собственик. Това налага и ограниченията за строителството, които са довели до символичната цена, на която е продаден имотът.Въпреки тези ограничения обаче, през 2016 г. . Това се случва, въпреки че нищо не се е променило, канализациите продължават да се намират там, а с разрeшеното вече строителство се прави невъзможно отстраняването на аварии в обсега на новото съоръжение. Също така при продажбата на парцела лицето му е към ул. „Дунав”, а от 2016 г. е променено към ул. „Болнична”, което го прави значително по-атрактивен и дори само това би завишило значително продажната му цена.Всички тези събития пораждат сериозно безпокойство у собствениците на два от съседните имоти с намиращи се върху тях търговски обекти, съседни на този на Атидже Алиева, чиито канализационни отклонения са заустени в ревизионната шахта. Още щом става ясно, че до тях ще се извърши строителство, през месец май 2017 г. Маргарита Ангелова и Златка Илчева сезират РО “Национален строителен контрол” (НСК) в лицето на шефа му инж. Руслан Райчев за опасностите от бъдещия обект.Райчев на свой ред уведомява Община Пазарджик, която е компетентният орган по Закон за устройство на територията (ЗУТ) за незаконното строителство относно обекти IV – VI категория, каквито са изградените от тях канализации. Той обаче не получава обяснение от Общината, но не последват и мерки от РО НСК, въпреки че в неговата компетентност е застрояването на парцела относно попадането под него на двете канализации на държавната болница, при аварии на които последиците ще са много по-сериозни.През месец април тази година, когато павилионът е вече факт, нещо повече, навлязъл е и в съседния имот, Маргарита Йовчева отново се обръща с писмо - молба към шефа на РО НСК – Пазарджик, в която пита дали е редно лицето на имота да бъде променяно след сделката, както и да се строи върху канализация. Както и преди 2 години, инж. Руслан Райчев препраща “по компетентност” молбата на Йовчева към Община Пазарджик. И също както преди две години в отговора на Общината на практика не се съдържа отговор. В него се потвърждава, че през 2016 г. е бил одобрен проект за промяна по време на строителството (въпреки че строителство не се извършвало) и е била издадена съответната заповед, но не се казва на какво основание са отпаднали тежестите за извършване на строителни дейности.Със същия проект била отнета част от площта на имота на Алиева с цел ревизионната шахта на канализацията да остане извън габаритите на сградата и “осигуряване на свободен достъп за обслужване от експлоатационното дружество”. На практика обаче въпросната шахта продължава да е оградена и контролирана от собственика на парцела. Металната конструкция на бившия пазар пък била демонтирана и предадена на БМ СУОПНД с приемо-предавателен протокол. Нещо доста учудващо, предвид факта, че и в момента ясно се вижда, че вертикални части от въпросната конструкция се намират в стените на новия търговски обект.Последния ход, който предприемат потърпевшите, е да сезират РЗИ - Пазарджик на 14 май т.г. с жалба. По информация на „Виделина” тази молба също е препратена по компетентност към Община Пазарджик, но до момента отговор не е получен от авторите ѝ.От \"Виделина\" изпращат запитване по Закона за достъп до обществена информация до Община Пазарджик със следните въпроси:1. Каква е причината за отпадането на тежестите, ограничаващи строителството в имота, след като няма промяна в разположението на канализациите, минаващи през него?2. Защо имотът е продаден с лице към ул. \"Дунав\", а две години по-късно – през 2014 г. то е променено на ул. \"Болнична\"?3. При положение, че едната канализация от болницата и няколко такива от съседни обекти заустват в ревизионна шахта на територията на имота, как ще се процедира при евентуална авария под вече изграденото съоръжение?4. Смятате ли за редно даден имот да се продава при едни параметри, които в случая го поевтиняват поради невъзможността да се строи върху част от него, а впоследствие тези параметри да се променят в полза на купувача и в ущърб на съседи на същия имот, като един от тях е МБАЛ \"Пазарджик\"?До момента отговор от Община Пазарджик все още няма, макар че запитването е депозирано на 10 юни. Очаквайте развитие по темата.", "date": "2019.06.17", "title": "Тука има - тука няма: Как Община Пазарджик отмени собствените си забрани за строителство без причина"}
{"url": "https://offnews.bg/futbol/treniorat-na-botev-vratca-v-balgaria-bozhinov-niama-da-igrae-za-drug-705563.html", "text": "В България нападателят Валери Божинов ще играе вече само за Ботев Враца, разкри в интервю за \"Хоризонт\" треньорът Сашо Ангелов.Наставникът на северозападния отбор, който е втори баща на головата машина, навърши в събота 50 години.\"Пожелавам си здраве и търпение. С второто е по-трудно за съжаление, но трябва да се справям. Валери Божинов все още има неуредени взаимоотношения с Левски.Дължат му пари и той не е разтрогнал договора си. Когато го направи, тогава и ще коментираме какво ще се случи с него. Той винаги е добре дошъл във Враца. Има нужния опит и класа, за да ни помогне.Мисля, че в България няма да играе за друг отбор освен за Ботев. Желанието ми е през новия сезон да надградим постигнатото до момента. Три години работя във Враца и се опитваме да вдигаме нивото.Не мога да не бъда недоволен от старанието на футболистите в подготовката. Радостното е, че няма контузени и всичко върви по план\", каза Ангелов.", "date": "2019.06.17", "title": "Треньорът на Ботев Враца: В България Божинов няма да играе за друг отбор освен за нас"}
{"url": "https://offnews.bg/medii/petima-kandidati-ostavat-v-konkursa-za-shef-na-bnr-aneta-milkova-otpa-705560.html", "text": "Петима кандидати продължават в следващия етап на конкурса за избор на генерален директор на БНР, съобщи СЕМ. Отпада кандидатурата на Анета Милкова заради недостатъчен стаж.Членовете на съвета са гласували единодушно Милкова, която е директор на Специализираната администрация в СЕМ, да отпадне. „Г-жа Милкова излага мнение, че притежава общо 8 години и 3 месеца трудов и осигурителен стаж, който се формира от стажа ѝ в НСРТ, в „Дарик радио“, в „Ретро радио“ и три години стаж като член на УС на БНР. Тя прилага и заявление, и правно мнение на проф. Васил Мръчков и припомня, че в процедурата за избор на генерален директор на БНР 2010 г. е допусната за участие при наличие на идентични писмени доказателства, каквито е приложила сега“, казва пред БНР членът на регулатора Бетина Жотева. Това становище обаче не е прието от съвета.До следващия етап на конкурса продължават сегашният директор на общественото радио Александър Велев, Светослав Костов, Даниела Манолова, Валерий Тодоров и Митко Димитров. Изборът е насрочен за 28-и юни.", "date": "2019.06.17", "title": "Петима кандидати остават в конкурса за шеф на БНР, Анета Милкова отпада"}
