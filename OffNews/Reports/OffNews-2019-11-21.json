{"url": "https://offnews.bg/futbol/stojcho-mladenov-v-balgaria-treniorite-niamat-dumata-715966.html", "text": "Стойчо Младенов говори за проблемите на българския футбол, като предложи професията \"треньор\" да бъде узаконена. Той определи наставниците на родните клубове като \"мижитурки\", които не отстояват авторитета си.Като основна причина за това Младенов изтъкна лошата работа на Българския футболен съюз в лицето на бившия вече президент Боби Михайлов.Специалистът говори на специална пресконференция, след като бе определен за треньор номер 1 на Казахстан за 2019 година.\"Във футбола две неща са много важни - ръководителят и старши треньорът. Особено в страни, в които инвестират много пари. В Българя какво се получава? Старши треньорът е никой. Треньорите са мижитурки. Не отстояват авторитета си. Искам да направя апел към Бойко Борисов и Кралев. Нека узаконят професията треньор по футбол, за да може той да има не само задължения, но и права.БФС в лицето на Боби Михайлов и компания не направиха нищо за самочувствието на треньорите. Най-важният кадър в един отбор е старши треньорът. Решават да те изгонят, гонят те и си занимаваш. Защо на Почетино ще плащат обезщетение? Защото при тях има правила.Допускат се треньори без лиценз да работят. Колко треньори в България работят без лиценз? Той може да е много добро момче и да разбира футбола, но трябва да има лиценз. Това говори и за нивото на ръководителя на футболния съюз, и нивото на шампионата.Аз не виждам аматьорски футбол при нас. Няма развитие, няма условия. Там играят ветерани, а трябва да играят млади футболисти и да черпим материал. Ивайло Йорданов се появи на 24 години в българския футбол. Германия черпи най-много кадри от аматьорския футбол\", заяви Стойчо Младенов.\"Трябва да подкрепяме във всяко едно отношение Дерменджиев и отбора. Независимо от неговия избор. Не трябва да критикуваме след всяка една среща. Всичко това се отразява върху психиката на футболистите. Не всеки може да носи тази тежест на гърба си. Апелирам към подкрепа до края, за да видим къде сме.Без футболен човек във футболния съюз няма как да стане, но трябва да има и човек от държавата. За мен това съчетание е идеално. Много малко хора познавам, които са се занимавали със спорт и са завършвали спортен мениджмънт. Много наши ръководители, които работят в сферата на футбола и треньори, не са такива. Футболът в днешно време не е само да риташ топката, а е бизнес\", допълни Младенов.\"Лудогорец има план и го следва. Там се работи професионално от години насам. ЦСКА и Левски постепенно си стъпват на краката и разбирам, че този сезон вече се развиват в правилна посока.ЦСКА има собственик в лицето на Гриша Ганчев, който знае как да ръководи. Сигурен съм, че отборът ще стане шампион и ще играе в Шампионската лига, но за всичко това трябва време\", каза още специалистът.", "date": "2019.11.21", "title": "Стойчо Младенов: В България треньорите нямат думата"}
{"url": "https://offnews.bg/tehnologii/kakvo-e-znachenieto-na-digitalizatciata-za-biznesa-715971.html", "text": "Любомир Атанасов е управител на IMG – Internet Media Group и управляващ съдружник в . През последните години активно развива няколко успешни бранда, сред които и IMG IT Академия.Има богат опит в сферата на дигиталния маркетинг, стратегически маркетинг и реклама, SEO и уеб дизайн. Организатор е на конференциите Bulgarian Digital Week, Digital4Varna, както и на годишната конференция за онлайн маркетинг и търговия в България – Digital4Plovdiv.  Какво е значението на дигитализацията за бизнеса?Дигиталната трансформация на бизнеса е процес, през който на всяка компания ще се наложи да премине рано или късно. Както знаем, хората вече прекарват голяма част от времето си в интернет, търсят информация, общуват, пазаруват.Ние вече живеем в две паралелни вселени – реалната и виртуалната.Няма как да подминем виртуалната, за това е добре да я използваме за развитие на нашия бизнес. Компаниите трябва да бъдат там, където са техните клиенти. Инструментите на дигиталния маркетинг позволя на компаниите да рекламират, получават и анализират ценни данни в реално време. А дигитализацията е свързана също и с автоматизацията на вътрешните процеси на компанията, с цел те да станат по-ефективни, да се намалят разходите и да увеличат печалбите.За съжаление обаче, процесът по използване на предимствата на дигитализацията все още идва бавно. Примерно от топ 100 компаниите в Пловдивския регион, от тях около 80, все още не се възползват от възможностите, които дигиталния маркетинг предлага. Еднакво важно за всички бизнеси ли е да изградят присъствието си онлайн?Всеки бизнес, независимо от това в каква сфера се намира, или колко е голям, може да извлече реални ползи от изграждането на онлайн присъствие. Преди да решат от къде да купят, много голяма част от потенциалните клиенти ще потърсят информация в интернет. Ако даден бизнес не присъства активно в онлайн пространството, потребителите ще изберат да купят от другаде. Дори и компании, които техните крайни клиенти са други компании, силното онлайн присъствие, може да изиграе ключова роля при сключване на сериозни сделки и да подпомогне процеса при набавяне на нови проспекти.Освен това, ако собствениците на бизнеси ефективно се възползват от възможностите на дигиталните технологии, могат да достигнат лесно до по-голям кръг от клиенти, да увеличат продажбите и печалбите си. Съществува ли универсална стратегия за успех в дигиталния свят?Може би на много хора им се иска да съществуваше подобна стратегия и нещата да се получаваха лесно. За съжаление, универсални решения няма. В зависимост от бизнеса, неговите нужди и поставените цели, се търси индивидуален подход, който да постигне желаните резултати.В една голяма част обаче основата е сходна. Това е все едно да прочетете 20 книги за маркетинг или предприемачество. Крайна сметка ще разберете, че есенцията е една и съща, в комбинация с много практика. Има основа, креативност, тестване, оптимизиране и ако не работи, се пробва друга стратегия. Какви са Вашите наблюдения, възползвате ли се българските компании от възможностите на дигиталния маркетинг?Това, което наблюдавам е, че българските компании все по-активно се възползват от възможностите на дигиталния маркетинг. Едни, защото наистина осъзнават какви да ползите и предимствата. Други по-скоро още са в началото на това осъзнаване, но виждат, че техните конкуренти напредват значително, което ги подтиква и те да предприемат действия. Освен това забелязвам също, че на пазара през ден се появяват нови агенции, които предлагат този тип услуги, което е показателно, че има търсене.Също така, една немалка част от тях не успяват да се задържат за дълго, тъй като не могат да предложат достатъчно качествени услуги. Затова съветвам всички, които са решили да си партнират с дигитална агенция, внимателно да проучат и да търсят доказани специалисти и утвърдено име. В противен случай, рискуват да изгубят ценно време и ресурси. Бихте ли разказали накратко за бъдещите Ви професионални проекти, които предстоят?Щастлив съм да споделя, че работим с пълна сила по много и интересни проекти от различни сектори и ниши. Разрастваме се и привличаме интереса на все по-сериозни клиенти. Съвсем наскоро открихме офис на SEOMAX в София, като част от целенасочените ни усилия за постоянно увеличаване на капацитета ни за работа с клиенти.Започваме и няколко бизнес инициативи за подкрепа на целия дигитален бранш в България. Скоро ще публикуваме официална информация в блога ни. Подготвили сме и още изненади, но нека да има какво да разкажа на следващото ни интервю. Също така, организираме няколко събития. Едно от тях предстои съвсем скоро -  . Тя ще се проведе на 30 ноември - 1 декември. Това е четвърто поредно издание, което само по себе си е показателно за големия интерес към него.От рано започнахме и подготовката на European Digital Week 2020 - едно наистина мащабно събитие, посветено на иновациите в дигиталния свят. През септември следващата година то ще събере водещи компании от няколко континента в Пловдив и ще създаде множество възможности за бизнеса. Няма да издавам повече подробности, но сме подготвили атрактивна програма, която включва интересни мероприятия.", "date": "2019.11.21", "title": "Какво е значението на дигитализацията за бизнеса?"}
{"url": "https://offnews.bg/obshtestvo/obshtinata-si-prigotvi-oshte-milion-za-sabirane-na-izhvarleni-mebeli-p-715962.html", "text": "Столичната община не предвижда увеличение на такса \"смет\" през 2020 г.Това съобщи днес зам.-кметът по екология Йоана Христова, която представи план-сметката за почистването на града за догодина.Предвидените средства са 217 166 644 лв., което е с 5,4% повече от парите за тази година.67 млн. лв. са предвидени за събирането на битовите отпадъци на територията на Столичната община, съобщи Христова. С 1 млн. лв. повече са предвидили за събирането на едрогабаритни отпадъци от домакинствата. 85,2 млн. лв. са предвидени за поддържане на чистотата на териториите за обществено ползване, което е с 8 на сто повече от размера, предвиден за 2019 г., посочи зам.-кметът и допълни, че Столичната община залага на по-високо качество на услугата и по-голям интензитет на поддръжката. Чрез автоцистерни с маркуч е предвидено да бъдат измити улици и булеварди с площ от 76 653 дка. Става въпрос за улиците, по които се движи масовия градски транспорт, обществено значими улици, както и вътрешнокварталните улици, поясни Христова.Тя съобщи, че чрез автоцистерна с дюзи /машинно миене/ с кратност 24 пъти годишно ще бъдат измити всички улици, което означава още 290 хиляди дка. Увеличаваме общо машинното миене на улиците с 83%, посочи зам-кметът, цитирана от БТА. В допълнение е планирано увеличение със 7 процента в машинното метене на улиците.По думите на Христова през 2020 г. общината доста по-интензивно ще \"влезе\" в кварталите.Увеличават се средствата за поддръжката на междублоковите пространства общината с 200 хил. лв. и така общата сума за поддръжка става 8,2 млн. лв.", "date": "2019.11.21", "title": "Общината си приготви още милион за събиране на изхвърлени мебели по улиците на София"}
{"url": "https://offnews.bg/kultura/bastunat-na-pencho-slavejkov-e-otnovo-na-miastoto-si-715964.html", "text": "Бастунът на скулптурата на баща и син Славейкови  на столичния площад \"Славейков\" е възстановен и монтиран по-здраво, обяви кметът Йорданка Фандъкова.Преди дни бронзовият елемент бе откраднат от композицията на Георги Чапкънов-Чапа. Не е съобщено до момента той да е бил открит, макар че са прегледани записи от охранителни камери.Пейката на Петко и Пенчо Славейкови е сред културните забележителности на столицата. Тя бе върната на едноименния площад след ремонта му тази година, като авторът добави към досегашната композиция и сенки на двете фигури.", "date": "2019.11.21", "title": "Бастунът на Пенчо Славейков е отново на мястото си"}
{"url": "https://offnews.bg/obshtestvo/detcata-ot-mogilino-10-godini-po-kasno-715961.html", "text": "Розовата къща е мястото, където са настанени първите 7 деца и 1 младеж, изведени от Дома за деца и младежи с умствена изостаналост в село Могилино. Историята за шокиращите условия, в които вегетират години наред преди това, става известна след филма \"Изоставените деца на България\", излъчен по Би Би Си, през 2007 г. Две години по-късно сдружение „Еквилибриум“ поема управлението на Комплекса за социални услуги за деца и семейства в риск (КСУДС) в град Русе.Комплексът се състои от Център за обществена подкрепа (ЦОП), Център за работа с деца на улицата (ЦРДУ) и Център за настаняване от семеен тип за деца и младежи с увреждания (ЦНСТДМУ) познат като Розовата къща. В Розовата къща са приютени 3 от най-тежките деца с комплексни увреждания. По-късно към тях се присъединяват и 4 деца от ДМСГД Шумен,с тежка автоагресия, трудности в гълтането и храненето. Преминалите през къщата деца са 17 (освен гореизброените, преместени от закрити институции, има и 2 настанявания от общността). В момента в този дом живеят 12 деца. Каква е съдбата на останалите 5:– 3 са осиновени в чужбина като по време на престоя в Розовата къща бележат значителни успехи в развитието си;– 1 е изведено в приемно семейство след значително подобряване на състоянието му;– 1 младеж от Могилино с умерени затруднения е преместен в по-подходящ център за настаняване от семеен тип.Всички деца са включени в образователната система и посещават социални услуги. Получават и допълнителна кинезитерапия за превенция на контрактури и по-добро общо развитие. Получавали са сесии по биофийтбек , хипотерапия и плуване. Редовно летуват на море. Участват във всички празници и събития на КСУДС и „Еквилибриум“, твърдят от сдружението.Специалистите, които работят с децата, се стремят да изградят у тях автономност и способност за комуникация. Оказват им подкрепа за справяне с пубертета и справяне с тялото. Стремят се да изградят у всяко от тях индивидуален ритъм, с отбелязване на лични празници и участие в живота на общността. Постижение на екипа е изграждането на добри отношения с хората, които живеят в съседство. Това променя и реакцията им към децата в къщата. Научават имената им, свикват с тях и проявяват толерантност, което дава възможност да бъдат извеждани извън пределите на дома.От сдружение \"Еквилибриум\" споделят, че Розовата къща е разпознаваема в града, а благодарение на политиката на отворени врати и участието на децата в техни събития стават възможни и успешните кампании за набиране на средства.Как някои невъзможни неща, стават възможни - няколко истории на децата от МогилиноИ. е вече на 26 години, но когато Розовата къща става неин дом е на 17 – страда от детска церебрална парализа – спастична квадрипареза, тежка степен. В началото лежи в леглото свита – в така наречената ембрионална поза и изпитва болезнено напрежение при всеки опит за контакт. Присъствието на други деца и възрастни е непоносимо за нея. Получава чести и тежки епилептични пристъпи. Храни се само с шише с биберон. Дълги години я учат да се храни с лъжичка, но преглъщането е бавно и мъчително и се влошава с времето. Сега тя продължава да се храни с шише, но вече го държи сама, сама контролира количеството на храната, което поема. Харесва ѝ възможността да се храни автономно. Вече е спокойна в присъствието на другите деца и възрастни и много по-спокойно осъществява контакт с непознати хора.С. е младеж, който никога няма да проходи, но това не означава, че не е способен да се придвижва самостоятелно – страда от детска церебрална парализа – спастична квадрипареза. Той е вече на 22, а когато идва в Розовата къща е на 13 години. В началото не може да прави нищо самостоятелно – дори не може да слезе сам от леглото си. Остава пасивен по време на хранене. В момента, въпреки двигателното си нарушение, младежът слиза сам от леглото си – усвоил е специфичен (изработен от него самия) метод на пълзене и се „разхожда” самостоятелно в къщата. Управлява сам инвалидната си количка и може сам да си отваря вратите. Макар и с помощ, се храни самостоятелно. Изпитва огромно удоволствие от контакти с хората.Р. е девойка с увредено зрение по рождение и хидроцефалия. Към момента е на 23 години, а при постъпването си в Розовата къща е на 13 години. Тя е поредното доказателство за пораженията, които нанася институционалният тип грижа върху децата и младежите. Въпреки че няма двигателно увреждане, на 13 години все още никой не ѝ е помогнал да проходи. Не е научена да се храни самостоятелно, да се облича и съблича самостоятелно, да може да осъществява пълноценни контакти с други деца и възрастни. Сега Р. се придвижва самостоятелно в къщата, храни се самостоятелно. Съблича се самостоятелно и се облича с малко помощ. Разбира речта на възрастните и изпълнява макар и прости инструкции. Произнася няколко думи.В. е на 18 години – страда от детска церебрална парализа. Когато идва да живее в къщата е само на 7 години. Тя не е от най-активните, предпочита сама да избира с какво да се занимава. Както повечето деца, в началото не може да прави нищо самостоятелно и като че ли няма желание за активност. Сега сама се ориентира в пространството на къщата и се придвижва чрез пълзене или като управлява инвалидната си количка. С много търпение и с подкрепата на екипа, се научава да се храни самостоятелно, да държи чаша и контролира наклона при отпиване. Търси контакт с възрастните и другите деца. Активна по време на къпане, обличане, събличане – съдейства. Проявява ревност. К. е вече пълнолетен, а при постъпването си в Розовата къща е на 7 години и с размерите на пеленаче. Той е с детска церебрална парализа – спастична квадрипареза, малформации на горните крайници и силно нарушено зрение. Храненето се осъществява с биберон с пасирана храна. Не може да държи главата изправена. Не проявява двигателна активност дори в легнало положение. Немислимо е да стои изправен, дори с помощ, тъй като долните крайници не могат да понесат тежестта на тялото. Не познава частите на тялото си и не реагира на реч насочена към него. Контактите с възрастни го напрягат. Издава звуци (вокализира), само в случаите, в които изпитва дискомфорт. Към момента не се храни с лъжица, но дори държи лъжицата самостоятелно и дъвче добре. Стабилно държи главата изправена. Изключително активен в легнало положение. Седи седнал без опора. Стои прав с помощ от възрастен и е изключително щастлив. Реагира (оживява се) при реч насочена към него. Изпитва удоволствие от контакти с познати възрастни. Произнася срички „ма-ма”, „ба-ба”. Музикален е.Усилията на екипа на \"Еквлибриум\" не остават незабелязани. Тази година Държавната агенция за закрила на детето присъди специалната награда \"Личност на годината\" на Надежда Петрова дългогодишен управител, психолог и ментор на Розовата къща. Наградата е признание за десетгодишните усилия на екипа на „Еквилибриум“ да предостави възможно най-добрите условия за учене и развитие на изведените от дома в Могилино деца.", "date": "2019.11.21", "title": "Децата от Могилино - 10 години по-късно"}
{"url": "https://offnews.bg/ikonomika/chez-vkliuchva-saorazhenia-za-6-3-miliona-leva-v-sofia-715960.html", "text": "ЧЕЗ Разпределение България приключва два проекта с особено значение за сигурността на електрозахранването в столицата – подмяната на кабел 110 kV „Зенит“ и реконструкцията на подстанция „Фестивална“. Това са най-мащабните проекти на компанията, завършени през 2019 г. и са на обща стойност 6,3 млн. лв.Подстанция „Фестивална“ осигурява електрозахранването на 40 хил. домакинства, фирми и институции в централна градска част на София, кварталите Младост 1 и 2, Дружба 1 и 2, Горубляне, Полигона, както и потребителите в промишлената зона Гара Искър и района на 7-ми километър. В рамките на нейната реконструкция бяха модернизирани разпределителните уредби средно напрежение и бяха монтирани нови съоръжения и оборудване. Компанията предвиди временна възлова станция, която изпълняваше функциите на подстанцията по време на ремонтните дейности и осигуряваше алтернативно електрозахранване на клиентите на компанията в района.2, 9 млн. лв. е инвестицията в подмяна на кабел 110 kV „Зенит“. Проектът се изпълни в район „Подуяне“ в столицата. Подменен беше 2200 метра кабел, в силно урбанизирана територия, което прави реализацията на обекта изключително трудна. Кабелът захранва 96 000 домакинства и фирми в 7 столични района – Слатина, Подуяне, Средец, Оборище, Изгрев, Младост и Искър, в които ЧЕЗ Разпределение осигури алтернативно електрозахранване по време на изпълнението на обекта. В рамките на проекта дружеството извърши и частична реконструкция на двете подстанции, между които е разположен кабелът, свързана с автоматизиране на управлението на мрежата.Подстанция „Фестивална“ и кабел 110 kV „Зенит“ са част от критичната електроенергийна инфраструктура на столицата и проектите по тяхната реконструкция,модернизация и обновяване ще доведат до много по-висока сигурност на електрозахранването в голяма част от София – 18 столични квартала - и ще осигурят възможност за присъединяване на нови клиенти в източните райони на София.", "date": "2019.11.21", "title": "ЧЕЗ включва съоръжения за 6,3 милиона лева в София"}
{"url": "https://offnews.bg/temida/vss-ne-razgleda-pismoto-na-sadiite-sreshtu-geshev-lozan-panov-pita-mi-715959.html", "text": "Пленумът на ВСС не разгледа декларацията на 170 съдии, с която те настояват за образуване на дисциплинарно производство срещу прокурор Иван Гешев и за извинение от правосъдния министър Дaнaил Kиpилoв. Съдиите казват, че Гешев е отправил заплахи към члена на ВСС Атанаска Дишева, както и че се е държал \"неучтиво, нетолерантно и неуважително\" с нея и с Олга Керелска, също член на съвета. Въпросът за обсъждането на писмото бе поставен от председателя на Върховния касационен съд Лoзaн Πaнoв в нaчaлoтo нa зaceдaниeтo. Бoян Maгдaлинчeв, който е представляващ член на ВСС и председателстваше заседание, oтгoвopи, чe писмото на съдиите е пoлyчeнo. Днeвният peд обаче го утвърждава миниcтъpът нa пpaвocъдиeтo, който днес отсъстваше от ВСС. След заседанието председателят на ВКС Лозан Панов изпрати до министъра на правосъдието писмо, свързано публично оповестеното и внесено във Висшия съдебен съвет обръщение от над 170 съдии. В него се казва: След заседанието на Пленума на Висшия съдебен съвет (ВСС), проведено на 14.11.2019 г., в медиите беше разпространено обръщение, подписано от над 170 български съдии, което според публикациите е изпратено на президента на Република България, председателя на Народното събрание на Република България, министър-председателя на Република България, Висшия съдебен съвет и Инспектората към Висшия съдебен съвет.На мой въпрос по време на провеждане на заседанието на Пленума на ВСС на 21.11.2019 г. дали обръщението е получено във Висшия съдебен съвет и защо не е в дневния ред, представляващият ВСС г-н Боян Магдалинчев отговори, че е постъпило в Съвета, но не е включено в дневния ред на Пленума, тъй като не е той човекът, който определя дневния ред, а по Конституция и закон министърът на правосъдието го утвърждава.Поради това моля за Вашата позиция по въпроса защо цитираното обръщение не е включено за разглеждане в дневния ред на заседанието на Пленума на Висшия съдебен съвет, проведено днес. ", "date": "2019.11.21", "title": "ВСС не разгледа писмото на съдиите срещу Гешев, Лозан Панов пита министър Кирилов защо"}
{"url": "https://offnews.bg/politika/maria-gabriel-stana-parvi-vitceprezident-na-enp-715968.html", "text": "Българският еврокомисар Мария Габриел (ГЕРБ) бе избрана за първи вицепрезидент на Европейската народна партия (ЕНП) на форум на европейската десница в Загреб, Хърватия.Минути след вота премиерът Бойко Борисов поздрави Габриел за избора:На партийния форум бяха избрани общо 9 вицепрезиденти. Освен Габриел това са Дейвид Макалистър (CDU - Християндемократически съюз/Германия), Хелън Макенти (от Фине Гейл - Ирландия), Йоханес Хан (от австрийската Народна партия), Естер де Ланге (CDA/Християндемократичен апел - Холандия), Антонио Таяни (\"Форца Италия\" - Италия), Зигфриг Мурешан (PNL - Румъния), Франк Пруст (Франция - Републиканците), Пауло Рангел (PSD/Португалия) и Петери Орпо (Финландия/Kokoomus).Вчера делегатите избраха за президент на ЕНП.", "date": "2019.11.21", "title": "Мария Габриел стана първи вицепрезидент на ЕНП"}
{"url": "https://offnews.bg/ikonomika/izglezhda-che-vsichko-veche-e-resheno-folksvagen-shte-stroi-zavoda-715977.html", "text": "След целия шум, който се вдигна около избора на Фолксваген в полза на Турция, концернът все пак реши да отложи окончателното решение. Но една реплика на шефа на Фолксваген издава, че вероятно всичко вече е решено.До края на годината Фолксваген трябва да реши дали ще строи новия си завод в Турция или другаде. Например в България. Но може би и в Унгария - твърди се, че в концерна се обсъжда и тази възможност, научаваме от публикация на \"Франкфуртер Алгемайне Цайтунг\" (ФАЦ).Дилемата на ФолксвагенВестник „Ди Велт\" също припомня, че на Фолксваген му остават броени седмици до взимането на окончателното решение, което бе отложено заради турската офанзива в Северна Сирия. Но макар че турската операция срещу кюрдите в Сирия продължава, шефът на концерна Херберт Дийс очевидно не се е отказал от избора си. Това става ясно от статия, която Дийс публикува на английски в социалната мрежа Linkedin. В нея шефът на Фолксваген описва дилемата, в която се намира концернът заради военните действия на Турция в съседна Сирия. От една страна към Фолксваген се отправят призиви да действа морално, а от друга - да вземе политически неутрално решение. Дийс потвърждава, че решението на концерна е отложено. \"Макар че в икономически план решение в полза на Турция би било в наш интерес\", пише шефът на Фолксваген в статията си, в която все пак еднозначно се твърди, че концернът споделя оценката на Германия и на ЕС за турските военни действия в Сирия: „Ние сме убедени, че пазарната икономика ще изгуби етичния си фундамент, ако концерните смятат, че единствено правителствата носят отговорност за международното право и за човешките права. (…) Ние няма да положим основен камък в близост до бойното поле, докато там продължават да убиват хора\", пише Дийс.Това звучи недвусмислено, но въпреки това отваря и една задна вратичка, пише \"Ди Велт\". Според изданието, формулировката с „основния камък\" всъщност означава, че строежът няма да започне, преди да приключат бойните действия. Тоест, до края на годината може да се вземе решение за изграждане на завод в Турция, а самото строителство да започне едва след края на военната операция. „Това подозрение се подсилва и от факта, че в следващите пасажи Дийс пледира да се инвестира и в държави, чиито режими не винаги одобряваме\", коментира „Ди Велт\". Според вестника, шефът на Фолксваген апелира да се откриват работни места и в такива страни, защото икономическото сътрудничество носело мир, благоденствие и свобода, а икономическите санкции често били скрит протекционизъм. Авторът на статията в \"Ди Велт\" смята, че това послание е отправено и към синдикатите във Фолксваген, както и към правителството на провинция Долна Саксония, които в момента са против инвестицията в Турция.\"Двойна победа за Ердоган\"„Като имаме предвид всички тези аргументи, които сега бяха изнесени и публично, съвсем не е изключено Фолксваген да потвърди решението си в полза на Турция. Още повече, че преди турската военна офанзива в концерна бяха готови да си затварят очите пред нарушенията на човешките права и арестите на журналисти и критици на режима\", коментира \"Ди Велт\".А ФАЦ пише следното: \"Фолксваген ще изгражда мостове към Турция - с това послание Дийс защитава решението за новия завод. А както се чува, правителството в Берлин гледа на нещата по същия начин. При това положение Ердоган би пожънал двойна победа. В Северна Сирия той постигна целите си чрез насилие. А решението на Фолксваген да замрази плановете си само за броени седмици се оказа тъкмо това, което турският президент си е мислел още от самото начало: бегъл реверанс към възмутената западна общественост, който бързо ще бъде забравен\".", "date": "2019.11.21", "title": "Изглежда, че всичко вече е решено - Фолксваген ще строи завода си в Турция"}
{"url": "https://offnews.bg/politika/tcik-globi-s-2000-leva-volen-siderov-za-povedenieto-mu-v-referendum-715956.html", "text": "2000 лева глоба налага Централната избирателна комисия на лидера на \"Атака\" Волен Сидеров заради поведението му в предаването \"Референдум\" по БНТ.Решение № 1689-МИ е взето днес, 21 ноември, и е на база .Глобата за Сидеров е за нарушение в качеството му на кандидат за кмет на София и председател на националния предизборен щаб на \"Атака\" на Изборния кодекс, чийто чл. 183, ал. 4 забранява \"използването на агитационни материали, които застрашават живота и здравето на гражданите, частната, общинската и държавната собственост и безопасността на движението, както и на материали, които накърняват добрите нрави, честта и доброто име на кандидатите\".Наложена е минималната глоба - според Кодекса тя може да варира от 2000 до 5000 лв.Сидеров е наказан за това, че на 1 октомври в предаването \"Референдум\" по БНТ1, което се излъчва от 21 до 22 ч., е \"нарушил добрите нрави, честта и доброто име на кандидатите, които са участвали в предаването\". Тогава Сидеров се обърна към Ангел Джамбазки с квалификации като \"гей\" и \"водещ гейпарада\". Към водещата Добрина Чешмеджиева и други участнички се обръщаше с \"ма\". След като му отнеха думата, Сидеров продължи, за да каже, че министърът на отбраната Красимир Карачанов бил откраднал от българския народ 1 милиард лева, като ги е предоставил на САЩ.Използваните епитети, неспазването на регламента на БНТ за безплатните предизборни диспути показват неспазване от страна на Сидеров на установените правила за отразяване на предизборна кампания на обществена медия - се казва в решението на ЦИК, която допълва, че от материалите по случая \"безспорно се установява използването на неподходящи и обидни думи и квалификации\".Комисията бе сезирана по случая със сигнали от СЕМ, БНТ и Ангел Джамбазки, а от телевизията приложиха и CD със запис на предаването. След като са се запознали с материалите, от ЦИК са категорични, че \"не са налице предпоставките за приемане на случая като маловажен\".Решението може да бъде обжалвано пред Софийски районен съд чрез ЦИК в седемдневен срок от връчването му на нарушителя.", "date": "2019.11.21", "title": "ЦИК глоби с 2000 лева Волен Сидеров за поведението му в \"Референдум\" по БНТ"}
{"url": "https://offnews.bg/ikonomika/svetovnata-ikonomika-raste-naj-bavno-ot-10-godini-nasam-715958.html", "text": "Търговските конфликти, намаляването на инвестициите в бизнеса и постоянната политическа несигурност допринасят за риск от дългосрочна стагнация на световната икономика, посочва доклад на Организацията за икономическо сътрудничество и развитие.По данни на ОИСР световната икономика расте с най-бавните си темпове от световната финансова криза от 2008-2009 г. насам. Според организацията вина за това забавяне имат правителствата по света, които изцяло разчитат на централните банки, за да оживят своята инвестиционна дейност. Очаква се за тази година ръстът на световния БВП да бъде 2,9% (това е най-ниският му годишен темп след финансовата криза) и да остане на 2,9% - 3,0% през 2020 г. и 2021 г.През 2018 г. глобалният БВП се увеличи с 3,5%.Представяйки данните в Париж, главният икономист на ОИСР Лоранс Буун заяви: \"Би било политическа грешка тези промени да се разглеждат като временни фактори, които могат да бъдат свързвани с парична и финансова политика - те са структурни.\"", "date": "2019.11.21", "title": "Световната икономика расте най-бавно от 10 години насам"}
{"url": "https://offnews.bg/zdrave/zheleznia-chovek-se-pribira-vkashti-715974.html", "text": "41-годишният Божидар, който беше спасен след изключително тежка и рискована операция на мозъчен тумор с тегло над 1 кг. в Клиниката по неврохирургия на УМБАЛ „Св. Иван Рилски“, днес беше изписан от болницата. От утре той започва активна, 20-дневна рехабилитация в специализирано здравно заведение.„Искам да благодаря на всички хора, които се отзоваха на нашия зов за помощ. Благодарение на дарените от тях средства, сега можем да си позволим наистина качествена рехабилитация. Лекарите са оптимисти, че с много воля и постоянство Божидар отново ще бъде на крака“, разказа при изписването неговият брат Кирил Етрополски.Майката на Божидар използва случая да благодари на всички лекари, медицински сестри и санитари в Клиниката по неврохирургия на УМБАЛ „Св. Иван Рилски“.„Страхотно се грижеха за нас. Идваха да го проверяват на няколко часа, дори и през нощта. За цялото време, което прекарахме в болницата, само веднъж ми се е наложило да използвам звънеца, за да повикам персонала“, разказва през сълзи жената. И не пропуска да спомене техния герой, д-р Найденов, на който „хората трябва да му целуват ръцете“.На Железния човек, както стана известен пациентът, му предстои дълъг възстановителен процес. През това време семейството му ще има нужда от помощ (съпругата също е инвалид), за да посрещне ежедневните си разходи, както и грижите за 7-годишния си син, който тази година е първокласник.Всеки, който има желание, може да им помогне да си стъпят на краката.Дарителската сметка на Божидар е:Дарителска банкова сметка в ООБ: Божидар ЕтрополскиBG16 UBBS 8448 4010 5014 13BIC / SWIFT: UBBSBGSF", "date": "2019.11.21", "title": "Железния човек се прибира вкъщи"}
{"url": "https://offnews.bg/zimni/istorichesko-predstaviane-za-balgarskia-karling-na-evropejskoto-715980.html", "text": "Българският национален отбор по кърлинг записа историческо представяне на провелото се Европейско първенство от 14 до 24 Ноември в Хелзигбори, Швеция.Националите в състав Рето Зайлер, Божидар Момерин, Стоил Георгиев и Станимир Петров, водени от треньора Николай Рунтов успяха да заемат престижното двадесет и първо място в този зимен колективен олимпийски спорт и оставане в елитните групи.Подготовката беше поета от Българска Кърлинг Федерация, а участието на самото европейско първенство от Министерството на младежта и спорта (ММС).Българска Кърлинг Федерация изказва благодарност за подкрепата от страна на ММС  и оценява усилията на националния отбор, на когото съвсем малко не му достигна да се нареди до най големите в Европа.", "date": "2019.11.21", "title": "Историческо представяне за българския кърлинг на европейското"}
{"url": "https://offnews.bg/politika/borisov-na-harvatite-im-predstoi-predsedatelstvo-na-es-i-temata-za-za-715945.html", "text": "„На хърватите им предстои председателство на Съвета на ЕС и темата за Западните Балкани отново ще е на дневен ред\".Това заяви министър-председателят Бойко Борисов след срещата си с премиера на Хърватия Андрей Пленкович в Загреб. Двамата разговаряха в рамките на работното посещение на българския премиер в Хърватия.Министър-председателят Бойко Борисов отбеляза, че с Хърватия догодина трябва да напаснем събитията с фокус върху европейската интеграция на Западните Балкани. През май 2020 г. Хърватското председателство организира в Загреб Среща на върха ЕС-Западни Балкани.Премиерът Борисов акцентира, че догодина България съвместно с Република Северна Македония ще бъде домакин на Берлинския процес, в който участват лидерите на Западните Балкани, на Германия, Франция, Полша, Италия, Великобритания. „Ще бъде един изключително голям форум\", каза Борисов. Той припомни, че страната ни ще бъде домакин и на Процеса „Акаба\". „Заедно с краля на Йордания ще организираме две събития – за контратероризма и контрарадикализма\", добави българският министър-председател.В отговор на въпрос за европейската интеграция на Република Северна Македония и на Албания, министър-председателят заяви: „За да може една страна уверено да върви по пътя към ЕС и НАТО, всички основни системни партии трябва да са го декларирали, осмислили и приели, и антибългарската реторика не само да бъде забравена, но и да са убедени, че тя не е вярна. Ние не сме били окупатор на никого и не трябва да се преиначава историята\". Борисов отбеляза, че ако РСМ и Албания искат да вървят напред, европейските ценности са ясни.", "date": "2019.11.21", "title": "Борисов: На хърватите им предстои председателство на ЕС и темата за Западните Балкани отново ще е на дневен ред"}
{"url": "https://offnews.bg/obshtestvo/spetcialisti-ima-pnevmonii-koito-protichat-barzo-i-izhodat-im-e-fata-715946.html", "text": "Има пневмонии, които протичат изключително бързо и изходът е фатален. Това заяви пред БТВ доц. Анатас Мангъров, педиатър-инфекционист, който участва като експерт в изясняването на случая с починалото на 14 ноември 3-годишно дете.Доц. Мангъров обаче изрази недоумение от факта, че детето не е било насочено за лечение към Инфекциозна болница, която е само на 200 метра от Педиатрията, а се е озовало в болница „Лозенец“. Специалистът уточни, че според документацията от болница „Лозенец“ в момента на прегледа състоянието му не е било тежко и не се е налагала хоспитализация.За детето са били предприети всички необходими действия от страна на медиците в УСБАЛДБ „Проф. д-р Иван Митев“, не е имало забавяне или пропуски от момента, в който то е било регистрирано в приемния кабинет. Това заяви категорично проф. Иван Литвиненко, ръководител на клиника в болницата и член на болничната комисия, която провежда вътрешно разследване по случая. Той подчерта, че тази комисия е съставена от специалисти с над 30-годишен опит, които единодушно са застанали зад колегите си, ангажирани с приемането и лечението на детето.Проф. Литвиненко обясни, че когато детето е било прието за болнично лечение, са му били направени всички необходими изследвания, а в първата рентгенова снимка не е имало никакви тревожни изменения. Заедно с пълната кръвна картина е бил назначен и кръвно-газов анализ, който е показал 98% насищане с кислород, което според него означава, че няма белодробна недостатъчност. Близо четири часа след приемането състоянието на детето рязко се влошава. По думите на проф. Литвиненко в медицината това състояние е известно като злокачествено протичаща пневмония.„Всяка година има по няколко такива случая на смърт при деца поради драматично протичане на болестния процес “, добави доц. Мангъров, който неотдавна се е явил като експерт по такова дело.", "date": "2019.11.21", "title": "Специалисти: Има пневмонии, които протичат бързо и изходът им е фатален"}
{"url": "https://offnews.bg/obshtestvo/sled-otpora-za-bolnichnite-gotviat-novi-merki-za-ogranichavane-na-zlo-715976.html", "text": "След отхвърлянето на идея на ГЕРБ и Обединени патриоти първият ден от отпуска по болест да е за сметка на работещия, предложена с намерението да се ограничат фалшивите болнични, управляващите не са се отказали от идеята за промени, но готвят друг вариант за решаване на проблема.Група депутати от ГЕРБ, предвождани от предсеателя на парламентарната им група Даниела Дариткова, внесоха предложение за промени в законопроекта на МС за бюджета на Държавното обществено осигуряване. В тях е записано, че до месец след обнародването на закона правителството, съвместно с Националния осигурителен институт и Националната здравноосигурителна каса, ще направят анализ и ще разработят мерки за ограничаване на злоупотребите при получаване на краткосрочни парични обезщетения по Кодекса за социално осигуряване.В проекта на Дариткова се узаконява и решението, което взе коалиционния съвет на ГЕРБ и Обединените патриоти на 19 ноември, минималната пенсия за стаж и възраст да се увеличи на 250 лева. Сега тя е 219,43 лв.В проекта на Министерският съвет се предвиждаше тя да стане 243,13 лв. на 1 юли.Увеличението на пенсията на 250 лева ще се отрази особено благоприятно на най-възрастните хора - пишат в мотивите си вносителите и напомнят, че близо половината от възрастните с пенсия до 250 лв. са на 75 и повече години и че те са около 45% от всички, получаващи пенсия за стаж и възраст.Общо близо 875 хил. пенсионери са на минимална пенсия. Отделно от това, повишението на размера ще се отрази благоприятно и на доходите на хората с инвалидни пенсии, които се определят като процент от минималната пенсия за стаж и възраст. Положително ще се отрази промяната и на хората с наследствени пенсии ", "date": "2019.11.21", "title": "След отпора за болничните: Готвят нови мерки за ограничаване на злоупотребите"}
{"url": "https://offnews.bg/litca/ognian-kojto-pazi-sartceto-na-mitko-715937.html", "text": "„И почна броенето от 720 надолу“През 2004 година, след кратко боледуване, разбрах, че имам проблем със сърцето. Във Варна, в болница „Св. Анна“, установиха, че имам дилатация (голямо разширение) на сърцето. Тъй като случаят беше прехвърлен в София, отидохме в болница „Света Екатерина“. Прие ме д-р Чилингирова.Когато я попитах колко ще живея, тя каза - „не повече от две години.“ Нямаше ревове, нямаше плачове, не сме сантиментални хора. Приех го и оттук нататък чаках. Веднага след констатацията, влязох в списъка за трансплантация. Изследваха ме в продължение на една седмица. Заключението беше категорично, че трябва да се направи трансплантация. И почна броенето от 720 надолу.„В шестата бъчва съм оставил вино за помен“За да запазя живота си, от Шумен се пренесох в село Осмар, купихме имот. Трябваше да се съхраня физически и психически. Когато ми се обадиха първия път, говорих с двама координатори по донорство. Единият беше от Правителствена болница. Много любезно момче. Опита се да ми внуши, че трябва да отида при тях. Д-р Чилингирова, лекарката, с която се бях срещнал преди това в „Св. Екатерина“, беше по-лаконична, по-въздържана и симпатиите ми бяха към нея.Докато пътувахме, се обадих на всички приятели и познати, на които имам телефоните и им казах: „Отивам, ако не се върна, да знаете добър човек бях. Имайте предвид, че в Осмар, в шестата бъчва съм оставил вино за помен.“В София попаднах в много лош период. Тогава имаше конфликти между „Св. Екатерина“ и Правителствена болница. Правителствена не бяха правили трансплантации на сърце. Както разбрах впоследствие, тази операция наистина е рутинна, трае между 4 и 6 часа, в някои случаи малко повече. Технически е лесно изпълнима, но отговорността и напрежението за лекарите е много голямо. Аз приех нещата напълно.На входа на София, синът ми караше (беше абитуриент, чест му прави, реагира много адекватно), се чудехме към коя от двете болници да хванем. Донорът на сърцето беше от Видин.Тъй като не знаех какво да правя, се насочих към Правителствена. Отидохме със сина ми, влязохме в един кабинет - добър ден - добър ден. Синът ми и аз, застанали прави, обясняваме за какво сме дошли на една лекарка, която видях за пръв и последен път. Тя си надигна главата и попита: „Кой е донорът?“ Обърнахме се и си тръгнахме. Аз я разбирам – тя вероятно е имала предвид друг вид трансплантация. Тогава дойде някакъв лекар, явно разбра, че бързо се изнасяме. Повика ме, върна ме, но вече бяхме решили. И така отидохме в „Св. Екатерина“. Оказа се, че донорът е боледувал от хепатит и сърцето не става за трансплантация.„Така е трябвало да стане.“Ще ти разкажа за второто сърце. Тръгнахме отново. Почти на входа на София казаха: „Не става, защото доц. Спасов в Правителствена прави първата в света операция на черен дроб, бял дроб и сърце.“ 2006 година. Името на трансплантирания съвпада с името на моя донор, Митко се казваше. Получих информацията и отидох в „Св. Екатерина.“ Полежах там един ден и на втория ден, когато аз излязох, разбрах, че Митко е починал. Опитаха хората. Не стана. А би било много добре, ако Митко беше оживял. Това е едно голямо предизвикателство. Ако са влезли в детайли и се е смятало, че човекът си отива, защо пък да не се опита. Аз ги разбирам. Така е трябвало да стане.„Не видя ли донора, преди малко мина?“Три е божие число. Когато ме повикаха третия път имаше много голяма поледица. Пристигаме пред „Св. Екатерина“ късно вечерта, отивам при охраната и обяснявам по какъв повод идвам, а пред входа някаква линейка - разхвърлена, отворени врати. И охраната казва – „Ти не видя ли донора, той преди малко мина.“ Не го видях. Но когато тръгнах за трансплантацията, в „Света Екатерина“ направиха шпалир – поздравяваха донора и този, който го приема. Всички се бяха наредили – проф. Начев, доц. Димитров, д-р Чилингирова, санитарите.Преди да се разделим на вратата, казах на сина си: „Синко, не се притеснявай, всичко е наред. Прибирай се, утре сутринта ще се видим.“На 60-годишнината от първата трансплантация на сърце направихме едно хубаво събиране и д-р Чилингирова каза, че съм единственият в Европа, който на осмия ден е излязъл от реанимация и е започнал да се движи.„Голямата борба започва след трансплантацията.“Може би година и повече сърцето страшно много биеше и в ушите си го чувах. Всеки ритъм чувах. Казваха, че е нормално. И сега все още го чувам. Блъскането си е блъскане.При мене се случи така, че сърцето беше по-малко - 600 г. Първоначално имаше вода около него и трябваше да се прави пункция, за да я източат, но за моя голяма радост, след около година, водата се изчисти и другите органи запълниха тая празнина.След операцията започва голямата борба между сърцето и организма, който го е взел, да не бъде отхвърлено. И в момента пия 10 000 хапчета на година. Сутрин и вечер по 15. Това е за потискане на имунната система, защото сърцето е чужд организъм. Трябва да поддържам ниво на търпимост между организма и него. Затова до края на живота се пият имуносупресори.„Някой ден ще се съберем всички, на които Митко е станал донор.“Поддържам връзка с лелята на моя донор - Митко. 10 години по-късно жена му ми се обади. Исках да се срещна с нея, но явно е в чужбина. Преди две години се запознах с дамата, която е приела бъбрек от него, тя е от Пловдивско. А в Ловешко, те ме откриха, е другият бъбрек. За черния дроб не знам. С тях поддържам връзка. Все си обещаваме, че ще се съберем. И ще се съберем някой ден.Чел съм много статии, в които хора, които не са обичали да ядат определени неща, след трансплантацията започнали да ги харесват, защото са били любими на донора. Но при мен няма такива неща. Това си остава все още теория.Не съм променил начина си на живот. Може би само първите една-две години, но после всичко си беше като преди. След трансплантацията съм пенсионер по болест, а къщата за гости ми е хоби. В тази къща за 20 години над 100 тона са минали през ръцете ми. Миналата година реставрирах една трета от къщата. Сега и тя е готова. Това ме ангажира и ми осмисля живота. Уморявам се, но аз съм от тези, дето прекаляват.„Синовете ми са много дейни, а дъщерята е най-голямата красавица.“И двамата ми синове са много дейни. Големият е много екстремен. Тренирал е какво ли не - сноуборд, ски, сега планинско колоездене, спускане. Само една застрахователна компания пожела да го застрахова. Ходи по състезания в Австрия, карат по неутъпкани пътеки. Той е потрошен отвсякъде и му казвам: „Ако има 10 такива като тебе, тия застрахователни компании ще фалират.“Малкият се укроти, защото се ожени и има двама сина. Той има моята страст към пътуванията. Дъщерята е 9-и клас, най-голямата красавица. Тя беше на две години, когато бях трансплантиран. С двама синове много лесно ми беше: „Строй се! Преброй се!“ Но дъщерята знае как да ми подходи. Като направи една намусена физиономия и аз се чудя къде съм виновен.Всички са в София. Аз съм тук самичък. Като падне големият сняг, се случва 3-4 дни никого да не видя. Усамотил съм се, на пост и молитва. Само да не ме чуе жена ми. Я го напиши, да видим каква ще бъде реакцията.Аз съм много твърд човек и не съм ги занимавал. И сега не знаят какви са ми резултатите, когато ходя в София. Те са свикнали с това. В София ходя шест пъти в годината. Казвам им: „Добре е работата, всичко е наред!“ и така.„Тате, седни. Кайсиевата ти ракия е на първо място“Пия по малко като всички нормални българи. Не прекалявам, но си пийвам. Другите, дето казваха „не, не, аз не пия!“, си отидоха пък аз… Позволявам си по 50 г ракийка със салатата задължително. Имам удостоверение за частен производител на червен осмарски пелин. Една вечер синът ми се обади и ми каза: „Тате, дай да участваме с твоята ракия на един ракиен фест в Дряново.“Отива синът ми на ракиен фест, тридневен, нещо страхотно е било. Обажда ми се в 10 вечерта и казва: „Тате, сливовата ти ракия е в топ 10.“ Викам: „А, това е сливов край, не може!“ Той вика: „Чакай, че има второ преглеждане.“ Седемчленно жури - дегустатори. 70 ракии. Даже имаше статия за него – „Програмист - ракиджия номер 1 на България“, но изрично се казва, че ракията е на баща му. И в 12 часа ми се обажда пак и казва: „Тате, седни. Кайсиевата ти ракия е на първо място в България.“„Като казах на д-р Чилингирова, че тръгвам за Монблан. Тя замълча.“За Монблан жена ми направи кампанията за намирането на пари. И кметът на Шумен помогна. Казах на д-р Чилингирова: „Прегледай ме, тръгвам за Монблан“ и тя замълча. В едно интервю за изкачването казах: „Попитах лекарите и те ми разрешиха.“ Чак след 3-4 години ходихме с д-р Чилингирова в „Шоуто на Слави“ и сестрата, която работи при нея, ме пита: „Д-р Чилингирова кога ти е разрешавала да изкачваш Монблан?“ – „Ами каза ли ми - недей да тръгваш?“ Д-р Чилингирова ми е един от най-близките хора. Често ми дърпа ушите. Като види някои резултати и веднага разбира дали съм прекалил със свинското.„Не съм стъпвал само в Австралия, но имам истински бумеранг.“Преди време идва един мой приятел и казва: „Водя четирима души, искат да вземат от твоя пелин.“ Казвам - добре, да заповядат. Имам една малка презентацийка. Седнахме, пийнахме малко, на тях им хареса, двама млади и двама възрастни. Викат - има ракиен фест в Осмар. Отидохме, седнахме един до друг с единия човек, питам го къде е завършил и се оказа, че сме учили по едно и също време, в един и същи поток в МЕИ-Варна. Аз обаче бях спортист, непрекъснато отсъствах заради състезания, и ако не беше жена ми, едва ли щях да изкарам. Та, като стана време човекът да си тръгва, разбрах, че живее в Австралия и го питам – има ли в Австралия магазин за 1 долар, като идва след един месец да ми донесе бумеранг. И ми донесе човекът. Ръчно правен бумеранг, от една аборигенка. Така се случи, че от 13-14 хиляди километра се намерихме в Осмар.„Аз съм луд до безобразие.“Сега поглеждам към две неща. Предстои ми състезание по плуване в Испания – европейско първенство за трансплантирани. Ще трябва да тренирам в София, в Техническия университет. В Шумен ми позволяват да тренирам в басейна на Педагогическия университет. Искам да изкача и Елбрус. Веднъж пропуснах възможността, когато психически, физически и емоционално бях много подготвен да го кача, но не можах да намеря пари.Трябва да търся спонсори, още отсега да започна да тренирам. Януари-февруари трябва да е ясно дали ще намеря, за да мога да тръгна към Елбрус в края на септември. Но това е само в сферата на пожеланията. Има много „ако“. Желанието ми е да си хвана чуковете и да започна да тренирам. Само трябва да имам гръб. Аз съм луд до безобразие.", "date": "2019.11.21", "title": "Огнян, който пази сърцето на Митко"}
{"url": "https://offnews.bg/futbol/mourinio-haresa-igrachite-i-stadiona-na-totnam-sled-parvata-trenirovka-715939.html", "text": "Новият мениджър на Тотнъм Жозе Моуриньо проведе първа тренировка на клуб и остана доволен от наличния отбор. Специалния заяви и, че ще дава шанс на играчи от академията на \"шпорите\".\"Какво мога да обещая? Страст към работата, но и страст към клуба. Това е голяма привилегия, когато треньорът отива в клуба и чувства щастие във връзка с отбора.Мачовете срещу Тотнъм на \"Уайт Харт Лейн\" винаги са били трудни, както и интересни. Винаги съм говорил за потенциала на клуба, винаги съм говорил за класа на играчите, винаги съм казвал, че клубът свърши отлична работа.Много харесвам този клуб. В света няма нито един треньор, който да не обича да работи с млади играчи и да им помага да се развиват.Когато казвате, че Тотнъм има красив стадион, вие сте твърде скромни. Трябва да кажете, че това е най-добрият стадион в света.Мисля, че това е реалност. Основата е несравнима. Вероятно може да се сравни само с някои тренировъчни игрища за американския футбол\", каза Моуриньо.", "date": "2019.11.21", "title": "Моуриньо хареса играчите и стадиона на Тотнъм след първата тренировка"}
{"url": "https://offnews.bg/tehnologii/kak-da-namerim-lesno-i-barzo-neobhodimite-ni-avtochasti-715969.html", "text": "За съвременния човек, автомобилът отдавна се е превърнал в необходимост. А всеки собственик на автомобил се сблъсква с проблема за търсене и закупуване на . Независимо дали ви предстои техническо обслужване или ви изненада авария - нещата винаги се свеждат до закупуването на резервни части и консумативи.Разбира се, днес с наличието на множество дистрибутори и онлайн магазини, предлагащи авточасти, нещата са значително по-прости и лесни. Дори да не пазарувате онлайн вие можете да се информирате за предлаганите резервни части, консумативи и цени на сайтовете на съответните физически магазини, както и за местоположението и работното им време.Какво трябва да знаете преди да започнете търсенето?Това зависи от това дали търсите консуматив за даден автомобил или определена резервна част:При консумативите е добре да се съобразите с:1. Предписанията на завода производител на автомобила2. Сезона на експлоатация: зима или лято3. Режима и условията на работа: градски условия, дълги преходи и т.н4. Маниера на шофиране на водача.С резервните части нещата са по-сложни.Тук вече става въпрос за строго идентични продукти, които са характерни за точно определен автомобил. И за да получите точно това, което търсите повечето магазини за авточасти работят с каталози и VIN код. Ето какво е необходимо да знаете преди да започнете да търсите авточасти:1. Марка и модел автомобил;2. Година на производство;3. Номер на рамата на автомобила или така познатия на английски VIN код.Това е необходимо, защото при една и съща марка и модел автомобили в процеса на производство се правят конструктивни изменения. Така съвсем възможно е автомобили от една и съща марка и модел да имат разлики в отделните . Посредством номера на рамата се установява каква точно резервна част е необходима.Повечето производители на автомобили и търговци на авточасти в сайтовете си имат търсачки, където по VIN номера може да се получи цялата информация за даден автомобил и каталожните номера на необходимите резервни части. Също така може да се провери каталожния номер на цвета на автоемайл лака при необходимост.От къде да вземем номера на рамата?Продуктовия номер на рамата е посочен в талона на автомобила и на табелата на купето под капака на двигателя, може да е набит на купето или лазерно гравиран.При някои производители е възможно да се намира на прага на купето, на вратата,на дъното на багажника или на рамата, при автомобили с рама.4. Бензинов или дизелов двигател;5. Обем на двигателя и мощност в конски сили;6. Моделът автомобил преди или след фейслифт ли е произведен. За информация фейслифтът означава подобрение по купето и някои от системите на автомобила, с цел по добра визия, комфорт и работа. Всеки производител прави фейслифт на произвежданите модели автомобили през няколко години.7. Някои резервни части имат свой собствен каталожен номер и това значително опростява търсенето. Проблемът е, че частта трябва да се демонтира, за да прочетете номера, но пък гарантира пълно съвпадение.8. При избора на някои резервни части също трябва да съобразите условията и режима на работа на автомобила, както и маниера на шофиране, което за едни спирачни накладки например е от решаващо значение.  Оригинални резервни части или заместители? Производството и предлагането на пазара на резервни части е огромно. В световен мащаб авточастите са разделени условно на:1. Оригинални части, произведени за влагане в производството на нови автомобили. Обозначават се с ОЕ(Orirginal Equipment)2. Оригинални части, предназначени за последващо влагане. Те са произведени от производителите на ОЕ, но са предназначени за търговската мрежа и автосервизите и се обозначават с OES(Orirginal Equipment Supplier) или OEM(Original Equipment Manufacturer)3. Резервни части с различно качество и производители. В тази категория също има авточасти с доказан произход и сертификати за качество, но има и продукти със значително по-ниско качество.Съществуват големи дистрибутори на авточасти със собствена система за обозначение на качеството, която може да ви ориентира за всеки продукт според изискванията ви.Не по-малко важна е и цената.В общи линии дилемата с цената е такава: по-скъпи части с по-дълъг експлоатационен срок или по-евтини с по-малък живот. В нашата страна има и трета възможност, която е много разпространена - части втора употреба. Тук съществува голям риск доколко такива части, ще ви служат, но за временно ползване е приемливо.Изборът на магазин е от съществено значениеДобре е да пазарувате от утвърдени търговци, които са доказали своята коректност и гарантират за произхода и качеството на предлаганите авточасти, за да не се окажете измамени в един момент.Един добре зареден магазин ще ви предложи богат избор на оригинални и неоргинални части, с техните характеристики и цени. Както и необходимата консултация, за да изберете това, което е най-подходящо за вашия автомобил.", "date": "2019.11.21", "title": "Как да намерим лесно и бързо необходимите ни авточасти?"}
{"url": "https://offnews.bg/zdrave/mz-shte-kandidatstva-za-zakupuvane-na-helikopteri-za-speshnata-pomosht-715951.html", "text": "Министерството на здравеопазването ще кандидатства за закупуването на хеликоптери за спешна помощ, това съобщи Кирил Ананиев по време на срещата си с председателя на Комисията по здравеопазване на Германския Бундестаг Ервин Рюдел. Друг фокус в работата на екипа е прилагането на мерки за справяне с липсата на кадри в системата на здравеопазването, коментира още министърът.Пред госта си той посочи, че страната ни изпълнява голям проект с европейско финансиране за модернизация на системата на спешната помощ, който предвижда строителство, обновяване и модернизация на 237 обекта на спешната медицинска помощ в страната, както и закупуване на 400 нови линейки.Ервин Рюдел е на посещение у нас в качеството си на водач на парламентарна делегация. Той и министърът на здравеопазването обсъдиха общите предизвикателства пред здравните системи на двете страни. Едно от тях е осигуряването на бърза и адекватна медицинска помощ за малките и отдалечени населени места.Здравният министър и представителите на Комисията по здравеопазване в Бундестага се договориха обмяната на опит между двете държави да продължи.", "date": "2019.11.21", "title": "МЗ ще кандидатства за закупуване на хеликоптери за спешната помощ"}
{"url": "https://offnews.bg/kultura/napusna-ni-golemiat-artist-prof-vasil-dimitrov-715947.html", "text": "Напусна ни проф. Васил Димитров - един от доайените в театъра, уважаван актьор, режисьор и театрален педагог.Проф. Димитров е роден на 12 август 1934 г. в София.  Завършва актьорско майсторство през 1958 г. във ВИТИЗ \"Кръстю Сарафов\".Играл е на сцените на Драматичен театър \"Адриана Будевска“ Бургас , Младежки театър, Нов драматичен театър \"Сълза и смях\" и в Театър 199.С огромен принос към българския театър и кино.Носител е на множество награди, между които Аскеер.След 2001 г. става преподавател в департамент \"Театър\" на Нов български университет.Има публикации в български вестници и списания.Носител на множество награди и отличия сред тях са и Орден \"Кирил и Методий\".Той описваше актьорската професия, като \"благодатна и благодарна. Тя те акумулира по някакъв начин. След едно хубаво представление се чувствам по-бодър и съм готов да продължа. А театърът - той е съдба. Той е моят живот. Без театъра щях да съм друг човек – с по-ограничена територия. Театърът ме кара да се чувствам по-свободно, по-отворен, по-любопитен. Всичко за мен е театърът\".", "date": "2019.11.21", "title": "Напусна ни големият артист проф. Васил Димитров"}
{"url": "https://offnews.bg/temida/tcatcarov-i-patriarhat-da-me-naznachava-ne-moga-da-se-spravia-sam-s-715952.html", "text": "Гарантирам, че ще направя максимума, на който съм способен, за да възстановя имиджа на КПКОНПИ. Това заяви настоящият главен прокурор Сотир Цацаров, който е номиниран за шеф Антикорупционната комисия.Цацаров беше изслушан от депутатите от НФСБ, след срещата стана ясно, че и народните представители на Валери Симеонов ще го подкрепят за поста. „Не може да сте оптимисти за мен, един човек нищо не решава - трябва да сме оптимисти за всички”, заяви Цацаров, цитиран от агенция „Фокус”. Той посочи, че не е вълшебник, дори и патриархът да го назначава не може да се справи сам с всички. „Ако всички имаме усещането не да сме оптимисти, а да си вършим работата, може би ще мръднем напред”, каза още той. „Не мисля, че модел, при който единствено президентът назначава КПКОНПИ, е най-положителният”, коментира още Цацаров искането на БСП. „Не е работа на председателя на комисията, нито на самата комисия да предлага изменения в закона. Това обаче не означава, че законът не се нуждае от промени. Действащият закон има доста несъвършенства. Аз и в своята концепция и в, дай боже, изслушването пред съответната комисия, няма да скрия мнението си по отношение на всичко онова, което според мен трябва да бъде направено като изменение в закона,  заяви още главният прокурор Сотир Цацаров.Има потенциал и по някакъв начин мога да допринеса Антикорупционната комисия да получи това място, което й отрежда закона. При всички случаи смятам в самата концепция да предложа съвсем конкретни и прагматични неща. Те при всички случаи ще бъдат свързани с това тя да бъде събудена от състоянието, което се намира сега. Стремежът ми ще бъде за конкретни и прагматични предложения\", каза още Цацаров. ", "date": "2019.11.21", "title": "Цацаров: И патриархът да ме назначава, не мога да се справя сам с всички. Не съм вълшебник"}
{"url": "https://offnews.bg/politika/bsp-vnese-zakon-shefat-na-kpkonpi-da-se-izbira-ot-prezidenta-715944.html", "text": "\"БСП за България“ са внесли отново антикорупционен закон, в който се настоява председателят на КПКОНПИ да се назначава от президента. Още при създаването на КПКОНПИ от „БСП за България“ бяхме против. Тази комисия беше създадена сгрешено – тогава ние внесохме нашия алтернативен антикорупционен закон и той беше отхвърлен. Времето показа, че докато съществуваше и работеше, нито един политик по високите етажи на властта не беше осъден за корупция.Това заяви председателят на БСП Корнелия Нинова в парламента. Тя констатира, че самият председател на комисията се е оказал замесен в корупционни действия. Нинова изтъкна, че не може депутатите и управляващото мнозинство да излъчват председателя на комисията, държавата да му плаща заплата и да се очаква, че той ще разследва депутатите обективно. Човек, който е зависим от решението на мнозинството, ако тръгне да разследва обективно – утре същото мнозинство може да се събере и да го уволни. По този начин създадена- комисията, няма да пребори корупцията. Сега ни предлагат повече от същото. Досега имахме корупция, ако комисията и председателят й продължат да работят по този закон, ще имаме повече от същото – повече корупция“, категорична бе Нинова.  Тя заяви, че от „БСП за България“ са внесли отново антикорупционен закон, в който се настоява председателят на комисията да се назначава от президента. „Предлагаме го не защото президентът Радев е подкрепен от БСП. Утре може да е друг, но това е институцията, която е избрана пряко от народа и не разпределя обществени поръчки и еврофондове. Ще настояваме Сотир Цацаров, или който и да е друг, да не се избира от НС, а от президента“, заяви Нинова.Тя подчерта, че не може да твърдиш, че не искаш депутати да излъчват този, който трябва да ги проверява, и в същото време да внесеш собствена кандидатура – по думите й това би било лицемерие от страна на левицата. На въпрос за гласуването на парламентарната група, тя обърна внимание, че ПГ ще присъства на изслушването на кандидатите и ще вземе своето решение.По повод личния си вот, Нинова заяви, че ще гласува „против“ кандидатурите на Цацаров и Найденов - не заради техните качества, а заради сгрешения модел. ", "date": "2019.11.21", "title": "БСП внесе закон: Шефът на КПКОНПИ да се избира от президента"}
{"url": "https://offnews.bg/izvan-terena/ronaldo-vdignal-tajna-svatba-v-maroko-715921.html", "text": "Мегазвездата на Ювентус и Португалия Кристиано Роналдо тайно се е оженил за приятелката си Джорджина Родригес, твърди \"Novella 2000\". Сватбената церемония се е състояла в Мароко - една от любимите дестинации на португалеца, която той често посещаваше докато беше играч на Реал Мадрид. В ролята на организатор на сватбата се изявил мароканският кикбоксьор Бадр Хари, който е близък с Роналдо, а снимки от сватбата се очаква да появят в следващите дни.Родригес роди дъщерята на Роналдо Алана на 12 ноември 2017 г. Португалецът има три деца от сурогатна майка: Кристиано-младши, както и близнаците Ева и Матео.TMZ Sports обаче опровергава информацията за сватбата, като се позовава на обкръжението на Роналдо. Според източниците на изданието такава не е имало, но е само въпрос на време да се случи, тъй като футболистът и испанката имали стабилна връзка.През този сезон 34-годишният Роналдо записа 14 мача за Ювентус, вкара шест гола и даде една асистенция.", "date": "2019.11.21", "title": "Роналдо вдигнал тайна сватба в Мароко"}
{"url": "https://offnews.bg/kultura/balgarskiat-uchastnik-v-evrovizia-veche-e-izbran-715948.html", "text": "Българският участник в Евровизия вече е избран и до дни ще бъде обявен, стана от съобщение на екипа за тазгодишното ни участие.Името на изпълнителя или изпълнителите ще бъде разкрито в понеделник пред медиите, а дотогава се пази в строга тайна.През октомври БНТ обяви, че е взела решение отново да участва в конкурса след едногодишно отсъствие и е постигнала споразумение за публично-частно партньорство за финансиране. Миналата година България пропусна финалите в Израел, а мотивът бе високият разход за телевизията.Името на продуцента засега също се пази в тайна.За разлика от някои от предходните ни участия, представителят сега не е избран с предварителен конкурс, а от БНТ и продуцента. \"В българското участие на „Евровизия“ 2020 ще се включат продуцентски компании от България и Великобритания\", обяви в края на октомври генералният директор на БНТ Емил Кошлуков. Надеждите на продуцентите са, че \"с новия подход ще се намери дългосрочен механизъм за гарантиране на бъдещето на българското участие в „Евровизия“. Така конкурсът ще се превърне във възможност за популяризиране на България в Европа и в цял свят в положителен контекст\", коментираха още от БНТ.", "date": "2019.11.21", "title": "Българският участник в Евровизия вече е избран"}
{"url": "https://offnews.bg/obshtestvo/oshte-2456-uchiteli-i-personal-napusnaha-obrazovatelnata-sistema-715863.html", "text": "Още 2456 учители и непедагогически персонал са напуснали образователната система през последните месеци. Част от тях се пенсионират, други си отиват по взаимно съгласие или след изтичане на срочен договор. Вчера правителството одобри отпускането на 17 860 249 лв. дължимите им обезщетения, а в отговор на въпроси от OFFNews снощи Министерството на образованието уточни какъв е броят и какви са основанията на кадрите да напуснат системата.От общия брой учителите са 1844, а непедагогическият персонал - 612 души.Напусналите са от училища и градини в 195 български общини.Пенсиониралите се са 963 педагози и 306 души непедагогически персонал.Одобрената сума на вчерашното заседание на Министерския съвет е третият транш за дължими обезщетения на специалисти, отиващи си от образователната ни система. Вече са събрани искания и за четвърти, в размер на 10 426 361 лв.​, уточняват от Министерството на образованието и науката.Обезщетенията са обезпечени по Национална програма „Оптимизиране на вътрешната структура на персонала“ за 2019 г. Осигуряват се от бюджета на МОН за 2019 г. и чрез преструктуриране на разходите в централния бюджет за 2019 г. Общият бюджет на програмата за тази година е 36 577 400 лв., с които по план трябва да се покрият обезщетенията на 8100 педагогически специалисти и 2900 души непедагогически персонал.Пари по програмата могат да получат всички държавни и общински детски градини и училища, центрове за подкрепа на личностното развитие, регионалните центрове за подкрепа на процеса на приобщаващото образование, Националният дворец на децата и Логопедичния център – чрез бюджетите на първостепенните разпоредители с бюджет.По данни на Националния статистически институт към април 2019 г. учителите в общообразователните училища през учебната 2018/2019 г. са 50 846, като най-голямата възрастова група е на 55- до 59-годишните - 10 061 души. Жени са 85.4% от учителите. За същия период в детските градини работят 19 799 души педагогически персонал и в сравнение с предходната година се увеличава със 182 души. Детските учители са 18.5 хил., или 93.7% от педагогическия персонал.", "date": "2019.11.21", "title": "Още 2456 учители и персонал напуснаха образователната система"}
{"url": "https://offnews.bg/futbol/plashat-rusia-s-izhvarliane-ot-evro-2020-715925.html", "text": "Отборът на Русия може да бъде изваден от участие на европейското първенство по футбол и олимпиадата в Токио догодина. Заплахата идва от Световната антидопингова агенция, която може да обяви тази в Москва в разминаване с хартата за борба със забранените вещества.Причината била в несъответстве на данните, които са получени от лабораторията в Москва, и тези, придобити по други начини. Руснаците са се опитали да обяснят ситуацията, но не са били убедителни.Последната дума ще има УЕФА, като се чака окончателния доклад на световната антидопингова агенция (УАДА), който ще излезе на 9 декември. Стигне ли се до такъв сценарии, то Русия няма да приеме и мачове от Евро 2020 в Санкт Петербург, тъй като ще има и забрана за домакинства на големи състезания.Иначе Русия се класира убедително през квалификациите в група I, като завърши на второ място след Белгия.В Русия приеха с насмешка информацията, като заявиха, че това е пълна глупост и заговор на англичаните, които не за първи път се опитвали да ги натопят.\"Лишаване от домакинство е прерогатив на УЕФА, а не на УАДА. Имаме договор с УЕФА и работим по организацията, за да направим домакинството незабравимо за всички наши гости\", казва бившият генерален директор на организационния комитет по провеждане на Мондиал 2018 Алексей Сорокин.", "date": "2019.11.21", "title": "Плашат Русия с изхвърляне от Евро 2020"}
{"url": "https://offnews.bg/obshtestvo/oshte-edno-bolno-dete-mesta-niama-idete-v-chastna-klinika-715926.html", "text": "Родители на 3-годишно момиченце, преживели кошмара \"обикаляне на болници\" с болното си дете, разказаха как са спасили дъщеря си, въпреки дългото чакане пред кабинети и съвети на лекарите. Едните нямат хирург, другите нямат ехограф. Родителите са в някаква безизходица, сподели Лора Стоилова по Нова тв. Всеки родител знае, че трябва да обиколи няколко заведения и няколко кабинета, коментира съпругът й Георги Стоилов.Ние загубихме 2 дни, които можеше да са фатални, обяснява Лора. Двамата са преживели кошмара на невярно поставена диагноза, липса на места в болници, недостиг на медикаменти, недостиг на специалисти, забавяне на лечението и неяснота кой може да помогне на 3-годишното им болно дете през март тази година. След като момиченцето започнало да повръща, отидохме при дежурен педиатър в частна клиника. Педиатърът констатира, че има стомашно чревно разстройство. Даде ни някаква рецепта, която ние купихме от аптеката. Детето обаче продължи да се влошава, вдигна и висока температура. Тогава решихме да отидем в детската педиатрия”, обяснява Лора. „Там ни прие дежурната гастроентероложка. Тя прегледа детето, само опипа корема. Заяви, че наистина е стомашно-чревно разстройство, но детето е силно дехидратирано. Трябвало да се сложи на системи, но тъй като те нямали свободно легло, можела да ни насочи към частна клиника. Те нямат стационар, няма да лежи, само ще стоим за часовете, докато изтече системата, а след това да се прибирам в къщи. Или другият вариант - ако ни била настаняла при тях, трябвало да лежим в коридора, което естествено нас нямаше как да ни устройва”, разказва Лора.Така родителите взимат детето на ръце и го водят в 3-та болница. Пак частна. Със себе си носят документ от педиатрията, в който пише каква диагноза е поставила лекарката само с опипване на корема.„Отидохме в следващата клиника. Там направиха кръвни изследвания. Нещо, което в педиатрията не направиха. Установиха, че има възпалителен процес. Индексът за възпаление CRP й беше 8, което е завишение леко на този етап. Сложиха ѝ системи, поседяхме няколко часа и ни изписаха”, разказва още Лора.Казали им да дойдат на другата сутрин, защото нямат леглова база. На следващата сутрин те отишли, направени били нови кръвни изследвания.„Въпросният индекс CRP е скочил на 113! От 8 на 113! Но дори и за тях това не е чак толкова притеснително”, обяснява Лора. „Ние през цялото време искахме преглед от хирург, те казваха, че нямат такъв. За ехограф - нямаме такъв, евентуално в понеделник ехографът ще работи. Следобедът детето видимо се влошава. След изрично мое настояване, че най-вероятно е апандисит, чувам „Категорично не е!”, спомня си майката.След което пак ги изпрашат у дома. С една уговорка – да дойдат пак на следващия ден в 14:00 часа, за да продължат със системите. Но вместо да се приберат вкъщи, родителите обръщат колата и тръгват към „Пирогов”.„В 1 часа през нощта детето е вече на операционната маса. Благодаря на д-р Житянов, който я спаси и който след операцията, каза, че ако 5-6 часа още сме закъснели, е нямало да може да ни помогне”, разказва Лора. ", "date": "2019.11.21", "title": "Още едно болно дете: Места няма, идете в частна клиника"}
{"url": "https://offnews.bg/razsledvane/bivshata-firma-na-bate-haro-uzhili-enrike-iglesias-s-1-mln-evro-715871.html", "text": "Българска фирма ART BG, която се занимава с организация на концерти, ужили Енрике Иглесиас с близо 1 милион евро от приходи за билети и това го принуди да отмени турнето си.За това алармираха няколко чуждестранни медии, тъй като става въпрос за концерти на испанската звезда в чужбина: в Хърватия (1 декември), в Беларус (3 декември) и в Латвия (5 декември). И трите са отменени.OFFNews опита да се свърже с фирмата два поредни дни, но безуспешно. Затова потърсихме близък сътрудник на ART BG, който потвърди случващото се, но помоли да не бъде цитиран по име:Екипът на Енрике е в правото си да отмени концертите и да си търси парите. Явно условията по договора не са били изпълнени. От 2-3 години насам ART BG беше почти ексклузивен промоутър за Европа и правеше по 5-6 концерта на година, дори повече към края, каза източникът ни.Това лято след концерта на Хосе Карерас, организиран също от тях, за за пръв път Арт БГ не платили веднага след събитието на външните сътрудници. Забавили се 3-4 месеца, но все пак накрая Даниел Стефанов, шефът на компанията, се появил и платил. След това външните сътрудници поели още проекти, които трябвало да бъдат изпълнени в кратки срокове, а сега не знаят дали ще си вземат парите.Никой няма обяснение как и защо се случи това. На практика всеки по веригата - в България и в Европа - изгоря с много пари. Всички служители на ART BG се разграничиха постепенно от нея и напуснаха. Самият господин Стефанов просто изчезна. Ситуацията много напомня на .Чуждестранният сайт \"Pollstar\" твърди, че ART BG са отмъкнали и парите от концертите на Брайън Адамс, Хосе Карерас и Малума в Гърция, без да платят нито на залите, нито на изпълнителите. Гръцките промоутъри и партньори обаче все пак се опитват да проведат концертите въпреки липсата на пари.Полицията в Рига вече разследва случая. Към момента обаче никой не знае къде се намират Даниел Стефанов и парите за концертите.Интересно е да се отбележи, че връзка с ART BG има и Петър Харалампиев, бившият председател на Държавната агенция за българите в чужбина, който през ноември 2018 година . В момента го съдят, че е ръководил престъпна мрежа за търговия с български лични документи, като от касата на ДАБЧ бяха . Юни тази година Харалампиев беше пуснат под .Той също така е бил заместник областен управител на област София в периода декември 2014 – май 2017 г. Като председател на национално движение „БГ патриот“, част от коалицията Обединени патриоти, той беше назначен на поста си в ДАБЧ от квотата на ВМРО.В търговския регистър Харалампиев е вписан като съдружник в ART BG. Върху компанията е наложен запор по искане на \"БНП Париба Пърсънъл Файненс\" за неизплатена сума в размер на 6251 лв. Тя също така присъства и в черния списък на \"Музикаутор\" за фирми, които не плащат за авторски права., Харалампиев е натрупал задължения в размер на 100 хиляди лева от ART BG, преди да прехвърли фирмата на лицето Пламен Петров и да поеме ДАБЧ. Това се предполага, че била и една от причините да започне продажбата на паспорти.Ситуацията е странна, тъй като ART BG от години провежда успешно концерти в България, Белгия, Чехия, Швеция, Румъния, Словения, Дания Франция, Германия, Италия, Полша, Гърция, Хърватия, Латвия и др. През тях са минали редица звезди и събития като: мюзикъла \"Котките\", Хосе Карерас, държавният балет на Санкт Петербург, Рики Мартин, Дейвид Гарет, Енрике Иглесиас, Хулио Иглесиас, Горан Брегович, Брайън Адамс, Кемикъл Брадърс, Скорпиънс, Лорд оф дъ Денс, Лара Фабиан, Найджъл Кенеди и още. Засега мотивите за провалянето на успешния бизнес на компанията са само спекулации, но съдейки по предни подобни случаи и миналото на патриота бизнесмен, може да се предположи, че става въпрос за покриване на неизплатени дългове за различни дейности на Петър Харалампиев и Даниел Стефанов.Тепърва предстои българските власти да вземат отношение по въпроса и да започнат разследване.OFFNews не откри Петър Харалампиев на мобилния му телефон и на профила му във Фейсбук, където той обикновено е много активен. Към момента нямаме информация дали той поддържа някакви взаимоотношения с бившата си фирма.", "date": "2019.11.21", "title": "Бившата фирма на бате Харо ужили Енрике Иглесиас с 1 млн. евро"}
{"url": "https://offnews.bg/futbol/v-tcska-glasuvat-doverie-na-treniora-krushchich-715922.html", "text": "Спортният директор на ЦСКА Кристиано Джарета се застъпи за временния наставник Милош Крушчич, който може да остане за дълго начело на \"червените\".В интервю за “Меридиан Мач” италианецът заяви, че в клуба са доволни от работата на Крушчич и не планират треньорска рокада. Джарета сподели и какво се е променило в тима след напускането на Люпко Петрович.“Опитваме се всички в клуба да се променим към по-добро. На първо място след треньорската рокада говорихме лично с всички играчи с категоричен тон. Желанието ни е да променим манталитета им на първо място - начина, по който мислят за тренировките и за работата им.От моята гледна точка Милош е отличен вариант на първо място защото е млад. Има огромно желание да учи, да се развива, да налага идеите си, гладен е за успехи. А няма нищо по-лесно от това да предаваш идеите си на играчите чрез млад и амбициозен треньор”, признава Джарета.“Уверявам ви, никак не е лесно да се промени начина на мислене на футболистите тук, да се промени отношението им към мачовете и тренировките, да се повдигне нивото на професионализъм. Ето това искаме да постигнем. Затова проведохме сериозни разговори с футболистите и щаба. А щабът от своя страна положи още старание да уточни някои детайли с играчите и да подобри отношенията с тях. В крайна сметка, нашият успех като отбор е в краката на футболистите, така че те са най-важният елемент.Първата ни мисъл сутрин трябва да бъде състоянието на играчите, последната ни мисъл преди да си легнем трябва да бъде също състоянието на играчите. Това е бавен процес, който изисква време, но имахме волята да го започнем преди месец и половина - два. И виждам, че някои неща започват да се променят и да се случват.И не говоря за резултатите, които трябва да бъдат приятното последствие. Говоря за отношението на футболистите към тренировките и мачовете, за промяна и в тренировъчния процес. Давам конкретен пример - контролата с Арис в Солун по време на паузата. Опитахме се да покажем на играчите, че за тях терминът “приятелски мач” не съществува.В тяхната глава трябва да съществува само възможността да подобрят състоянието си и да блеснат с представянето си в очите на треньора. Точно това е основото нещо, което се опитваме да подобрим в ЦСКА. И това е възможно, защото ръководството предоставя най-добрите условия. Радвам се, че голяма част от футболистите ни го разбират. Защото за голяма част от тях ЦСКА е може би най-големият успех в кариерата им, най-високото ниво.ЦСКА е голямо име. Те не идват от Ювентус или Реал Мадрид, а тук им даваме възможност да постигнат много. И те вече го осъзнават. Но това изисква и максимално себераздаване”, обясни италианецът.“Със сигурност смятам, че Крушчич може да бъде точният треньор за ЦСКА. Познаваме го още от края на лятото, когато дойде като асистент на Люпко Петрович. Всъщност, Люпко му даваше възможност да води тренировките и веднага забелязах, че той го прави много добре - има висок и силен глас, но най-вече добри идеи за футбола. Чрез него се опитваме да предадем манталитета и духа на победител в ЦСКА.Това е голям клуб. На мен ми харесва, когато отборът играе в половината на съперника, когато атакува. Не очакваме да се защитаваме и да чакаме нещо да се случи. Милош работи много добре в тази насока. И както всички млади треньори, които пробиват, той знае, че му се предоставя уникален шанс. Посветил се е изцяло на това да успее.Мисля, че в бъдеще той може да стане чудесен треньор. Така че аз не гледам на Кручшич като временно решение, а като постоянен треньор. Сега, какво ще стане до края на сезона, не мога да кажа, защото нямам кристална топка. Но за нас и за всички наши футболисти той е нашият треньор. И всички трябва да мислим така, а не, че ще има друг, защото ще направим голяма грешка”, категоричен беше Джарета.", "date": "2019.11.21", "title": "В ЦСКА гласуват доверие на треньора Крушчич"}
{"url": "https://offnews.bg/politika/valeri-simeonov-i-op-shte-izslushvat-tcatcarov-kato-shef-na-kpkonpi-715924.html", "text": "Главният прокурор Сотир Цацаров ще бъде изслушан от групата на „Обединените патриоти” като кандидат за шеф на  Антикорупционната комисия. Освен него за председател на КПКОНПИ е номиниран от Воля Симеон Найденов. Срокът за издигане на кандидати изтече вчера. Решението за номинацията на Цацаров, предложен от управляващите, не е било обсъждано с Валери Симеонов, като коалиционен партньор, стана ясно вчера. „Ще го изслушаме и чак тогава ще можем да вземем решение. Миля, че така е редно“, обясни Симеонов.Не беше възможно всеки народен представител от двете парламентарни групи да се подпише под това предложение, но наистина кандидатурата е консенсусна, заяви председателят на парламентарната група на ГЕРБ Даниела Дариткова ДПС определиха Цацаров като държавно богатство, а БСП още не е обявила позицията си. ", "date": "2019.11.21", "title": "Валери Симеонов и ОП ще изслушват Цацаров като шеф на КПКОНПИ"}
{"url": "https://offnews.bg/politika/bsp-sotir-tcatcarov-e-silna-kandidatura-shte-reshim-kak-shte-glasuva-715927.html", "text": "Безспорно Сотир Цацаров е силна кандидатура за председател на КПКОНПИ. Той е доказал, че може да бъде независим и да не се вслушва в управляващите. Това заяви депутатът от БСП Драгомир Стойнев по бТВ. Още, когато се създаваше КПКОНПИ, БСП заяви, че моделът на функционирането й е погрешен и че председателят на тази институция трябва да се назначава от президента. Изключително опасно е, ако на тази институция се сложи човек, който е контролируем от управляващите. Този човек трябва да е изключителен професионалист и да може да държи юздите на тази институция и да не позволява да се стига до злоупотреби, коментира Стойнев във връзка с предстоящото избиране на нов председател на антикорупционната комисия. Той уточни, че парламентарната група на БСП ще изчака да види концепцията на кандидатите за начина на функциониране на институцията, преди да вземе решение как ще гласува. Той алармира, че настъпва нова икономическа криза, при която този бюджет би бил пагубен. \"Притеснени сме, защото правителството не анализира какъв ще е ефектът от Брекзит и от търговските войни между САЩ и Китай върху икономиката. В Еврозоната всички преразглеждат своите прогнози за икономически растеж. Това е една проциклична мярка, в момент, в който има тъмни облаци, да представяш балансиран бюджет , зави Стойнев. Според него в бюджета трябва да има буфери и трябва да се инвестира в младите хора и те да бъдат подпомагани. \"БСП предлага алтернативен бюджет, който да е за младите хора и за младите семейства\", каза той и посочи част от мерките за това, които заложени в него: данъчен стимул за всяко работещо семейство с деца, един учебник по предмет и тези учебници да бъдат безплатни от 1 до 12 клас, безплатни лекарства за деца до 14 годишна възраст, както и част от данъците да остават в общините, за да бъдат те по-независими от партийните пристрастия на централната власт при определянето на бюджетите им. Драгомир Стойнев определи намаляването на субсидията на 1 лв. на глас от страна от ГЕРБ преди местните избори като репресивен акт, целящ да задуши гласа на опозицията. \"Според нашите изчисления 8 лв. на глас е сумата, която отговаря на нормалното функциониране на една политическа сила. На подобно мнение са и други политически сили. Тук става въпрос за демокрацията в страната, защото иначе направо да сложим чл. 1 в Конституцията и да се знае, че има само една партия. На другите да не се помага или направо да се забранят\", каза още той.", "date": "2019.11.21", "title": "БСП: Сотир Цацаров е силна кандидатура, ще решим как ще гласуваме"}
{"url": "https://offnews.bg/politika/maia-manolova-v-sada-za-kasirane-na-vota-v-sofia-715915.html", "text": "Делото за касиране на вота в София по жалба на независимия кандидат за кмет Мая Манолова е насрочено за днес в Административен съд София-град. Манолова, председателят на Инициативния комитет, издигнал кандидатурата й - Никола Вапцаров, както и членове на ИК и хора от екипа й от кампанията ще присъстват лично на съдебното заседание от 10 часа на ул. \"Вашингтон\". Жалбата в Общинската избирителна комисия бе внесена от ИК за издигането на Манолова на 11 ноември, след като балотажът на 3 ноември бе спечелен от кмета Йорданка Фандъкова с малко над 20 000 гласа. Манолова внесе 14 тома доказателства за манипулиране на изборните резултати, като посочи близо 900 протокола и изборни книжа с установени от екипа й закононарушения и други, компрометиращи вота на гражданите, факти.ЦИК няма информация за тежки нарушения на изборния процес в София, които биха могли да предизвикат касиране на вота, заяви говорителят на комисията Александър Андреев по повод искането на Мая Манолова. Административният съд трябва да реши дали внесените жалби и доказателства към тях са достатъчни за касирането на вота в столицата, уточни той.", "date": "2019.11.21", "title": "Мая Манолова в съда за касиране на вота в София"}
{"url": "https://offnews.bg/futbol/spokojstvie-v-levski-za-evrolitcenza-715923.html", "text": "Левски продължава да бъде под финансов мониторинг от УЕФА, но на този етап няма притеснения от налагане на нови глоби. От “Герена” вече са предоставили “цял кашон” с документация, пише \"Тема Спорт\". От централата са запознати с финансовото състояние на клуба към момента.Точно преди година от УЕФА наложиха глоба от 1 млн. евро. Срокът бе 31 януари 2019 година, но от новото ръководство на Левски бяха помолили за отсрочка с един месец - компромис, на който УЕФА се съгласи, и заради контактите на току-що дошлия от БФС изпълнителен директор Павел Колев. Отделно от това “сините” бяха глобени от 100 хиляди евро.Сега вече документацията на клуба за европейски лиценз е според правилата. Описани са всички финансови операции, разсрочвания към НАП и отношения с предишни собственици и спонсори. Изскачането на подводни камъни не е изключено, но от “Герена” ще посрещнат оценката от УЕФА с положителни очаквания.Левски ще играе следващото си домакинство в евротурнирите при напълно отворен стадион. През последната кампания домакинството с Ружомберок се проведе при частично затворени трибуни заради санкция от гостуването в Словения.Левски ще бъде под особено наблюдение и в този аспект. Евроцентралата ще праща свои тайни служители да следят поведението на публиката, особено в частта за расизъм.", "date": "2019.11.21", "title": "Спокойствие в Левски за евролиценза"}
{"url": "https://offnews.bg/bojni/dzhoshua-pribira-porazitelna-suma-ot-revansha-s-ruis-715940.html", "text": "Бившият световен шампион в тежката категория на професионалния бокс Антъни Джошуа ще прибере респектиращите 85 милиона долара от реванша срещу Анди Руис младши.Мексиканецът пък ще се задоволи със скромните 13 милиона долара. Двамата ще се изправят един срещу друг на 7 декември в Саудитска Арабия.Британският промоутър Еди Хърн и неговата компания \"Matchroom Boxing\", която организира събитието, ще увеличи банковата си сметка с 20 милиона долара.Така световният шампион на WBO, WBA, IBF и IBO ще вземе 6,5 пъти по-малко от своя претендент. Сякаш вече е ясно защо Руис толкова дълго време отказваше да подпише договора за реванш.Иначе въпросните 85 милиона са рекордни за Джошуа. Очаква се числата да набъбнат, след като бъдат преизчислени парите от PPV (платени гледяния).", "date": "2019.11.21", "title": "Джошуа прибира поразителна сума от реванша с Руис"}
{"url": "https://offnews.bg/obshtestvo/vremeto-ostava-oblachno-i-dazhdovno-ide-po-hladen-vazduh-715855.html", "text": "Облаци, мъгли и валежи и днес. Вятърът ще е временно силен, ще донесе по-студен въздух. Максималните температури ще са между 11 и 16 градуса, според прогнозата на НИМХ. Предупредителен жълт код за обилни валежи е обявен в три области в страната. В Смолян, Кърджали и Хасково се очаква валежите да надхвърлят 20 л/кв.м, а в отделни планински местности до 40-50 л/кв.м. Над планините ще е облачно с валежи от дъжд, по-значителни в Родопите и Източна Стара планина. Над около 2000 метра дъждът ще преминава в сняг. Ще духа умерен, в планините на изток и временно силен юг-югоизточен вятър. Максимална температура на 1200 метра – около 8, а на 2000 метра – около 2 градуса. Над Черноморието ще е облачно с превалявания от дъжд, на повече места и по значителни в следобедните часове. Ще духа умерен и временно силен източен вятър. Дневните температури малко ще се понижат и максималните ще са между 14 и 17 градуси. Температурата на морската вода е 17. Вълнението на морето сутрнита ще е 3, през деня ще се усили до 4 бала. Времето ще се задържи без съществена промяна и утре. ", "date": "2019.11.21", "title": "Времето остава облачно и дъждовно, иде по-хладен въздух"}
{"url": "https://offnews.bg/ikonomika/otlichiha-naj-dobrite-balgarski-firmi-za-2018-godina-715918.html", "text": "За осма поредна година на тържествена церемония бяха връчени ежегодните награди на конкурса \"Най-добра българска фирма\", организиран от Fibank. Церемонията се проведе на 20 ноември в Галерия и Зала „Оборище 5“. В категория \"Микро и малка фирма\" на трето място се нареди \"Микро макс\" ООД, второ място грабна \"АТМ ООД\", а победител в категорията е \"Ботрон софтуер солюшънс\"- компанията се занимава с разработка на сървъри с голям обем от данни. Разработва и методология за 0% загуба на данни. В категорията \"Средни и големи фирми\" трето място зае \"Екстрапак\" ООД, на втора позиция застана \"Гидо\" ЕООД, а победителят е \"Антибиотик-Разград\" - производител на фармацевтични продукти за хуманно и ветеринарно лечение. Всяка година се присъжда и специална награда за \"Фирма на публиката\", която се избира от хората чрез онлайн гласуване.Победителят в тази категория е \"Димитър Маджаров 2\" ЕООД.Призът \"Най-успешна българка в бизнеса\" отиде при Татяна Бояджиева, управител на \"Гардения 2006\". Фирмата се занимава с проектиране и поддръжка на паркови и дворни пространства.\"Чувствам се щастлива, че някой оценява това, което се прави в нашата държава. Да си работодател, не е лесно, казвам го като човек, който се грижи за две фирми, обичам професията си и моите служители. Благодарна съм на Fibank, които успяват да направят празник от нашия труд\", заяви Бояджиева.Задължително условие за участие е компаниите да имат български капитал, български мениджмънт и да представляват български бранд.Целта на конкурса „Най-добра българска фирма на годината“ е да докаже, че в България има фирми на световно ниво и да популяризира успешните бизнес модели в страната.Финалистите бяха подбрани от жури на база показатели като стабилен растеж, възможност за справяне в конкурентна среда, потенциал за навлизане на нови пазари и прогресивни бизнес идеи.Част от критериите са прилагането на успешни стратегии за развитие на фирмите и налагането на търговската марка.Задължителното условие за участие на компаниите е да имат български капитал, български мениджмънт и да представляват български бранд.", "date": "2019.11.21", "title": "Отличиха най-добрите български фирми за 2018 година"}
{"url": "https://offnews.bg/ikonomika/vizhte-koi-sa-naj-golemite-dariteli-715982.html", "text": "За 14-а поредна година Български дарителски форум (БДФ) награди най-големите корпоративни дарители и най-успешните партньорства между компании и неправителствени организации в нашата страна. Домакин на церемонията беше г-н Румен Радев - Президент на Република България. По традиция той връчи персоналната награда за значим принос за развитието на дарителството в България.Носители на приза в индивидуалната категория станаха Нели и Робърт Гипсън. Те бяха отличени за тяхната щедрост в образованието, културата и съхраняването на българската памет. От 2004 г. насам всяка година сем. Гипсън отпуска стипендии на български студенти с материални затруднения. През последните 15 години 1200 студенти са получили финансова помощ на обща стойност над два милиона лева. Дарителското семейство подкрепя и българското училище „Христо Ботев“ в Ню Йорк. Със средства на Нели и Робърт Гипсън е закупено оборудване за Националния исторически музей, Националния археологически институт с музей и библиотека „Гео Милев“ в Монтана, реставрирани са манастирът „Св. св. Петър и Павел“ в Лясковец, иконите и иконостасът на храм „Вси светии” в Тетевен. Роялът „Стейнуей“ в залата на българското генерално консулство в Ню Йорк също е тяхно дарение. Благодарение на семейство Гипсън в България остава уникален фотоархив върху над 180 стъклени негатива - фотографии от 1912-1913 и 1940 г. Пак с финансовата помощ на Нели и Робърт Гипсън става възможна изложбата „Основоположници на българската фотография: Карастояновите“, която представя в снимки 200-годишната история на известен самоковски род.В конкурса „Най-голям корпоративен дарител“ форумът всяка година отличава компании с устойчиви и прозрачни инвестиции в значими обществени каузи в България. Наградите са в няколко категории – количествени (според инвестираните финансови и нефинансови ресурси, както и доброволен труд), качествени (според качествата на програмите на бизнеса в подкрепа на обществото) и за най-сполучливо партньорство между компания и гражданска организация. Кандидатурите в количествените категории се верифицират от „Делойт България“, а тези в качествените се оценяват от жури с участието на експерти от престижни неправителствени организации и медии. Победителите в категорията за партньорство са избор на членовете на БДФ.За БДФ е изключително важно да насърчава не само дарителските инвестиции, но и тяхната устойчивост във времето. Ето защо устойчивостта на дарителството беше акцент на тазгодишната церемония за награждаване на победителите в конкурса „Най-голям корпоративен дарител“. В синхрон с тази идея отличията бяха връчени от представители на образователни, здравни и културни институции, създадени с дарения или обитаващи сгради, построени с дарителски средства.Отличените през 2019 г.:Категория „Най-голям обем финансови дарения“„Кауфланд България“През миналата година дружеството на „Кауфланд“ в България е дарило над 464 хил. лв. Подкрепени са множество социални, образователни и местни проекти в различни части на страната.Категория „Най-голям обем нефинансови дарения“„Данон Сердика“„Данон Сердика“ предоставя безвъзмездно свои продукти в подкрепа инвалидни дружества, домове за деца, социални кухни и др. Само през 2018 г. компанията е предоставила 35 280 кг млечни продукти на обща стойност над 255 хил. лв.Категория „Най-голям принос чрез доброволен труд на служителите“„Хюлет-Пакард глоубъл деливъри България сентър (HPE)“През 2018 г. служителите на HPE са дарили 5900 часа доброволен труд на обща стойност 158 651 лв. Всички доброволчески акции са били в рамките на работното време в съответствие с т.нар. Voluntary Time Off Policy, според която всеки служител има право да отделя до 60 часа от работното си време на година за доброволчески труд. В допълнение, за всеки час доброволчески труд служителите получават по 5 USD. Те са предоставени от HPE Foundation и могат да бъдат използвани само и единствено за дарения към одобрени неправителствени организации, част от платформата HPE Gives.Категория „Най-щедър дарител“„Трейс груп холд“Чрез корпоративната фондация „Трейс за хората“ са подкрепени множество каузи в сферата на културата, изкуството, историческото наследство, науката, образованието, спорта. Компанията е дарила 1.91% от печалбата си преди облагането с данък за 2018 г.Категория „Най-добра дарителска програма“„ТехноЛогика“Интерактивният детски център за наука и технологии TechnoMagicLand (ТехноМеджикЛенд) е логична следваща крачка в систематичните усилия на „ТехноЛогика“ в помощ на образованието. Компанията работи с висшите училища от 1993 г., а чрез TechnoMagicLand цели да провокира интереса към природните и инженерните науки, технологиите и математиката (т.нар. STEM умения) у децата между 7 и 14 г. Детският център е открит през юни 2018 г. с инвестиция от над 750 хил. лв. Още над 300 хил. лв. ще бъдат вложени в него до края на 2021 г. През първата година от своето съществуване TechnoMagicLand е приел 14 хил. посетители от България и 18 държави от цял свят.Категория „Най-устойчива дарителска програма“„Нова броудкастинг груп“От 2014 г. насам програмата „Промяната“ открива мотивирани социални предприемачи и им помага да реализират идеите си за по-добро и сигурно бъдеще на българските деца и младежи. Избраните социални предприемачи получават за период между една и пет години подкрепа под формата на първоначално финансиране, бизнес обучения, менторство, медийна подкрепа и възможност да станат част от общност от социални предприемачи в България и чужбина. Всяка година компанията инвестира в инициативата 190 хил. лв., които се разпределят за набиране, селекция и подкрепа на социалните предприемачи.Категория „Най-сполучливо партньорство“„Лидл България“, фондация „Работилница за граждански инициативи“ и Български дарителски форум за инициативата „Ти и Lidl за по-добър живот“Чрез инициативата „Ти и Lidl за по-добър живот“ компанията подкрепя проекти на граждански организации в цялата страна в сферата на образованието, околната среда, културата, историческото наследство и активния начин на живот. Във всеки етап от реализацията на програмата търговската верига ползва опита и експертизата на неправителствени организации в лицето на своите партньори – фондация „Работилница за граждански инициативи“ (ФРГИ) и Български дарителски форум (БДФ). В двете издания на инициативата до момента са финансирани общо 51 проекта на стойност 390 000 лв. Фондът на програмата, чрез който се предоставя финансова подкрепа за граждански организации, се събира, като Лидл отделя по 3 стотинки от всеки касов бон за определен период от време всяка година.", "date": "2019.11.21", "title": "Вижте кои са най-големите дарители"}
{"url": "https://offnews.bg/obshtestvo/vavedenie-bogorodichno-e-hristianskoto-semejstvo-praznuva-715843.html", "text": "Днес е Въведение Богородично, чества се Денят на християнското семейство.Според преданието на този ден родителите на тригодишната Мария я завели в Йерусалимския храм и я отдали в служба на Бога. Йоаким, Ана и малката им дъщеря били посрещнати от първосвещениците и служителите в храма с песнопения. Дева Мария e поставена на първото стъпало пред храмовия вход и се е изкачила сама по 15-те стълби.Семейното ходене на църква днес символизира влизането на тригодишната Мария в храма и напомня на бащи и майки за духовните им задължения към децата. Според традициите семейството се събира около огнището и на масата и чества здравата връзка между деца и родители. На празничната трапеза днес се слагат погача, риба, постни ястия и много плодове, празникът е по време на Коледните пости, но на този ден е разрешено и виното.Масата остава неразтребена, за да дойде Богородица през нощта, да си хапне и да благослови дома.На този ден народът ни гадае какво ще е времето през цялата следваща година. Ако е топло и слънчево - зимата ще е люта, лятото ще е сухо, а плодородието слабо. Ако вали дъжд или сняг, зимата ще е снежна, лятото - дъждовно, а реколтата - богата.", "date": "2019.11.21", "title": "Въведение Богородично е, християнското семейство празнува"}
{"url": "https://offnews.bg/112/tir-se-obarna-na-trakia-letia-7-m-shofiorat-e-dobre-715934.html", "text": "Камион се е преобърна на магистрала „Тракия” тази сутрин.Инцидентът е станал на 76-ия км в посока Бургас, съобщи .Тирът е скъсал мантинелата и е паднал от близо седем метра.Шофьорът е откаран за преглед в болница и малко по-късно е изписан.Предстои операция по изтеглянето на камиона.", "date": "2019.11.21", "title": "ТИР се обърна на 'Тракия', летя 7 м, шофьорът е добре"}
{"url": "https://offnews.bg/obshtestvo/315-hiliadi-balgari-sa-na-voden-rezhim-715936.html", "text": "315 хиляди души в страната са на воден режим. Нарушено водоснабдяване има в 17 области, 40 общини, 12 града, 160 села. Това съобщи в парламента зам.-министърът на МРРБ, Николай Нанков. Сред по-големите градове, засегнати от водния режим, са Ловеч, Тетевен, Плевен, Перник, Добрич, Котел и Омуртаг.\"Пред нас стоят две предизвикателства. Първото е в максимална степен да усвояване европейските фондове и да намираме по-социално щадящи механизми ефективно да разходваме публичен ресурс в рехабилитация на ВиК мрежата, която в повечето случай е изграждана преди 50-60 години\", посочи заместник-министър Нанков, цитиран от БТА. Без изграждане на нови язовири и рехабилитация на съществуващите язовирни стени, България, за съжаление, в дългосрочен план е изправена пред сериозна криза, свързана с нормалното осигуряване на питейно водоснабдяване за голяма част от населението\", добави той. Нинова: Не е виновно слънцето, а некадърното управление във водния секторШокирани сме от факта, че заместник-министър от трибуната на парламента каза, че е разбрал от медиите, че освен в Перник, и в други градове има режим на водата. Това изречение казва всичко и потвърждава вчерашните ни думи за безхаберието и безсилието ви – министри четат от медиите къде има проблем с водата. Второто ви признание, което казва всичко - областният управител на Перник от ГЕРБ чак вчера, според зам.-министъра, била разбрала, че има правомощия и задължения по отношение на водоснабдяването в Перник. И това казва всичко – какви хора назначавате, знаете ли какво правят там и какви са им правомощията. Сами си го признахте в лицето на зам.-министъра.Трето, прехвърлихте вината на ВиК операторите и директорите, на кметовете. А вчера, г-н Нанков, отварям скоба, си позволихте да обвините кмет на БСП. Щях да ви питам - кметът на Перник чий беше, а на Шумен, а на Ловеч? Поне в тази огромна национална криза да не подхождате по този начин - няма никакво значение какъв е кметът, когато по ваше признание 315 хиляди човека са в криза и на воден режим.Прехвърлихте вината освен на ВиК, на кметове, на времето, дъждовете и снега, но не поехте никаква отговорност за политиката на правителството на национално равнище във водния сектор. Сега ще вземете една-две оставки, за да потушите напрежението сред хората в Перник и другите населени места. Но това не решава проблема. Помните ли, когато преливаха язовири и заливаха Варна, Мизия – какво отговори министър от правителството? Свиквайте, уважаеми българи - в глобални климатични промени, оттук нататък ще е така, язовирите ще преливат и ще ви давят.Сега е обратно – няма вода в язовирите, а причината е същата. Свиквайте, уважаеми българи, че ще носите легени години наред, защото има климатични промени и засушаване. Не можете докрай да се оправдавате с това, защото вие сам казвате една от основните причини – 75% от водата се губи. Изтича, защото няма подменена и рехабилитирана водопреносна мрежа. Чия е отговорността? На правителствата на Бойко Борисов през последните 10 години. Сега казвате, че отсега нататък трябва да подмените водопреносната система, започвате проекти. Къде бяхте 10 години? Да не би това да ви е първи ден на власт, че сега ни казвате какво трябва да стане? Колко пари изтекоха в тази система и къде са парите на хората от увеличението на цената на водата? Къде са парите от оперативните програми? По ваша официална информация 0,5 процента от водопреносната мрежа в страната сте подменили за 10 години.Сега ви е виновен дъждът, снегът, слънцето, засушаването и глобалното затопляне. Не, виновно е безхаберието ви през последните 10 години и безсилието днес да решите проблема и ужасяващите данни, които изнасяте за пръв път. 320- хиляди души вече в режим, вероятно ще станат повече, а отговорът за Перник е, че след 2 години ще се реши проблемът. 2 години ли ще ги държите на режим? Казвате, че от 4 дена проучвате алтернативни източници, а проблемът в Перник е поне от 2 години. Вие чак сега проучвате алтернативни източници.Казвате, че са подавани годишни, месечни, ежедневни прогнози и отчети от ВиК Перник – 10 години като ги четохте, какво направихте? Едва през последните 4 дни се сетихте, че има Владайски канал и оттам може да взима вода. Няма нужда опозицията да говори при това, което изнесоха министърът и зам.-министърът, то е самоубийство. Вие сами си отразяхте главите. Не ви е виновно слънцето, нито водата, нито ВиК дружествата, виновно е безхаберното и некадърно управление през последните 10 години и безсилието на същото управление днес да реши проблема.", "date": "2019.11.21", "title": "315 хиляди българи са на воден режим"}
{"url": "https://offnews.bg/sviat/triudo-predstavi-novia-kabinet-na-kanada-v-nego-ministri-sa-18-zheni-715930.html", "text": "Министър-председателят на Канада Джъстин Трюдо, който бе преизбран начело на правителство на малцинството след изборите на 21 октомври, представи вчера новия си кабинет, съобщи БТА.Най-голямата промяна е новата роля на досегашната министърка на външните работи Кристия Фрийланд, която предоговори успешно споразумението за свободна търговия със САЩ и Мексико. Тя ще бъде вицепремиер и министър по междуправителствените въпроси. Петдесет и една годишната Фрийланд заема този ключов пост в момент, когато правителството на Трюдо е изправено пред бунт срещу данъка върху въглеродните емисии в две западни провинции, управлявани от консерватори, а борещата се за независимост на Квебек формация Квебекски блок се завърна в парламента.На мястото на Фрийланд начело на канадската дипломация ще застане Франсоа-Филип Шампан. Това е повишение за квебекския политик, чиито предишни постове бяха министър на инфраструктурата и министър на външната търговия.Друга важна промяна в кабинета е, че министърката на околната среда и климатичните промени Катрин Маккена е заменена от Джонатан Уилкинсън. Той отговаряше досега за рибното стопанство, океаните и охраната на канадското крайбрежие.В новото правителство има 36 министри, с двама повече от предходното. Мъжете и жените са равен брой.\"Да направим живота по-достъпен, да запазим нашите общности в безопасност, да се борим с изменението на климата и oще - канадците заслужават кабинет, който ще работи усилено за постигане на реални резултати\", коментира Трюдо при представянето на кабинета си.", "date": "2019.11.21", "title": "Трюдо представи новия кабинет на Канада - в него министри са 18 жени и 18 мъже"}
{"url": "https://offnews.bg/obshtestvo/bez-voda-v-chast-ot-lozenetc-dnes-715858.html", "text": "\"Софийска вода” временно ще прекъсне водоснабдяването в част от столичния квартал \"Лозенец\", съобщиха от дружеството. Във връзка с подмяна на спирателен кран на ул. \"Лозенска планина\" в жк. \"Лозенец\" се налага спиране на водоподаването от 10:00 до 18:30 часа на бул. \"Черни връх\", ул. \"Плана планина\", ул. \"Св. Теодосий Търновски\", ул. \"Йоан Екзарх\" и ул. \"Гребен планина\". ", "date": "2019.11.21", "title": "Без вода в част от Лозенец днес"}
{"url": "https://offnews.bg/bojni/koko-tajsana-se-zavrashta-sreshtu-bobi-boksa-715928.html", "text": "Емблематичният ни професионален боксьор Константин Семерджиев - Коко Тайсъна се завръща на ринга. 47-годишният софиянец ще се боксира на голямата гала вечер в пловдивската зала \"Колодрума\" на 14 декември, съобщава \"България Днес\".Съперник на Тайсъна ще бъде Борислав Занков - Боби Бокса. Той е на 30 години и има баланс от 11 победи, 27 загуби и 1 равен мач.Тайсъна е далеч по-опитен - 54 мача, 34 победи (21 н нокаут), 18 загуби и 2 равни. Той обаче не се е боксирал скоро, като това ще е едва втория му мач за 3,5 години.\"Не съм спирал да тренирам и никога не съм бил в по-добра форма. Искам да стана световен шампион. Само мениджърът Ивайло Гоцев може да ме изведе дотам. Готов съм да се бия до 50-ата си годишнина, след това ще спра.Вече съм много по-мъдър и рутиниран. Жената не иска да се боксирам, а да си гледам децата. Притеснява се да не пострадам\", казва Тайсъна, който уточни, че все още не се е договорил окончателно за мача с Боби Бокса, а в момента преговарят.В основния мач в Пловдив ще се бие Тервел Пулев срещу американеца Дешон Уебстър за интернационалната титла на Световната боксова асоциация в полутежка категория.", "date": "2019.11.21", "title": "Коко Тайсъна се завръща срещу Боби Бокса"}
{"url": "https://offnews.bg/ikonomika/levon-hampartcumian-zashto-bankovite-taksi-poskapvat-otnovo-715935.html", "text": "Поскъпването на банковите такси няма да е драматично, ще бъдат някакви проценти, защото иначе хората ще се откажат от услугите, а на пазара има достатъчно конкуренция.Това коментира банкерът от UniCredit Bulbank Левон Хампарцумян по повод задаващото се ново повишение в тарифите на банките през декември, за което .Той посочи, че повишението идва на фона на два процеса, които в момента текат в сектора. От една страна са европейски регламенти, част от които влизат в сила следващия месец. Те са в посока намаляване на трансграничните такси и изравняването им с локалните. (\"Да, днес може би ще има известно повишаване на таксите. Утре обаче, ако това повишение е прекалено голямо, има достатъчно конкуренция, за да го изравни\", коментира банкерът.Другият процес е на дигитализиране на банковото обслужване и предлагане на услуги онлайн, през телефон и др. \"Извършването на трансгранични преводи с модерни дигитални средства е относително евтино. Същевременно, първоначалната инвестиция си е там. Да имаме банковата си сметка в телефона, онлайн, струва пари, това създава конкуренция и изисква инвестиция\", посочи Хампарцумян.Запитан дали банките не таксуват твърде скъпо на фона на печалбите си, той отговори: \"Дали печалбите са неимоверни, прекалено големи или разумни, това решава конкуренцията. Нека не забравяме, че икономиката расте вече шеста година - това е доста дълъг период. Ние не можем да предскажем една криза, предполага се, че ще има обръщане на икономическия цикъл. Ако я предскажем, тя няма да е криза.\"Финансистът прогнозира, че у нас няма как да се появят отрицателни лихви, макар и в момента нивата на лихвите да са твърде ниски.Нивата на лоши кредити намаляха, добави той и посъветва потребителите никога да не задлъжняват до ръба на възможностите си, а да си оставят финансов буфер.", "date": "2019.11.21", "title": "Левон Хампарцумян: защо банковите такси поскъпват отново"}
{"url": "https://offnews.bg/tenis/maradona-kam-federer-ti-beshe-si-i-shte-badesh-naj-velikiat-video-715938.html", "text": "Футболната легенда Диего Марадона не успя да уважи демонстративния тенис мач между Роджър Федерер и Александър Зверев, но записа специално видео, което бе излъчено на голям екран на корта \"Parque Roca\".\"Здравей, майсторе, машина, както обичам да те наричам. Ти беше, си и ще бъдеш най-великият. Няма друг като теб. Искам да знаеш, че ако имаш какъвто и да е проблем в моята страна, можеш да ми се обадиш и да ми кажеш от какво имаш нужда\", каза Марадона.Маестрото остана поласкан от жеста и думите на Дон Диего. Припомняме, че именно неговият противник на корта Зверев е казал на Федерер да покани Марадона, защото иска да се запознае с него.Иначе Роджър и Саша се наслаждават на страхотно време заедно в Южна Америка, където правят голямо турне с демонстративни мачове.Този път Зверев спечели демонстративния мач срещу 38-годишния тенисист с два тайбрека, но не резултатът бе най-важен, а забавлението, което двамата предоставиха на многобройните фенове по трибуните. След тази среща, Маестрото и Саша ще премерят силите си в Богота утре, а след това следват сблъсъци в Мексико Сити и Кито.", "date": "2019.11.21", "title": "Марадона към Федерер: Ти беше, си и ще бъдеш най-великият (видео)"}
{"url": "https://offnews.bg/politika/sadat-reshi-da-niama-rachno-broene-na-biuletinite-ot-kmetskia-vot-v-so-715950.html", "text": "Ръчно преброяване на бюлетините от втория тур на кметските избори няма да има, реши Административният съд София-град (АССГ). Определението е въз основа на жалба на . АССГ обаче реши да назначи експертиза за протоколи, представени като доказателство от адвоката на Манолова. Освен това се иска да се провери какъв е броят на гласоподавателите на първия и втория тур по избирателни списъци. Ще се проверява и какъв е действителният брой на избирателите.На 11 ноември Мая Манолова внесе 14 тома доказателства за манипулиране на изборните резултати, като посочи близо  с установени закононарушения и други факти, компрометиращи вота. Днес адвокатът на Манолова обясни, че ще докажат как са отваряни протоколи от ОИК, изборните книжа са били приемани от неквалифицирани лица, в огромен брой протоколи са нанасяни множество поправки. Председателят на ОИК Полина Витанова отрече да има пропуски и нарушения в организацията на изборния процес и че е спазена процедурата, разписана в Изборния кодекс и методическите указания на ЦИК.Следващото заседание по делото е на 2 декември 2019 г.След произнасянето на съда Манолова коментира, че са направили множество доказателствени искания. \"По-голямата част бяха уважени, но за съжаление не е уважено искането за преброяване на бюлетините. Но тъй като с отделна молба са посочени многобройни нарушения в над 100 секции, съдът ще се произнесе в следващо заседание. Тоест дава ни се възможността да докажем, че недействителните бюлетини са некоректно преброени. Надявам се съдът да ни даде възможност да предоставим доказателства за купуване на гласове. Съдът уважи искането за проверка на протоколите от СИК с абсолютно празни бюлетини\", коментира Манолова.Според нея е важно, че съдът допусна експертиза за това как са съставяни изборните списъци и как са включвани граждани в тях. \"Ние твърдим, че има много сериозни нарушения по отношение на това, че 7000 граждани на държави от ЕС неправомерно са включени в списъците. Техническата грешка от 101 хил. избиратели между двата тура, дописвания под черта ще бъде проверено, което е крачка напред. Трябва да бъде разобличен този начин, по който се изготвят списъците, за да се предотврати това за следващи избори\", допълни тя.Жалбоподателите ще докажат тежките нарушения на изборните правила по отношение на протоколите в ОИК. \"Ние твърдим, че техническите лица, които са участвали в отварянето на протоколите, са в по-голямата си част служители на Столичната община\", допълни Мая Манолова. Тя добави, че тежко нарушение на международните стандарти за честни избори е недопускането на наблюдатели, които да следят как се приемат протоколите.    Още в нощта на вота екипът на Мая Манолова обяви, че разполага с доказателства за груби нарушения на изборните правила. Те можели да се класират в четири групи - нарушения, свързани с избирателните списъци, манипулиране на изборните протоколи, нарушения, свързани с бюлетините и броенето им, както и такива при организацията на изборния процес.От ГЕРБ обаче заявиха, че това е начин, по който да оправдаят поредната си загуба от ГЕРБ.", "date": "2019.11.21", "title": "Съдът реши да няма ръчно броене на бюлетините от кметския вот в София"}
{"url": "https://offnews.bg/obshtestvo/otrova-za-grizachi-zamazana-s-kal-v-stenata-e-prichinila-smartta-na-715957.html", "text": "Отравяне със силна промишлена отрова срещу гризачи е водещата версия, по която се работи в случая с починалото 9-годишно дете в добричкото село Кардам. Това съобщи в кулоарите на парламента главният прокурор Сотир Цацаров. \"Ако трябва да обясня причината, тя е резултат на 3 готови експертизи - съдебно-химическа, токсикологична и съдебно-медицинска. Няма да правя каквито и да е изводи относно евентуална наказателна отговорност, тъй като това е решение, което в близките дни ще вземат колегите от съответната прокуратура\", обясни Цацаров.По думите му битовите условия, в които са живеели децата, са \"меко казано недобри\". Това е и една от причините за случилото се в Кардам. Цацаров обясни, че при извършените детайлни огледи на помещенията, от отвори в стената са иззети химически препарати с изключително силно действие, които се използват с промишлени цели за борба с вредители.Основната версия, по която се работи е, че тези препарати са били използвани за унищожаване на гризачи в  помещението. Силните отрови са били зазидани с кал в стената и тъй като са били в непосредствена близост до леглото на детето, то ги е поемало със всяко вдишване. Това е една от основните версии за момента, подчерта Цацаров.", "date": "2019.11.21", "title": "Отрова за гризачи, замазана с кал в стената, е причинила смъртта на детето от Кардам"}
{"url": "https://offnews.bg/zdrave/balgarite-pushat-naj-mnogo-v-es-15-godishnite-momicheta-u-nas-oglavia-715942.html", "text": "Разпространението на тютюнопушенето сред българското население е най-високо в ЕС и е с почти седем процентни пункта над средното за ЕС. Не по-малко от 28% от възрастното население, включително повече от един на всеки трима (35%) мъже, пуши ежедневно. Това показват данните от изготвения от Европейската комисия „Здравен профил за България\", 2017 г, съобщават от здравното министерство.Равнищата на тютюнопушене сред младежите са сходни: разпространението на тютюнопушенето сред 15-годишните момчета е второто най-високо в ЕС (21%, след Хърватия), а при 15-годишните момичета – 30% са редовни пушачи – най-високото равнище в ЕС. Съгласно оценките на Световната банка цената, която плаща здравната система на дадена държава за последствията за здравето от употребата на тютюневи изделия, съставлява между 0.1% и 1.1% от брутния вътрешен продукт на различните страни.Министерството на здравеопазването, Регионалните здравни инспекции (РЗИ), Столична община, Сдружение „Национална асоциация за профилактика на белодробните болести\" инициират кампания по повод Международния ден без тютюнев дим – 21 ноември 2019 г. под мотото: „Спри сега за здраво бъдеще на децата си\".Министерство на здравеопазването, партньори и популярните лица призовават на този ден всеки пушач да положи началото на отказване от тютюнопушенето в името на собственото си здраве, както и на здравето на семейството и близките си. Тази година кампанията е подкрепена от лекаря и актьор Наум Шопов и от певеца Константин Белчев, които ще отправят послания в социалните мрежи.От 10.00-12.00 ч. днес в двора на Втора Многопрофилна болница за активно лечение (МБАЛ) - София ЕАД, Сдружение „Национална асоциация за профилактика на белодробните болести\", съвместно с Коалиция за живот без тютюнев дим провеждат безплатно изследване на съдържанието на едно от токсичните вещества, които се инхалират при пушенето в издишания въздух на пушачи (въглероден оксид). Провеждат се и консултации за отказване от цигарите.В цялата страна инициативите за популяризиране на Международния ден без тютюнопушене са през целия ноември, като регионалните здравни инспекции организират консултиране за повишаване на мотивацията за спиране и отказване от тютюнопушенето; ще се извършва спирометрично измерване на активните и пасивни пушачи с апарат, чрез издишан въздух за остатъчни количества въглероден оксид в белия дроб и процента на карбоксихемоглобин в кръвта. Желаещите ще могат да измерят степента на никотиновата си зависимост.В две области на страната дейностите ще продължат и през декември. Организирани са безплатни профилактични прегледи за пушачи в Благоевград (29.11.2019 г. и 13.12.2019 г.) и Враца (18.12.2019 г.), инициирани от Министерство на здравеопазването, Сдружение „Национална асоциация за профилактика на белодробните болести\" и Столична община.Гражданите могат да се запишат и да получат информация на тел. 070010126 всеки работен ден между 10.00 и 16.00 часа, както и чрез сайта на Института за здравно образование .Министерството на здравеопазването припомня, че през цялата година в кабинетите за консултиране и отказване от тютюнопушенето във всяко от 28-те РЗИ, пушачите имат възможност да получат консултация относно отказването от вредния навик.", "date": "2019.11.21", "title": "Българите пушат най-много в ЕС, 15-годишните момичета у нас оглавяват класацията"}
{"url": "https://offnews.bg/obshtestvo/sofijskiat-universitet-preizbra-rektora-si-715903.html", "text": "Общото събрание на Софийския университет преизбра снощи ректора си проф. Анастас Герджиков. Кандидатурата му беше единствената за поста.\"За\" гласуваха 254 делегати. Действителните гласове бяха 318.Пред събранието, продължило почти един работен ден, професорът обрисува положителната картина на един успешен мандат, обеща да работи за вдигане на преподавателските заплати с 60%, да стимулира научната дейност и публикациите.В отчета си проф. Герджиков се похвали с финансово стабилизиране на университета, с увеличаване на заплатите и удвояване на научната дейност, със запазване на позициите на СУ сред първите 1000 в някои международни класации, с генерирането на множество \"интересни събития и положителни новини\", при което \"отразяването на успехите на Софийския университет в медиите постепенно надделя над негативните репортажи\". Герджиков се похвали и с първото място на СУ в най-много професионални направления в професионалната рейтингова система на висшите училища в България.От Контролния съвет разсеяха твърде положителната картина, като поискаха проф. Герджиков да започне да изпълнява Закона за висшето образование в частта му, която предвижда не по-малко от 75% от приходите от студентски такси от специалностите в дадено професионално направление и субсидия от държавния бюджет за издръжка на съответното направление да отиват именно за него, а не да бъдат прехвърляни по други пера за покриването на други разходи. Няма яснота и за това как се изчисляват останалите 25% - отбелязаха от Съвета. От Контролния съвет изразиха опасения и относно статута на някои сгради, както и този на Университетска болница \"Лозенец\".Нуждата от ремонти в сградите бе основен въпрос за изказали се преподаватели. Липсват и рампи за хора с увреждания. На това проф. Герджиков отговори, че парите са недостатъчно - нужни били 40 млн. лева, имало 13 млн. Липсващите електронни системи в университета също дразнят преподаватели, стана ясно от изказване, на което старият нов ректор отвърна, че се работи по въпроса.", "date": "2019.11.21", "title": "Софийският университет преизбра ректора си"}
{"url": "https://offnews.bg/zdrave/i-meditcite-v-holandia-iskat-po-visoki-zaplati-715955.html", "text": "Десетки болници в Холандия затвориха врати и обявиха, че ще обслужват само спешни случаи, предаде Агенция Ройтерс, цитирана от zdrave.net. Исканията на лекарите и медицинските сестри са за по-високи заплати и по-добри условия на труд.Те настояват за общо увеличение на заплатите с 5%, по-високо заплащане за извънреден труд и намаляване на обема работа.Досегашното предложение на Холандската болнична асоциация е за 3% допълнително заплащане и намаляване на вноската на работодателите за здравно осигуряване, както и намаляване на заплащането по време на отпуск по болест.От асоциацията заявяват, че исканията на синдикатите ще струват на болниците 950 милиона евро, което е с около 200 милиона повече от това, което предлагат те.Позицията на синдикатите е, че по-високите заплати и по-добрите условия на труд биха направили работата в болниците по-привлекателна.Според анализатори застаряващото население и увеличаващата се продължителност на живота ще доведат до недостиг на поне 100 000 медицински служители в Холандия до 2022 г.", "date": "2019.11.21", "title": "И медиците в Холандия искат по-високи заплати"}
{"url": "https://offnews.bg/kultura/grupata-coldplay-se-otkazva-ot-turne-zaradi-ekoefekta-ot-kontcertite-715868.html", "text": "Британската банда Coldplay се отказа от турне за новия си албум заради загриженост за ефекта на концертите върху околната среда.\"Няма да правим турне за този албум\", обяви за Би Би Си фронтменът Крис Мартин.В близката година-две групата ще обмисля как да провежда концертите си не само екосъобразно, но и \"ползотворно\" за околната среда, добавя Мартин.Албумът Everyday Life излиза в петък. Вместо с турне, Coldplay ще го отбележат в два големи концерта в Йордания, които ще бъдат излъчени в YouTube. И двата ще са в столицата Аман - по изгрев и по залез слънце, символизирайки двете страни на албума.Последното турне на бандата беше през 2016-2017 и включваше 122 концерта на 5 континента.", "date": "2019.11.21", "title": "Групата Coldplay се отказва от турне заради екоефекта от концертите"}
{"url": "https://offnews.bg/ikonomika/general-motors-sadi-fiat-za-koruptcia-i-neloialna-konkurentcia-715931.html", "text": "Gеnеrаl Моtоrѕ заведе дело срещу Fіаt Сhrуѕlеr по обвинение в корупция и нелоялна конкуренция, пише сп. \"Тайм\".глaвeн изпълнитeлeн директор на \"Фиат\" Серджо Маркионе е участвал в дългогодишна корупционна схема, по която вече са били разобличени ръководители и работници в автомобилната индустрия - твърдят от Gеnеrаl Моtоrѕ.В жалбата се твърди, че Fіаt Сhrуѕlеr подкупвали Американския автомобилен съюз, с което са си осигурили възможността да сключват по-изгодни за компанията договори с работещите. От General Motors твърдят, че конкурента им им причинил щети за милиарди долари, а също - че незаконните плащания облагодетелствали Fіаt Сhrуѕlеr през 2009 г., когато и двете компании са в затруднено положение. \"Fіаt Сhrуѕlеr плащаше милиони долари подкупи за получаване на отстъпки от Съюза\", заяви генералният съветник на GM Крейг Глидън.\"Манипулирането на Fіаt Сhrуѕlеr на процеса на колективно договаряне доведе до несправедливи разходи за труд и оперативни предимства за него, причинявайки вреда на GM\", допълни Глидър.В изявление Fiat Chrysler определи делото като \"безсмислено\" и заяви, че ще се защити подобаващо. На свой ред те обвиниха GM, че се опитват да подкопае протичащите в момента активни преговори по приключване на две сделки, които италиано-американската компания иска да сключи. Компанията е в процес на ключово сливане с PSA Peugeot-Citroen.Акциите на Fіаt Сhrуѕlеr паднаха с 3,7%, което е най-големият спад за последните три месеца. Тези на GM поевтиняха с 3%. ", "date": "2019.11.21", "title": "General Motors съди \"Фиат\" за корупция и нелоялна конкуренция"}
{"url": "https://offnews.bg/sviat/spor-v-briuksel-dali-da-vazlozhat-ofitcialno-na-maria-gabriel-da-otgov-715984.html", "text": "Съветът на ЕС по образование, младеж, култура и спорт е обсъдил днес предложението за промени в наименованието на отговорностите на следващия български еврокомисар, съобщава БТА.Италианското правителство днес е предложило названието на отговорностите на еврокомисаря Мария Габриел да включва и култура, освен младеж и иновации.В момента Финландия е председател на Съвета на ЕС. От името на председателството финландският министър на науката и културата Хана Косонен заяви, че \"би могло да има нужда\" от добавянето на културата в наименованието, но същевременно отбеляза, че това остава работа на новоизбрания председател на ЕК Урсула фон дер Лайен.Културата и спортът са в обхвата на бъдещите отговорности на еврокомисаря Габриел, но това не се посочва директно в името на нейния ресор.По настояване на Европейския парламент Фон дер Лайен досега промени наименованията на отговорностите на трима бъдещи комисари.Днес неин говорител поясни, че не се налага към името на отговорностите на Мария Габриел нещо да бъде допълвано.Председателят на Европейския парламент Давид Сасоли също се произнесе днес по този въпрос, като посочи, че евродепутатите биха били доволни от включването на думата \"култура\" в названието.Сасоли не постави условие тази промяна да бъде направена, за да може ЕП да гласува целия състав на новата комисия идната сряда.", "date": "2019.11.21", "title": "Спор в Брюксел дали да възложат официално на Мария Габриел да отговаря и за културата в ЕС"}
{"url": "https://offnews.bg/politika/harvatski-vestnik-kurtc-dojde-do-zagreb-s-bilet-ikonomichna-klasa-715979.html", "text": "България, заедно с Румъния и Хърватия, е сред бедните страни членки на ЕС. Австрия пък е сред по-богатите страни. Затова е интересно да се сравнят две фотографии, които показват пълното разминаване в харченето на държавни пари, когато става дума за политици - австриец и българин, дошли за конгреса на Европейската народна партия в Загреб. Това пише днес хърватският всекидневник Jutarnji list.Първата снимка показва младия Себастиан Курц, бъдещият австрийски канцлер, търпеливо чакащ реда си да се качи на Austrian Airlines. Той дори не пътува в бизнес класата, а скромно зае мястото си в икономичната класа сред всички останали пътници. По този начин той печели съчувствие със своята скромност, отбелязва хърватският вестник.А сега имаме възможността да видим и пристигането на българския премиер Бойко Борисов, който реши да дойде в Загреб с държавната \"птица\", способна да превози повече от 150 пасажери. Това е самолет Airbus A319, носещ националните символи на Република България. Въпреки че българското правителство разполага и със значително по-малък Фалкон, Борисов реши да покаже целия лукс на държавния флот, коментира Jutarnji list.Припомняме, че на 15 ноември повреда на правителствения Фалкон - навигационната система на самолета, в който е пътувал Борисов на връщане от Солун, блокира напълно при опит за кацане на Летище София.", "date": "2019.11.21", "title": "Хърватски вестник: Курц дойде до Загреб с билет - икономична класа, а Борисов - с Airbus за 150 пасажери"}
{"url": "https://offnews.bg/turizam/balgarite-patuvat-po-malko-i-u-nas-i-v-chuzhbina-715953.html", "text": "През третото тримесечие на т. г. 1,733 млн. български граждани са пътували у нас и в чужбина или 7,9% по-малко спрямо същото тримесечие за 2018 г., показват предварителните данни на Националния статистически институт. Голяма част от хората 75,6% са предпочели да пътуват в страната, докато 20,5% са пътували само в чужбина и една малка част 3,9% са пътували както в страната, така и в чужбина.Най-много българи са пътували с цел туризъм на възраст между 25 и 44 години, което ги прави 790 хиляди или 45,5% от всички пътуващи лица. През третото тримесечие на 2019 г. най-много са пътували българите на възраст 25 - 44 години.Според данните във всички възрастови групи преобладава делът на пътуванията в рамките на нашата страна, като най-висок е при лицата на възраст 15-24 години -78,2%. Най-много хора са пътували в чужбина във възрастова група 65 и повече навършени години-23,9% от общия брой. По-голямата част от туристическите пътувания на хора на възраст 15 и повече години в страната е 65,1%, а в чужбина са 79,9%, които са били с цел \"почивка и екскурзия\".Разходите, които са отчетени при различните пътувания, най-много пари са похарчени в страната, като 44,5% са отишли за храна, докато навън по-високи са разходите за транспорт-30,1%. Средният разход за третото тримесечие при пътуване с лична цел на един човек на възраст 15 и повече години е около 368 лева за страната и почти двойно за чужбина - около 655 лева. Разходите на човек при пътуване с професионална цел са средно около 178 лева за страната, както и около 1200 лева за чужбина.  Изследването е представително и се провежда въз основа на извадка от домакинствата в страната.Обектът на изследването е населението на възраст 15 и повече навършени години в България.Анкетите се провеждат от всички лица от домакинствата, които са попаднали в извадката.За оценката на резултатите от изследването са използвани данни от текущата демографска статистика за населението на страната на възраст 15 и повече навършени години по местоживеене (градове и села), пол и възрастови групи към края на 2018 година.", "date": "2019.11.21", "title": "Българите пътуват по-малко и у нас, и в чужбина"}
{"url": "https://offnews.bg/bojni/kobrata-stana-po-dobre-che-zagubih-ot-klichko-715932.html", "text": "Може би е по-добре, че загубих от Владимир Кличко, иначе щях да съм прекалено голям, обяви голямата ни звезда в професионалния бокс Кубрат Пулев в предаването „Тази сутрин“ на bTV. Преди 5 години българският боксьор бе нокаутиран от тогавашния шампион в сблъсък за световната титла в тежка категория в Хамбург.„От щаба на Кличко бяха учудени от публиката и от това колко българи дойдоха да ме подкрепят. Бях много добре подготвен, но стратегията ми беше супер грешна. Бях сам дори срещу „Зауерланд“. Допуснах грешки от първи клас в бокса - като ти посягат долу, не сваляш ръката и не позволяваш да те финтират“.„Може и да е по-добре, че не го победих. Така е трябвало да стане, сега е много по-интересно. За нищо не съжалявам. Действията ми на ринга бяха прибързани, бях зелен въпреки опита при аматьорите. От империята „Кличко“ правеха хиляди номера. Бях сам срещу всички, нямах опит, хората около мен нямаха опит. Те искаха да помогнат, но това беше положението. Поемам изцяло вината и отговорността, защото най-важна бе стратегията на ринга. Бях добре физически, но...“Пулев разкри, че прословутата му реплика след въпросния мач – „Продължаваме напред“, се е превърнала в мотивация за много хора, включително и за такива със здравословни проблеми. „Това ме топли и ме радва – че са получили подкрепа в трудни мигове“.Кобрата подчерта, че не е срещнал особени затруднения в последния си двубой – срещу американеца Райдъл Букър, когото победи със съдийско решение. „През цялото време го биех, той беше подвижен боксов чувал. Разбира се, не трябва да го подценяваш – във всеки едни момент можеше да експлоадира и да върне някой удар. Видяхте, че дори Джошуа - непобедимият, великана, мускулестият Джошуа - загуби от Руис заради един удар. Букър няколко пъти ме намери с десни прави, но не бяха някакви кой знае какви удари, българска глава е здрава и издържа на удари“.„Аркадата вече съм я забравил, нямам никакви проблеми. Два-три месеца й трябваха да отшуми, беше много дълбока - двайсет и няколко шева. Мотивацията и духът са най-важни при такава ситуация на ринга. Боли и много обезверява, защото кръвта влиза в окото, не виждаш, има удари, които се изсипват върху мен, защото противникът атакува. Но мен ме движи желанието за победа. Силата е в духа, а не в парите или колите. Затова ме е яд за България, но това е друга тема“.„Със сигурност ще се изправя за титлата срещу победителя между Джошуа и Руис. Очаквам, ако Руис се подготви съвестно, да спечели отново. Въпреки че и Джошуа със сигурност си е взел поука“.Пулев разкри, че със сигурност продължава съвместната си работа с треньора Ули Вегнер. „Разбираме се перфектно. Той има око за бокса, има изграден начин на подготовка и програма, които неведнъж са водили до успехи. Той застана до мен и ми каза - ти си моята мотивация да направя световен шампион в тежка категория и след това се отказвам от бокса“.", "date": "2019.11.21", "title": "Кобрата: Стана по-добре, че загубих от Кличко"}
{"url": "https://offnews.bg/zdrave-i-krasota/kak-da-zapazite-mladoto-si-izlachvane-po-dalgo-715967.html", "text": "Всеки човек стига преломен момент в своя живот, който го подлага на сериозни решения. Запазването на младостта е един от тях. Мненията тук са много, колкото и методите за това. Каквото и да решите, имате право, защото от вас зависи как ще се отнесете към тялото си. Има обаче едно важно условие, чието спазване ще ви е от полза.Не избързвайтеВземете обосновано и добре премислено решение. Има неща, които не можете да върнете назад. За това е по-добре да си дадете време, за да сте сигурни какво точно искате. Филърите се абсорбират от организма в рамките на няколко месеца. При една пластична интервенция обаче не можете лесно да се отървете от резултатите.Ботоксът е все по–достъпен и популярен. Но дали си заслужава да рискувате неестествен външен вид? Всеки решава сам за себе си.Хубавото е, че можете да предприемете редица щадящи и при това полезни стъпки за запазване на красотата и младостта си. Ето няколко от тях:Спазвайте здравословен начин на храненеТова не означава да се лишите от всичките си любими храни завинаги. Просто ги ограничете. Хапвайте от тях рядко и в малки количества. Освен на здравето, това ще се отрази благотворно и на начина, по който изглеждате. В това число килограми, кожа, нокти и коса. Какво по-хубаво от това?!Заложете на качествени кремове и гримТе ще се отразят благотворно на кожата в дългосрочен план. Не само, че са лесни за полагане, но и ефективни в борбата с годините. Променете нюансите червило, които сте свикнали да използвате. Подчертайте красивите си черти.Естетична стоматологияКоригирайте дребните несъвършенства на усмивката си с . Това ще ви промени драстично. Консултирайте се със специалист, ако имате проблеми със зъбите, за да възстановите перфектното си излъчване и блестящата усмивка.Движение и пак движениеОще като го чуете и се чувствате уморени. Това е така поради липсата на тренинг. Когато свикнете да го правите често и по много, то ще се превърне част от ежедневния ви ритъм на живот. След това ще ви е трудно да го пропуснете дори и за ден.Тонизиране и стяганеНе е задължително да свалите килограми, за да се чувствате различно. Стягането на тялото и рутината да правите дребни упражнение (а ако имате желание и по-сериозни), ще промени усещането и стойката ви. Само гледайте как се повишава самочувствието ви успоредно с мускулната маса.Редуване студен и топъл душТова е много лесен и ефективен начин да засилите метаболизма си и да тонизирате тялото. Чрез този метод раздвижвате кръвта в организма и неминуемо ще усетите прилив на енергия.", "date": "2019.11.21", "title": "Как да запазите младото си излъчване по-дълго"}
{"url": "https://offnews.bg/zdrave/gospodin-borisov-tarsi-vazmezdie-az-razchitam-na-spravedlivost-715978.html", "text": "\"Господин Борисов търси възмездие. Аз бих казала: ние живеем в правова държава и аз разчитам на справедливост.\" Това заяви лекуващият лекар на починалото тригодишно момченце, д-р Елена Георгиева от столичната Университетска болница \"Проф. Иван Митев\" пред bTV тази вечер.Детето почина на 14 ноември. Без дори да са ясни резултатите от проверката какво точно се е случило  - болниците, в които малкият Алекс е бил лекуван. На педиатъра д-р Георгиева било дадено да разбере, че в този момент е по-добре да не е в болницата и тя излиза в неплатен отпуск, в какъвто е и в момента.\"Преди да кажа каквото и да е, бих искала да изкажа моето най-дълбоко уважение към скръбта и трагизма на това семейство\" - започва д-р Георгиева. Тя продължи с категоричното заявление, че в случая не става въпрос за лекарска грешка, за забавен прием на детето или нещо, което е можело да бъде предотвратено.\"Не системата, а болестта уби Алекс\", каза тя и обясни диагнозата му: хеморагична пневмония.Случаят \"Алекс\"3-годишният Александър се разболява в деня преди приемането му в Педиатрията. Преглежда го личният лекар, който изписва лекарства. На следващия ден друг лекар го преглежда, допълва лекарствата и оставя детето за лечение вкъщи. Два часа по-късно родителите го водят в болницата.Д-р Георгиева среща Алекс около половин час преди постъпването му в клиниката. Час по-рано колегата ѝ в приемния кабинет е прегледал детето и му е назначил кръвна картина и рентгенова снимка. Когато те са готови, викат д-р Георгиева, за да се запознае в подробности със случая.\"Оцених състоянието му и прецених, че той е за болнично, но не интензивно лечение\", казва тя. Затова от болницата предлагат на родителите да организират приемането на детето другаде. Те отказват, затова лекарите настаняват момченцето на легло за интензивно лечение.В следващите часове състоянието му започва да се влошава.\"В момента на влошаването аз в екип с лекар - един от най-добрите детски анестезиолози и реаниматори от \"Пирогов\", започнахме обгрижване на детето. В началото - основно аз. В момента, в който състоянието на детето стана рисково и се наложи интубация и други реанимационни мероприятия - изцяло от колегата анестезиолог. Успяхме да стабилизираме за наше щастие състоянието на детето до степен да уговорим с колегите, които работят и ръководят работата в \"Пирогов\", то да бъде преведено с реанимобил, придружено от колегата анестезиолог. По този начин съчетахме опита и възможностите на нашата болница с опита и възможностите на колегите в \"Пирогов\". Нещо, което когато се наложи, правим многократно\", посочва лекарката.Има заболявания, които не могат да бъдат повлияни, не могат да поемат обратен път и завършват фатално. И това се случи, за огромно мое съжаление, при детето Алекс. Освен отново да изкажа моите съболезнования към родителите на Алекс, по хода на неговото лечение не мога да кажа нещо друго - допълва тя.Присъда без съдНе системата уби Алекс, а заболяването. Но системата направи още две неща - добро и лошо - продължава лекарката.В момента, в който гласно или не, от политици или други е обвинявана за смъртта на детето, на д-р Георгиева ѝ е дадено да разбере, че е по-добре в този момент да не е в болницата - споделя тя.\"От уважение към необходимостта случаят да бъде изчистен изцяло, излязох в неплатен отпуск за няколко дни - толкова, колкото ми е нужно, за да се възстановя, защото истината е, че никак не ми е лесно да продължа нататък след този случай.\"За лекарката използването на трагедията на семейството по начина, по който беше използван - като бухалка срещу лекари, е много опасно, защото поставя на изпитание желанието на младите лекари да станат педиатри.\"Българските педиатри са едни от най-добрите, но българските педиатри с всеки един ден стават по-малко и по-малко. Защото ето по такъв начин се представя нашата работа пред лицето на обществеността - казва лекарката. - Как младите хора, които са изключително амбициозни - тези, които са специализанти и стажанти при нас, изключително умни, работоспособни, с желание да усвоят една изключително тежка професия - как да продължат, ако всеки следващ ден могат да бъдат изправени, едва ли не, на позорен стълб? И ако аз имам готовност да отговарям за действията си минута по минута и час по час, някои от тях ще се страхуват дали ще успеят да го направят. Аз се уповавам на опита, на знанието и на предишните стотици случаи, с които съм се сблъсквала. Но за тях това ще бъде трудно. Трима души - изключително ерудирани млади колеги - напускат нашата клиника. Средната възраст на сестрите, които работят в нашата клиника, е между 55- и 60-годишна възраст. Не знам какво ще стане, след като те се пенсионират. Изключително трудни условия.\"Лекарката е категорична, че \"нито за момент не съм си помислила, че това дете няма да бъде прието\".А на упреците, че приемът на Алекс в болницата е бил забавен и, едва ли не, лекарите са били нехайни отговаря така:\"Единственото, което трябваше да направя е да съобразя възможностите на клиниката с необходимостта да постъпи едно дете, което в момента няма нужда от интензивно лечение. Това наложи аз да изведа дете, лекувано за пневмония - вече в добро здравословно състояние, което трябваше да бъде изписано следващите дни за домашно лечение. В момента, в който се борихме за живота на Алекс, в клиниката трябваше да бъде лекувано спешно кърмаче с тежка хипотрофия, с тежко заболяване, претърпяло оперативна интервенция в първите дни след раждането, с епилептичен статус - това е продължителен гърч, от който трябваше да бъде изведено. За да може това кърмаче, хипотрофично, с бъбречна недостатъчност, с продължителен гърч да остане да се лекува в клиниката, аз трябваше да изведа бебе на 13 дни, което да освободи място за определен период от време, след това отново да го приемем. Това са трудности и сложности, които нямах намерение да излагам на всеослушание, защото ние се сблъскваме всеки ден с тях, но ние поемаме отговорност. И когато видях, че родителите нямат готовност да послушат нашия съвет и да отидат в болници, които се намират на пет или десет минути от нас, реших и поех тази отговорност да размествам деца и да приемам тежко болни деца, които не би трябвало да приемам\".Д-р Георгиева, лекар с 36 години стаж, 10 от които са в Педиатрията. Майка е на три деца и баба на двама внука.", "date": "2019.11.21", "title": "Господин Борисов търси възмездие. Аз разчитам на справедливост"}
{"url": "https://offnews.bg/obshtestvo/drastichen-rezhim-v-pernishki-sela-voda-shte-ima-po-edna-nosht-na-dv-715929.html", "text": "Драстичен воден режим се въвежда в пернишките села Мещица и Витановци, съобщи БТА.Вода там ще има веднъж на 48 часа - от 18:00 до 5:00 ч.Мярката се налага заради намаленото количество вода в резервоар \"Радина чешма\" и влиза в сила от днес. Ще се проследи цялостната система на водоснабдяване, съобщават от \"В и К\".Жителите на двете населени места обаче са недоволни от ограничението и обявиха, че ще излязат на протест в събота сутринта в центъра на с. Мещица.Променя се и режимът на водоподаване за част от пернишкия квартал \"Църква\", където вода ще има всеки ден от 15.00 ч. до 08.00 ч.", "date": "2019.11.21", "title": "Драстичен режим в пернишки села - вода ще има по една нощ на два дни"}
{"url": "https://offnews.bg/politika/srabski-deputat-zamesi-balgaria-v-shpionski-skandal-za-da-otmesti-vni-715985.html", "text": "В ефира на държавната сръбска телевизия депутатът от Народната скупщина Милован Дрецун обвини България, че извършва \"хибридни операции\" срещу страната му и срещу Русия.В предаването Дрецун беше поканен да коментира горещия шпионски скандал, който избухна в Сърбия, след като в YouTube се появи видео, документирало как високопоставен сръбски разузнавач получава плик с пари от руски дипломат.Българинът Христо Грозев, който работи в сайта за разследваща журналистика Bellingcat, успя да идентифицира руснака от видеото - това е зам.-военният аташе в посолството в Белград Георгий Викторович Клебан.За да измести фокуса от Русия, Милован Дрецун предпочете да говори за разкритието на Грозев, чиято журналистическа дейност няма как изобщо да бъде свързвана с българската държава и разузнаване, както и за позицията на българската неправителствена организация Атлантически съвет, че България е в обсега на ракетните системи С 400, разположени в Сърбия. Атлантическият съвет на България също не е част от държавна или разузнавателна структура.След това Дрецун заговори за още по-мащабна конспирация, като замеси Хърватия и Северна Македония:От българското външно министерство днес определиха твърденията на депутата като нелепи:\"Това е поредното изявление на депутата от Народната скупщина на Сърбия Милован Дрецун, което не съответства на духа на двустранните отношения. За пореден път през последните няколко месеца народният представител отправи нелепи и неотговарящи на истината обвинения към България, според които обединени служби на съседни на Сърбия държави координират „действия” срещу неговата държава. Министерството на външните работи на Република България най-категорично се разграничава от изнесените „факти” от сръбския депутат Милован Дрецун. Надяваме се, че те изразяват неговото лично мнение. В същото време заявяваме, че България цени високо отличните си отношения с Република Сърбия, които ще развива и занапред\" - пише в позицията на българското МВнР.", "date": "2019.11.21", "title": "Сръбски депутат замеси България в шпионски скандал, за да отмести вниманието от Русия"}
{"url": "https://offnews.bg/112/zadarzhaha-kradtci-v-nesebar-otkriha-i-motorni-rezachki-pri-obiskite-715933.html", "text": "Полицията е задържала седем души при спецакция в Несебър и село Кошарица. Това съобщиха от пресцентъра на ОДМВР в морския град.Акцията е била свързана с предотвратяването и разкриването на престъпления против собствеността, предаде БТА.Задържаните са мъж на 24 години от Севлиево, петима мъже от Кошарица на възраст между 22 и 45 години и 33- годишен мъж от Сливен.  за които мъжете не представили документи за произход. Събраните до момента материали са докладвани в Районна прокуратура - Несебър.", "date": "2019.11.21", "title": "Задържаха крадци в Несебър, откриха и моторни резачки при обиските"}
