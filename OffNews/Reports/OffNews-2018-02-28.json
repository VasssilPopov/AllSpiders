{"url": "https://offnews.bg/sviat/ksiusha-sobchak-zalia-s-voda-zhirinovski-po-vreme-na-prezidentskia-tv-675847.html", "text": "Опозиционната журналистка Ксения Собчак заля с вода лидера на Либерално-демократическата партия Владимир Жириновски по време на дебат в ефира на федералния канал \"Россия 1\".И Собчак, и Жириновски са кандидати за президент на Русия и затова им се налага да стоят един до друг в телевизионните дебати, които Владимир Путин игнорира и не участва в тях.Вечният кандидат за президент Жириновски напсува Собчак, която за първи път се явява на избори, а тя го заля с вода.Популистът от ЛДПР твърди, че опозиционната журналистка е проститутка и изобщо няма право да дебатира с него.Млъкни, глупачко! Толкова е тъпа тази жена, няма мозък! Изчезвай оттук! Боклук от улицата, изчезвай! - започна с обидите си Жириновски още преди да получи чашата с вода в лицето си.След като Собчак реагира, обидите и псувните не спряха:\"Виждате ли какво направи тази идиотка! Разкарайте я оттук, разкарайте този боклук оттук! Боклук мръсен! Проститутка! Отвратителна жена!\"Ксюша Собчак беше далеч по-сдържана и иронично заяви, че се притеснява за здравето на Жириновски:\"На вашата възраст е много вредно така да се вълнувате\" - обърна се към популиста тя.", "date": "2018.02.28", "title": "Ксюша Собчак заля с вода Жириновски по време на президентския ТВ дебат (видео)"}
{"url": "https://offnews.bg/futbol/uefa-pusna-tcska-da-igrae-v-evropa-675836.html", "text": "Oт УЕФА разрешиха на ЦСКА да участва в европейските клубни турнири, ако \"армейците\" се класират по спортен път за тях, съобщи клубният сайт на \"червените\".\"Току-що в офисите на клуба пристигна официално писмо от УЕФА. От Европейската футболна централа ни информираха, че ЦСКА ще може да играе в евротурнирите, ако се класира по спортен път. Да спечелим заедно всички битки до края на сезона\", се казва в съобщението.Както е известно, в началото на годината от Министерството на младежта и спорта обявиха ЦСКА-София за победител в конкурса за базите на ЦСКА - стадион \"Българска армия\" и спортно-тренировъчна база \"Панчарево\".Тогава интерес към базите имаше и третодивизионният \"ЦСКА 1948\", но аматьорите не отговаряха на повечето условия и сами хвърлиха бялата кърпа.", "date": "2018.02.28", "title": "УЕФА пусна ЦСКА да играе в Европа"}
{"url": "https://offnews.bg/tehnologii/appzio-e-startap-kompania-na-godinata-na-nagradite-na-bait-675829.html", "text": "Иновативната платформа за създаване на мобилни приложения Appzio беше отличена на седмата годишна церемония по връчване на наградите на Българската асоциация по информационни технологии. Appzio е българо-финландски проект, който е на път да постави нов стандарт в създаването на мобилни приложения в световен мащаб. Компанията е част от портфолиото на фонда за рискови инвестици Eleven, а наскоро получи второ финансиране от една от най-големите банки в региона, за да разраства активно международната си дейност.„Благодарни сме за това признание. Appzio съществува от 2015г и се конкурира с големи компании в световен мащаб. До миналата година наблягахме на развитието на технологията и успешно привлякохме първите десетки клиенти, които да потвърдят качеството на платформата. Сега сме се фокусирали върху това повече компании да чуят за нас и да могат да доставят качествени приложения на клиентите си.” – сподели Бранимир Парашкевов, съосновател на компанията.Валери Симеонов връчи наградата в категория „Значителен корпоративен ИКТ проект“. Тя беше присъдена на БГО Медия за уеб-базираната информационна система HARP за управление на данни и сложни процеси, свързани с медицински проучвания. Системата се използва от Министерството на здравеопазването в Обединеното кралство, над 100 комисии във Великобритания и над 500 000 експерти глобално.Деница Сачева, заместник-министър на образованието и науката връчи наградата в категория „Журналистически принос“. Отличието беше присъдено на Петър Георгиев от БНТ, който последователно и задълбочено поставя на обществено внимание актуални теми, важни за ИКТ индустрията, икономиката като цяло и гражданите.Атанас Темелков, председател на Държавната агенция „Електронно управление“ връчи наградата в категория „Държавна администрация“. Победител в категорията е Областна администрация – Пловдив – за разработена и внедрена междуинституционална платформа „Посещаемо и безопасно училище“. Чрез нея институциите обхващат и задържат в образователната система деца и ученици в задължителна предучилищна и училищна възраст от 5 до 16-годишна възраст. Екипите включват общо 900 представители на всички институции.Дончо Барбалов, заместник-кмет на Столична община връчи наградата за „Общинска администрация“. Победител в категорията е Община Пловдив - за внедряване на облачни платформи в училищата на територия на общината, което по същество е дигитализация на образователните процеси. Стартирала през 2017 г., програмата ще обхване всички общински училища до 2019 г.Тенденцията за понижаване на възрастта на младежите, които се ориентират към информационните технологии като бъдещо професионално развитие, се засилва.Тази година конкурсът отбелязва нов рекорд - за най-малък участник. 10-годишната Соня Генова кандидатства с разработено от нея мобилно приложение, което съдържа въпроси от основните предмети в 3-ти клас. Журито реши да поощри постижението на ученичката с плакет и грамота, а спонсорите на конкурса и фирми-членове на БАИТ осигуриха предметни награди. Соня Генова получи последен модел таблет, осигурен от ERP България, очила за виртуална реалност от Борика АД, както и раница от Мусала Софт. Наградата беше връчена от Весела Калъчева, изпълнителен директор на БАИТ.За втора поредна година ученик е победител в категорията „Младежка награда“ и той също получи допълнителни награди - очила за виртуална реалност от Борика АД и раница от Мусала Софт. Илиян Кордев, ученик от ТУЕС към ТУ-София спечели с проекта си на система за откриване на пробиви в сигурността на устройства, базирани на Линукс операционна система.Победителите в останалите категории са:Образователна награда – Министерство на образованието и науката за Образователна платформа „ТВОЯТ ЧАС“. Чрез нея през 2017 г. над 314 000 ученици от 1-ви до 12-ти клас са ангажирани с допълнителни занимания.Успешен български ИКТ продукт - Империя Онлайн – за напълно локализираната за арабския пазар игра Kingdoms Online. Само за 2 месеца след публикуването си, тя достига до 100 хиляди мобилни геймъри в района.За Компания-новатор в използване на авангардни ИКТ решения беше избрана Check Point Cardio. Компанията предоставя цялостна система за телемониторинг в реално време на ЕКГ и други жизненоважни показатели и притежава телемедицински център за 24-часово наблюдение и диагностика на пациентите в реално време, с повече от 35 500 пациентски досиета.Наградата за Компания с най-голям принос за популяризирането на имиджа на българската ИКТ индустрия по света спечели Датекс. Компанията вече 28 години е световен лидер в производството на фискални устройства, а в последните години е все по-активна и в разработката и производството на мобилни платежни терминали. Продуктите на компанията се изнасят в над 100 страни от всички континенти. За последните 5 години фирмата е произвела над 2 500 000 платежни терминала.Носителят на Наградата за специален принос получи ползване на автомобил Opel Insignia за една седмица и уикенд за двама в Банско.Победителите във всяка категория получиха поименни плакети и грамоти от БАИТ, както и предметни награди, предоставени от Opel. Всеки от отличените ще може също така да си закупи книги по избор с ваучер на стойност 80 лв., осигурен от Сиела Норма. Носителите на наградите вече разполагат и с електронен подпис B-Trust от Борика АД, както и с почистващи материали за офис техника от Фрекълз.Победителите в конкурса бяха избрани сред 127 кандидатури от 88 личности, компании и институции.", "date": "2018.02.28", "title": "Appzio e стартъп компания на годината на наградите на БАИТ"}
{"url": "https://offnews.bg/evropa/taiani-zashtiti-ska-keler-pred-ep-i-prizova-sluchaiat-s-valeri-simeono-675834.html", "text": "Председателят на Европейския парламент Антонио Таяни съобщи на своите колеги за случая с евродепутата Ска Келер в България при откриването на двудневното заседание на ЕП в Брюксел.След участието на Келер в екопротеста срещу строителството в Пирин вицепремиерът Валери Симеонов призова тя да бъде прогонена от страната. След като научих за това, се свързах с българското правителство и получих уверения, че изявлението на Симеонов не е правителствена позиция, затова случаят е приключен, каза Таяни. Свободата на изразяване на мнение е сред основните права на гражданите на ЕС. Това важи особено за хора като Келер, които са били пряко избрани и представляват гражданите. Тази свобода е основна част от нашата демокрация. Тя предполага правото на несъгласие, на възражение, допълни той.Таяни подчерта, че е доволен от разграничаването на правителството от позицията на Симеонов и изрази надеждата това повече да не се повтаря. ", "date": "2018.02.28", "title": "Таяни защити Ска Келер пред ЕП и призова случаят с Валери Симеонов да не се повтаря"}
{"url": "https://offnews.bg/politika/pravnata-komisia-othvarli-vetoto-varhu-zakona-na-peevski-za-ktb-675814.html", "text": "Комисията по правни въпроси към парламента отхвърли ветото на президента Румен Радев върху промените в Закона за банковата несъстоятелност, които бяха предложени от депутатите от ДПС Делян Пеевски, Йордан Цонев и Хамид Хамид.То беше отхвърлено с 13 гласа \"за\", 7 \"против\"и нито един въздържал се. Преди гласуването депутатите от БСП в комисията призоваха тези от управляващата коалиция да размислят и да подкрепят ветото. \"Не ни чухте на първо и на второ четене, надяваме се сега да ни чуете\", каза социалистът Филип Попов. \"Според мен е спорна полезността на този закон. ОТ друга страна обаче мисля ,че са безспорни негативните последици от такъв тип законодателство. Те водят до правна и политическа несигурност. Инвестиционният риск за България ще се увеличи. Именно в това са моите мотиви, с които аз ще подкрепя ветото\", коментира още Попов.По време на заседанието на комисията думата взе и един от синдиците на КТБ - Ангел Донов. По думите му ветото трябва да бъде отхвърлено, защото промените на ДПС \"ще помогнат помогне в масата на несъстоятелността да влязат 1,174 млрд. лева\".\"Досега тази цифра не я бяхме казвали, и мислим, че това е фактически основният мотив, че не е ясно какъв ще е ефекта от този закон. Ефектът ще е възможността да влязат 1,174 милиарда. Ако бъде приет, ще ни помогне на нас да съберем тази сума, а вложителите на банката ще си получат парите\", каза той. Промените в закона бяха окончателно гласувани в пленарната зала  с гласовете на депутатите от ГЕРБ, ДПС и \"Воля\", а тези от БСП се въздържаха.Държавният глава  от парламента изменение в закона миналата седмица. Тогава той мотивира решението си с това, че \"обществото има нужда да знае конкретните измерения на последиците от приетия закон\", а от ДПС обявиха, че . Ветото дойде малко след като  за това дали има връзки и бизнес интереси с Делян Пеевски.", "date": "2018.02.28", "title": "Правната комисия отхвърли ветото върху закона на Пеевски за КТБ"}
{"url": "https://offnews.bg/politika/do-35-rabotnitcite-vav-firmi-u-nas-shte-mogat-da-badat-ot-strani-izva-675820.html", "text": "До 35% от работниците в малки и средни предприятия у нас ще могат да бъдат чужденци от страни извън Европейския съюз. Това решиха депутатите с окончателното приемане на промените в Закона за трудовата миграция и трудовата мобилност.Досега за всички фирми прагът беше 10 %. В големите предприятия чужденците, идващи от страни извън ЕС, трябва да са до 20%. Промените облекчават и режима за издаване Синята карта на ЕС за висококвалифицираните специалисти от страни извън съюза, които идват у нас. При издаването на това разрешително отпада задължението за \"пазарен тест\", който изискваше работодателя да публикува обява за търсене на български висококвалифицирани работници, преди да наеме кадър от чужбина. Отпада и Списъкът на професиите, за които има недостиг на висококвалифицирани специалисти на българския пазарна труда, който е обвързан с издаването на Синя карта.Миналата седмица КНСБ и КТ \"Подкрепа\" се обявиха против приетите окончателно днес промени, които облекчават на вноса на работници от страни извън Европейския съюз. \"Липсва оценка за нуждите на българския пазар на труда, която да доказва, че е необходимо да отпадне както пазарният тест за разрешителното Синя карта на ЕС\", казаха тогава те.", "date": "2018.02.28", "title": "До 35% работниците във фирми у нас ще могат да бъдат от страни извън ЕС"}
{"url": "https://offnews.bg/obshtestvo/skara-ot-restorant-i-dizelovo-bmv-v-obsazhdaneto-na-zaema-za-parno-ot-675825.html", "text": "Обществено обсъждане с много крясъци и малко изслушване на мненията се проведе в Столична община за заем от 67 млн. евро, който СО да вземе за изграждане на инсталация за комбинирано производство на енергия в София с оползотворяване на RDF отпадък. Изграждането на мощност, в която да се изгаря горивото, получавано от боклука на софиянци, ще доведе до намаляване разходите на Топлофикация София за газ. Според общинарите това ще намали вредните емисии и фините прахови частици във въздуха. Друга полза - ще даде възможност цените на парното и топлата вода да не се увеличават. Става дума за период от 19 години, през които ще се изплаща кредитът. Гражданите обаче масово бяха против взимането на заем, както и инсталацията изобщо. От изнервените викове, прекъсвания и изказвания стана ясно, че хората се страхуват от замърсяване на въздуха. Кой ще плаща кредита, след като Топлофикация е на загуба, бе сред основните въпроси в залата на Московска 33. От дружеството обясниха, че загубите им намаляват, но залата отговори с \"лъжете\" и \"не ви вярваме\". Проектът на \"Топлофикация\" е общо за 157.54 млн. евро, 91.8 млн. евро от тях от Брюксел. СО трябва да съфинансира със 65.7 млн. евро, заради което всъщност е искането за кредит от Европейската инвестиционна банка.Заемът е със срок 19 години при лихва 1,5 на сто и ще се изплаща от Топлофикация. Новата инсталация с живот на експлоатация 26 години ще се изгради в ТЕЦ София за 36 месеца, стана ясно още по време на обсъждането. Произведената топлоенергия трябва да стига за 40 000 домакинства, а електроенергията - за 30 000 домакинства.Недоволството на гражданите бе в две основни посоки - чистотата на въздуха и цената на парното. Ако инсталацията работеше в момента, услугите на Топлофикация щяха да са с 6% по-евтини, обясни зам.-кметът Йоана Христова. Икономията от производство на ток и парно от отпадъци носи икономия от около 18 млн. евро на година, сочат разчетите. Обсъждането за инсталацията и евентуалното замърсяване на въздуха от нея се обсъжда още от 2015 г. Новата инсталация е трети етап от проекта на Топлофикация.Според Христова инсталацията ще изпуска диоксини и фурани колкото една скара за пържоли в ресторант. Тя ще има 4-степенна пречистваща система. Вижте едно 15 годишно дизелово БМВ с 4-степенна система за почистване какви боклуци изсипва, контрира гражданин. ", "date": "2018.02.28", "title": "Скара от ресторант и дизелово БМВ в обсъждането на заема за парно от боклук"}
{"url": "https://offnews.bg/futbol/fenovete-na-levski-nedovolni-ot-bfs-tcska-i-spas-rusev-675840.html", "text": "Организираните фенове на Левски излязоха с позиция, с която изразиха възмущението си от промяната в календара на Първа лига и Купата на България, направена от БФС.До разместването се стигна поради лошите метереологични условия, заради които междинният 23-и кръг на първенството беше отложен.Феновете обявяват също, че не са недоволни и от собственика на клуба Спас Русев заради подкрепата му за Борислав Михайлов на изборите. В декларацията има място и за недоволство от ЦСКА преди предстоящия  полуфинал за Купата на България.Публикуваме позицията на \"сините\" фенове без редакторска намеса:Тръст \"Синя България\"Национален клуб на привържениците на ЛевскиКато привърженици на футбола с разочарование и възмущение научихме за решенията на БФС от 27.02, с които бе прекроен целият календар на първенството и купата. Тези решения могат да бъдат квалифицирани единствено като целенасочена подигравка с привържениците на футбола или изключителна некомпетентност.Няма никаква логична причина, поради която календарът да бъде прекроен, съгласно вчерашните решения. Обяснението на Спортно-техническата комисия към БФС е \"да се спази феърплея и последователността на кръговете\".Лошото време е причина за отлагането на много мачове по света. То е обективна причина. Обективните причини не нарушават феърплея, а се отнасят към непредвидимите случайности. Непредвидима случайност е и жребият за първенството, който отрежда различни по сложност програми за отборите. Феърплеят е отговорност на самите отбори, за които се предполага, че излизат в честни битки на терена. Календарът на БФС показва наличието на твърде много свободни (включително резервни) дати, за изиграването на първенството.По някакво нещастно стечение на обстоятелствата в БФС и Спортно-техническата комисия непреодолим е човешкият фактор, показан в целия блясък от \"Господари на ефира\".Това, което БФС не спазва, е феърплеят към зрителите. Много от тях са направили своите планове, резервации и финансови транзакции, свързани с това да гледат мачовете от уикенда. Още по-скандално е това, че се премества полуфинал от турнира за Купата на България, поднасян ни в лъскава опаковка на заместител на някогашното \"вечно дерби\". За този мач стотици хора организираха своите отпуски и пътувания от различни точки на страната и света, включително презокеански.И в тази връзка. Използваме случая да изкажем разочарованието си от мажоритарния собственик на Левски г-н Спас Русев, който не само подкрепи, но и издигна Борислав Михайлов за президент от името на вековния ни клуб\".", "date": "2018.02.28", "title": "Феновете на Левски недоволни от БФС, ЦСКА и Спас Русев"}
{"url": "https://offnews.bg/obshtestvo/30-lv-taksa-za-iaviavane-na-kandidatstudentski-izpit-v-su-675838.html", "text": "30 лева да струва явяването на кандидатстудентски изпит в Софийския университет, реши Академичният съвет тази вечер. Без обосновка и без обсъждания по същество членовете му приеха и предложенията на деканите за промени в таксите за обучение на студентите. Единственото предложение - от студента Симеон Георгиев - да се гласуват три решения: за таксите, които се увеличават, за тези, които се намаляват и тези, които остават без промяна, не се прие.Решението за таксите не е окончателно. Последната дума има Министерският съвет.Промените се отнасят само за студентите, които ще бъдат приети през учебната 2018/2019 година, уточни в съобщение отделът за връзки с обществеността след гласуването. В текста се казва още, че се увеличават таксите за първокурсници в бакалавърска степен по специалностите:- „Регионално развитие и политика“ (Геолого-географски факултет), „Стопанско управление“ (Стопански факултет) и „Публична администрация“ (Философски факултет) - от 420 лева на 460 лева;- „Неформално образование“ и „Педагогика“ (Факултет по педагогика) - от 485 лева на 530 лева;- „Международни отношения“ и „Право“ (Юридически факултет) - от 739 лева на 800 лева;- „Психология“ (Философски факултет) - от 560 лева на 600 лева;- „Филология“ (Факултет по класически и нови филологии и Факултет по славянски филологии“) - от 590 на 600 лева.Без промяна остават годишните такси в 7 факултета:– Факултет по начална и предучилищна педагогика;- Исторически факултет;- Факултет по журналистика и масова комуникация;- Медицински факултет;- Биологически факултет;- Факултет по математика и информатика;- Факултет по класически и нови филологии.Намаляват се таксите в:- „Статистика“ (Факултет по математика и информатика) - от 800 лева на 640 лева;- „Педагогика на обучението по…“ химия и английски език (Факултет по химия и фармация) - от 400 лева на 200 лева;- „Педагогика на обучението по…“ химия и информатика (Факултет по химия и фармация и Факултет по математика и информатика) - от 400 лева на 200 лева;- „Педагогика на обучението по…“ учител по природни науки в основна степен на образованието (Физически факултет) - от 400 лева на 200 лева;- „Религията в Европа“ (Богословски факултет) - от 560 лева на 500 лева;- „Теология“ (Богословски факултет) - от 560 лева на 500 лева;- „Южна, Източна и Югоизточна Азия“ (Факултет по класически и нови филологии) - от 690 лева на 600 лева;- „География“ (Геолого-географски факултет) - от 800 лева на 640 лева;- „Астрофизика, метеорология и геофизика“, „Инженерна физика“, „Квантова и космическа теоретична физика“, „Комуникационна и физична електроника“, „Медицинска физика“, „Оптометрия“, „Физика“, „Фотоника и лазерна физика“, „Ядрена техника и ядрена енергетика“ (Физически факултет) - от 750 лева на 200 лева;- „Ядрена химия“ (Факултет по химия и фармация) - от 750 лева на 200 лева.Новоприети студенти с максимален състезателен бал във Факултета по математика и информатика, професионално направление „Математика“, специалности „Математика“ и „Статистика“ в бакалавърска степен се освобождават от заплащане на годишната такса за обучение за първата година.Академичният съвет реши да бъде намалена годишната такса за обучение на докторанти, зачислени в следните факултети:- Богословски факултет (задочно) – от 1 000 лева на 650 лева;- Факултет по химия и фармация (редовно) – от 1594 лева на 900 лева;- Факултет по химия и фармация (задочно) – от 600 лева на 500 лева.", "date": "2018.02.28", "title": "30 лв. такса за явяване на кандидатстудентски изпит в СУ"}
{"url": "https://offnews.bg/politika/serialat-prodalzhava-pratiha-li-chehite-dokumenti-za-chez-ne-pratiha-675841.html", "text": "След като чешкият премиер Андрей Бабиш  документи за сделката с ЧЕЗ, българската правителствена информационна служба излезе с ново прессъобщение.В него се казва: \"По повод появили се медийни интерпретации държим да уточним, че информацията относно сделката с ЧЕЗ е изпратена веднага след проведения телефонен разговор между премиерите Борисов и Бабиш от електронната поща на Ондрей Ланда, заместник-министър на финансите в чешкото правителство и член на Надзорния съвет на ЧЕЗ, до съветник в кабинета на българския министър-председател\".Бойко Борисов ми се обади вчера заради продажбата на \"ЧЕЗ България\". Но аз отказах да пращам каквито и да е документи, заяви по-рано днес Бабиш пред \"Лидове новини\".\"Премиерът ме информира, че има проблем с компанията и със сделката и аз му обясних как е станала тя от чешка страна. Не харесвахме особено предложението за покупка, но Министерството на финансите ни увери на няколко пъти, че компанията е прозрачна, парите са прозрачни и Надзорният съвет е одобрил сделката\", допълни Бабиш.Същевременно от българската правителствена пресслужба вече обявиха, че \"информацията, свързана с източниците на финансиране на сделката по продажбата на бизнеса на ЧЕЗ Груп в България, е предоставена от министър-председателя Бойко Борисов на народните представители вчера. Върху нея няма гриф за сигурност, но поради факта, че не е съставена от орган на изпълнителната власт в България и съдържа данни за евентуални бъдещи банкови операции, е заведена в секретното деловодство на Народното събрание.\"\"Без да коментираме съдържанието на предоставения материал и каквито и тълкувания да му бъдат правени, подчертаваме, че това е първата официална информация по сделката и тя беше предадена на народните представители незабавно след получаването й\", твърдят още от българското правителство.", "date": "2018.02.28", "title": "Сериалът продължава: Пратиха ли чехите документи за ЧЕЗ, не пратиха ли..."}
{"url": "https://offnews.bg/sviat/dva-vlaka-se-blasnaha-v-egipet-naj-malko-19-zaginaha-675827.html", "text": "Най-малко 19 души загинаха и 38 бяха ранени след сблъсък между два влака в Египет, съобщи телевизионният канал \"Скай нюз-Арабия\", цитиран от ТАСС и БТА.Новинарският портал \"Ал Яум ас Сабия\" съобщава, че пътническа композиция се врязала в товарен влак в провинция Бухайра, северно от Кайро и два пътнически вагона се разкачили, след което в тях се врязала идваща товарна композиция.На мястото на катастрофата работят около 30 екипа на бърза помощ.Египетското министерство на здравеопазването засега потвърждава данни за десет загинали и 15 ранени.Предишната подобна катастрофа в Египет стана през август, когато пътнически влак от Кайро за Александрия се вряза с голяма скорост в околностите на столицата в спрял влак от Порт Саид.Тогава загинаха 41 египтяни, а над 30 бяха ранени.", "date": "2018.02.28", "title": "Два влака се блъснаха в Египет, най-малко 19 загинаха"}
{"url": "https://offnews.bg/politika/ninova-borisov-e-sram-za-balgaria-predsedatelstvoto-prikliuchi-675843.html", "text": "Борисов е срам за България и за нейния европейски образ. Председателството приключи, написа във фейсбук страницата си лидерът на БСП Корнелия Нинова.Реакцията ѝ е провокирана от  Андрей Бабиш, в което той отрече да е давал на българския си колега Борисов документи за сделката с ЧЕЗ.Потресена съм. Премиер на България, която е председател на Съвета на ЕС, замеси по недопустим начин премиер на друга европейска държава, като излъга нагло, че г-н Бабиш му е предоставил документи за скандална сделка, коментира Нинова.Същевременно тази вечер от българската правителствена пресслужба обявиха, че  е изпратена веднага след проведения телефонен разговор между премиерите Борисов и Бабиш от електронната поща на Ондрей Ланда, заместник-министър на финансите в чешкото правителство и член на Надзорния съвет на ЧЕЗ, до съветник в кабинета на българския министър-председател\".", "date": "2018.02.28", "title": "Нинова: Борисов е срам за България. Председателството приключи"}
{"url": "https://offnews.bg/politika/sled-sreshta-s-borisov-lekarite-i-nzok-podpisaha-ramkovia-dogovor-675839.html", "text": "На официална церемония в Министерството на здравеопазването беше подписан Националният рамков договор, с който се определят цените и обемите на медицинските дейности за годината. До вчера подписването на НРД беше под въпрос, след като Надзорният съвет на Здравната каса не взе решение дали ще го подпише, въпреки че днес изтича крайният срок за приемането на договора. Представители на здравното министерство, на Българския лекарски съюз и на Българския зъболекарски съюз бяха на среща с премиера Бойко Борисов по-рано днес, след което здравният министър Кирил Ананиев обяви, че рамков договор ще има.Борисов публикува на страницата си във Фейбук видео от част от срещата. \"Със здравния, финансовия министър обсъждахме тази тема - чисто политически, чисто за хората, ако щете, подписването на договора е успокояващо за хората и сиситемата. В същото време искам да ви помоля да направим така, че да сме един отбор в борбата с кражбите, това е точната дума, в здравеопазването. Не може 407 млн. лв. повече да влизат тази година в здравеопазването и още февруари месец да излезе, че с 270 млн. сме назад. Ако с тези темпове, със стотично, милионно увеличение на разходите вървят, ако искате още сега можем да пуснем една социология и да попитаме хората усетили ли са, че още близо половин милиард повече се дава в здравеопазването и ще видите, че няма да получим отговора, който чакате\", казва Борисов в началото на срещата.\"Само за януари и февруари, с колко Ананиев ще ни каже, свръх има в лекарствата. Ще кажете: С лекарства не се занимаваме - ама 30% от разходите на болниците са за лекарства. За новите молекули няма да станат 40, а 60 млн. лв. разходите тази година. За догодина са подготвени още 80 нови молекули. С една дума - ние влизаме в един цикъл, в който милиарди се изливат и ефектът за хората е нула\", допълва Борисов.\"Не може в чуждите здравни каси да имаме да плащаме над 270 млн. лв. в момента. Това е направено, ако човек, пази Боже, е в чужбина и получи инфаркт, инсулт или си счупи крака, ръката, катастрофа. Да отиде да се излекува там и ние да му поемем сметката. Или ако е планирана операция и тука няма лекари, които да я направят. Ние милиарди дадохме за апаратура, ние сме сигурно в първата тройка на Европа по най-модерната апаратура, не мога да кажа, че не са ни кадърни докторите, напротив, даваме милиарди за здравеопазване, плащаме най-добрите и скъпи лекарства, а стотици милиони даваме на чуждите здравни каси\", коментира още той. Един от най-обсъжданите проблеми около подписването на НРД беше именно дългът на НЗОК към чужди каси в размер на 271 млн. лева. Дълговете на Касата и поисканата във връзка с това актуализация на бюджета от управителя на НЗОК Камен Плочев стана причина здравният министър да поиска оставката му. При подписването на НРД Ананиев обяви, че вече са разговаряли с чуждите здравни каси и до 15 май ще бъдат разсрочени плащанията към тях, като задълженията ще бъдат изпълнени в рамките на заложените в бюджета на Касата 73 млн. лева. Ананиев благодари на Борисов и на финансовия министър Владислав Горанов, с които в последните дни са провели много разговори. \"Въпросът беше дали този екип може да гарантира сигурност и мисля, че аз и моят екип успяхме да убедим ръководството на държавата, че имаме готов план да не изпадне НЗОК във финансови затруднения в края на годината\", обясни Ананиев. \"Мога категорично да заявя, че тези рамкови договори надграждат сега действащите, като дават много позитиви както на медиците, така и на българските граждани. Всички ние положихме много усилия и направихме много отстъпки, докато стигнем до този рамков договор, който ще гарантира сигурност в системата. Този договор осигурява над 400 млн. лв. допълнителни за здравния сектор, близо половината от клиничните пътеки са увеличени и то в значителен размер. Това, което поех като ангажимент към общинските болници, вече е факт – клиничните пътеки, по които те работят, са увеличени, така че могат да бъдат спокойни. Основен приоритет на правителството и на държавата като цяло е и майчинството, където парите също нарастват. Нарастват и парите и на личните лекари, и в рехабилитацията и т.н. Мога да кажа и за Зъболекарския съюз - осигуряваме протези и за хората над 69 г.\", допълни той.Това може и да не е най-добрият договор, но е най-добрият от действащите досега, подчерта здравният министър. Ананиев каза още, че очаква тазгодишният НРД да създаде определено спокойствие в системата. \"В никакъв случай не трябва да се задоволяваме само с това, защото искаме ефективна здравна система. А за да стане тя такава, трябва да положим още усилия\", подчерта Ананиев и посочи, че ключовите думи за този договор са „контрол“ и „дисциплина“.Именно това е била една от темите за разговор с Борисов. \"На днешната среща при министър-председателя всички се убедихме, че заедно като екип ще провеждаме тази контролна дейност и очакваме те да бъдат факт още в първите месеци на действието на този рамков договор. Не трябва да допускаме пари, които са предназначени за лечението на българските граждани, да отидат другаде\", заяви Кирил Ананиев. ", "date": "2018.02.28", "title": "След среща с Борисов лекарите и НЗОК подписаха рамковия договор"}
{"url": "https://offnews.bg/nashite-avtori/chirakat-magiosnik-i-evrazijskata-propaganda-675846.html", "text": "Критично ниското доверие в институциите открива огромни пространства за злоупотреба със страховете на хората. През изминалите два месеца от началото на българското председателство на Съвета на Европейския съюз усилията за заглушаване на европейския дневен ред на България все по-често се насочват към манипулирането на страхове и усилването на евразийска пропаганда.Историята за чирака, който искал да стане магьосник, е била обект на множество интерпретации, но отвъд комичната й страна, в нея се крие и важна поука. В амбицията си да се представи за истински магьосник чиракът най-често посяга към най-страшните магии. Колкото по-неук и амбициозен е, толкова по-вероятно е да се опита да приложи най-разрушителните заклинания. Всичко това свършва, когато майсторът се върне, но дотогава чиракът е в състояние да предизвика стихии, които трудно могат да бъдат овладени отново.Дори бегъл преглед на събитията от последните седмици в българския политически живот показва, че твърде много чираци решиха да се правят на магьосници. Ако оставим настрана пред-кампанията, която имаше за цел да компрометира подготовката за българското председателство, същинската пропагандна кампания, в чийто разгар се намираме, напомня твърде много за развихрилия се чирак, който вече се вижда в ролята на повелител на всички магии.Твърде бързо от фалшиви новини преминахме към първични страхове. Насред пропагандната истерия, която се разгоря в България, мнозина прецениха, че фалшивите новини вече не са достатъчни, за да се постигне бърз ефект. И точно като чирака-магьосник решиха, че е за предпочитане да покажат на другите, но най-вече на самите себе си, колко дълго и несправедливо са били подценявани.По-голямата част от политиците в България изглежда се отказаха напълно от мисълта, че могат да спечелят доверието и уважението на българските граждани. Вместо да се опитват да привлекат вниманието им към собствените си политически проекти и платформи, все по-често политиците у нас се опитват да създадат или поне да увеличат споделеното усещане за несигурност и тревожност в обществото.Посланието на тази тактика изглежда ясно – след като не ни харесвате, ние пък можем да ви плашим със страшни истории за предстоящи бедствия и катастрофи. Ако към това добавим все по-настойчивите инструкции на про-кремълската и антиевропейска пропаганда, които ни заливат в навечерието на президентските избори в Руската федерация, с получената смес почти всеки амбициозен и некадърен чирак може да изпробва знанията си в магиите.Завихрянето на всички страхове около Конвенцията на Съвета на Европа за превенция и противодействие срещу насилието над жени и домашното насилие има всички шансове да попадне в учебниците за чираци в магьосническото изкуство. Тази кампания се превърна в една от най-дълго просъществувалите мистификации, предизвикали нещо наподобяващо масова психоза. Говоренето за конвенцията продължи по-дълго от обичайното и успя да задвижи дълго прикривани и старателно пазени бесове. Преди всичко - показа истинските мащаби на кризата на мъжката сексуална идентичност, която винаги е отзвучавала по-дълбоко и болезнено в балканската и средиземноморска традиционна култура. Тази пропагандна атака предизвика дълбок резонанс, който успя временно да блокира всеки опит за разумен разговор.Очевидно окуражени от това, българските чираци-магьосници се опитаха многократно да повторят неочаквания си успех, но както по отношение на вота на недоверие за корупцията, така и при опита за предизвикване на скандал около учебните програми по история, останаха по-скоро разочаровани. В пристъп на нездрав ентусиазъм част от българските чираци се опитаха да заличат следите от зле прикритата си неприязън към отдаването на почит към жертвите на тоталитарния режим от съветски тип, като направиха опит да оневинят политическия тероризъм чрез реванш на представата за т.нар. народен съд. Заклинанието се оказа толкова сложно, че импулсът от него се върна към самите тях, но изглежда че въпреки пораженията, нямат никакво намерение да се откажат.Така стигнахме до сделката за акциите в българското предприятие на ЧЕЗ. Лошата координация е на път да компрометира и този опит за сложна абра-кадабра, но като всеки чирак и нашите политици предпочитат по-скоро да продължат, отколкото да се откажат. Скандализирането на темата се развива по същия сценарий. При всяко следващо повторение на магическата формула чираците добавят по нещо от себе си. Така незнанието се превърна в дълбока убеденост за предстояща катастрофа. Колкото по-малко се знае, толкова по-лесно е всеки да допълва по нещо от себе си към до болка познатите заклинания.Почти никой вече не е готов да погледне към онова, което всъщност се случва. Вихърът от заклинания отдавна се отдалечи от първоначалната случка. Върху мъглата от не толкова фини частици с различен произход, все по-лесно изглежда да бъдат проектирани страховете от увеличаване на цената на тока, зачестяване на авариите и дори срив на енергийната система. Всички тези страхове вече бяха мобилизирани преди пет години. Чираците много искат да повторят онова, което се случи тогава.Никой дори и не се пита какво е общото между едно електро-разпределително дружество и националната енергийна система? Какво общо има собствеността върху акции от едно дружество с неговото оперативно управление? По какъв начин новият собственик, който и да е той, би могъл да се отклони от европейската и българска публична регулация върху дейността си? Ако някой лъже за произхода и размера на привлеченото инвестиционно инвестиране, няма нищо по-лесно от това той или тя да бъдат привлечени под отговорност. Но няма отговори на въпроса какво се случва, ако привлеченото финансиране е реално и сделката бъде финализирана според всички правила.Десетки други въпроси също няма да получат отговор. Важно е да се вслушаме по-добре във все по-гръмогласното призоваване на различни магически сили. Ако го направим, ще чуем, че всъщност голяма част от усилията на чираците са насочени към темата, просто защото енергетиката се възприема като недосегаема територия на руските интереси в България, както и твърде широката и размита представа за „сектор сигурност”. Говорителите на чираците са същите, те използват същите заклинания и се опитват да направят същата магия, която продължава да дава резултати през изминалите почти тридесет години. Всевъзможни чираци се опитват да ни убедят в своето майсторство, особено когато става въпрос в България да бъдат защитавани интересите на вездесъщия Кремъл, които те възприемат като единствена гаранция за собственото си оцеляване.Нашите чираци много напомнят онези измамници, които тъкали невидими платове, с които обличали царя, който заради собствените си провинциални комплекси за малоценност приел да се довери на техните обещания. Те се опитват да създадат цялостна представа за катастрофа, но - както и художниците-наивисти - отделят прекалено голямо значение на детайла, забравяйки за общата картина. Просто защото са чираци. Във всеки случай нашите чираци биха могли да израснат до калфи само с връзки. Няма друг начин, като се има предвид агресивния примитивизъм, с който ни заливат все така неуморно.Все пак, от наглостта и самонадеяността на чирака може да има и полза. Най-малкото, при преодоляването на последиците от неговите изстъпления, става ясно кои съставки трябва да бъдат държани отделно, кои врати трябва да останат заключени и колко време могат да бъдат оставени без контрол чираците, а дори и калфите на магьосника.След края на поредния експеримент пушекът ще се слегне, а може би чираците най-после ще бъдат поставени на мястото им. Може би най-после онези, върху чието съзнание се упражняват чираците на майстора, ще се отърсят от не толкова фините частици и ще престанат да се вслушват в чираците.Или може би не?!", "date": "2018.02.28", "title": "Чиракът - магьосник и евразийската пропаганда"}
{"url": "https://offnews.bg/112/magistrala-trakia-zatvorena-ot-iambol-do-burgas-v-pomorie-vadiat-ko-675796.html", "text": "Основни републикански пътища в област Бургас са затворени или с ограничения заради продължаващия снеговалеж. АМ „Тракия“ е затворена между Ямбол и Бургас. Алтернативният маршрут – пътят „Петолъчката“ – Бургас е проходим, но забранен за автомобили над 12 т. Обходният маршрут по направление Ямбол - Бургас е по път Ямбол – Елхово и по път Елхово – Болярово – Средец – Бургас.Ограничено е движението за всички автомобили по пътя Поморие – Слънчев бряг, както и по пътя Руен – Горица поради обилен снеговалеж, силен вятър и снегонавявания. Коли не могат да се движат и по участъците, Миролюбово – Каблешково; Варовник – Вълчаново ханче; Вълчаново ханче – Малина; Дюлино - Русокастро, както и цялата третокласна мрежа в Средец и общинската пътна мрежа в Айтос. Забранен за всички МПС е пътят Каблешково – Ахелой и Бургас – Каблешково.Недобре почистените улици в град Бургас създават абсурдни ситуации. Поне два случая, при които пътници се налага да бутат превозните средства на градския транспорт, имаше тази сутрин. Тролей не можа да изкачи лекия наклон на пресечката между бул. „Мария Луиза“ и моста на Океански риболов. Пътници избутваха превозното средство, а друг тролей беше закъсал на самия мост. В „Долно Езерово“ тази сутрин отново пътници се е наложило на бутат автобуса, който е затънал в пряспа сняг, заради недобре почистените улици в квартала. Превозното средство е поднесло и се е ударило в автомобил. Няколко шофьори се притекоха на помощ и дърпаха с колите си автобуси на градския транспорт.Села в Малко Търново са без електроенергия вече 40 часа, обстановката в Странджа е усложнена заради паднали дървета. За две от селата са закарани агрегати.Неучебен ден е обявен утре за всички училища от общините Бургас, Камено, Несебър и Средец. До края на седмицата няма да учат в Карнобат, Малко Търново, Поморие, Созопол и Сунгурларе.Всички пациенти на хемодиализа са обслужени, информират от УМБАЛ – Бургас. Петима от тях ще нощуват в болницата, за да не се рискува животът им.", "date": "2018.02.28", "title": "Магистрала Тракия - затворена от Ямбол до Бургас, в Поморие вадят коли от преспите (обновена)"}
{"url": "https://offnews.bg/futbol/shef-v-tcska-pravdata-vaztarzhestvuva-675848.html", "text": "Административният директор на ЦСКА Милко Георгиев коментира най-горещата тема в днешния мразовит ден, а именно - решението на УЕФА, което дава право на \"червените\" да играят в евротурнирите още през следващия сезон.Георгиев споделя, че ЦСКА е трябвало да играе още през миналата кампания, но тогава в последния момент клубът беше изваден от жребия за Лига Европа, а мястото му зае Дунав Русе, който впоследствие отпадна безславно. В резултат на \"операцията\" треньор №1 на ХХ век у нас Димитър Пенев беше направен за смях, тъй като беше командирован да присъства на жребия, а в крайна сметка се оказа в ролята на зрител.“Ние очаквахме и миналата година ЦСКА да бъде допуснат до евротурнирите, но предвид някои обстоятелства и “доброжелатели” на клуба, то не се случи. Днес пристигна писмо от УЕФА, в което се казва, че ако ЦСКА се класира по спортен път, ще участва в евротурнирите. Друг е въпросът по какъв начин се стигна дотук, най-добре е да говори юристът, който се зае със случая. Тънките подробности едва ли вълнуват феновете, хората просто се радват, че този път правдата е на наша страна”, заяви Георгиев за предаването “Домът на футбола”.“Как си обяснявам събитията е друг въпрос. По отношение на миналогодишното писмо от г-н Теодоридис, отговорът му беше заради друго запитване на БФС, да се направи изключение по чл. 12 (т. нар. „3-годишно правило за нови клубове” – б.р.). Ние бяхме наясно, че нямаме нищо общо с такова изключение. Показателното беше, че малко по-късно БФС ни издаде евролиценз”, добави още той.“Дали делата в КАС са подтикнали УЕФА да постъпи така? При всички случаи е така, макар че фактите са си все същите и сега, с разликата, че вече е 2018 година. Хората сами могат да преценят кое как се е случило и защо. Явно този път УЕФА е решила да вземе правилното решение”, завърши Георгиев.", "date": "2018.02.28", "title": "Шеф в ЦСКА: Правдата възтържествува!"}
{"url": "https://offnews.bg/futbol/stoichkov-otnovo-stapva-na-terena-675815.html", "text": "Легендата на българския футбол Христо Стоичков ще се включи в благотворителния мач \"Спогодби за мир\".Срещата ще се играе на 24 март на стадион \"Алфонсо Ластрас Рамирес\" в мексиканския град Сан Луис Потоси. Камата намери място в селекцията на сръбския треньор Бора Милутинович. В мача ще играят още чилиецът Иван Саморано, испанецът Гайска Мендиета, бразилецът Мауро Силва и други.Това е четвъртото издание на мача за мир и първото извън Европа, след като преди това срещата се провежда на два пъти в Италия и миналата година в Мадрид.", "date": "2018.02.28", "title": "Стоичков отново стъпва на терена"}
{"url": "https://offnews.bg/sviat/naj-malko-47-sa-zhertvite-na-studenata-valna-v-evropa-prez-poslednite-675844.html", "text": "Студената вълна в Европа причини смъртта на най-малко 47 души, предаде Франс прес.По-голямата част от жертвите са бездомни хора.Според преброяването на Франс прес, студената вълна е причинила смъртта на 18 души в Полша, шестима в Чехия, петима в Литва, по четирима във Франция и Словакия, по двама в Италия, Румъния, Сърбия и Словения и по един в Холандия и Испания.В Естония студът е взел общо седем жертви този месец.Студената вълна е наричана \"Звярът от изтока\" от британските медии, \"Сибирската мечка\" - в Холандия, \"Снежното оръдие\" - в Швеция, \"Москва-Париж\" - във Франция.Особено засегнати са бездомните. От началото на студената вълна са починали общо най-малко осем човека без постоянно жилище - по трима във Франция и Чехия и двама в Италия.Френските власти разкриха 150 000 места за спешно настаняване.В Белгия властите в няколко града взеха безпрецедентно решение за принудително въдворяване на бездомници в центрове за настаняване.", "date": "2018.02.28", "title": "Най-малко 47 са жертвите на студената вълна в Европа през последните дни"}
{"url": "https://offnews.bg/politika/cheshkiat-premier-otreche-da-e-daval-dokumenti-na-borisov-za-chez-675835.html", "text": "Чешкият премиер Андрей Бабиш отрече да е давал документи на премиера Бойко Борисов за сделката с ЧЕЗ. Пред журналисти вчера Борисов обяви, че вече е получил от чешкото правителство поисканите документи за сделката и веднага ги е внесъл в секретното деловодство на Народното събрание, за да могат депутатите да се запознаят с тях.\"Като разгледах това, което премиерът на Чехия ми изпрати сега – в момента, в който го получих дойдох да го засекретим и да го кажем на хората, защото има и банкова информация, и виждам руско-грузински офшорки, руски банки, български, и то от тези, които и преди по някаква причина са имали проблеми\", каза той. Борисов цитира и част от документите, според които излизало, че банките, които се очаква да финансират Гинка Върбакова за сделката, всъщност са изпратили само \"писма за комфорт, които показват само намерения\", а зад скандала около сделката видя опит за сваляне на правителството.Днес обаче чешкият премиер опроверга Борисов, като каза, че не му е предоставял никакви документи. \"Бойко Борисов ми се обади вчера заради продажбата на \"ЧЕЗ България\". Но аз отказах да пращам каквито и да е документи\", заяви Бабиш. \"Премиерът ме информира, че има проблем с компанията и със сделката и аз му обясних как е станала тя от чешка страна. Не харесвахме особено предложението за покупка, но Министерството на финансите ни увери на няколко пъти, че компанията е прозрачна, парите са прозрачни и Надзорният съвет е одобрил сделката\", допълни Бабиш, цитиран от изданието си . ", "date": "2018.02.28", "title": "Чешкият премиер отрече да е давал документи на Борисов за ЧЕЗ"}
{"url": "https://offnews.bg/sviat/kim-chen-un-i-bashta-mu-izpolzvali-brazilski-pasporti-za-da-poluchat-675793.html", "text": "Севернокорейският лидер Ким Чен-ун и баща му Ким Чен-ир са използвали бразилски паспорти, за да кандидатстват за визи, за да посетят западни държави през 90-те години на миналия век, съобщи Ройтерс, позовавайки се на петима висшестоящи източника от сили за сигурност в Западна Европа. Известно е, че управляващото семейство в Северна Корея използва документи за пътуване, издадени под фалшиви имена, но конкретните примери са много малко. Ройтерс показва фотокопия на бразилски паспорти, издадени на Ким Чен-ун и баща му, под чужди имена. В паспортите са използвани снимки на двамата с имената Josef Pwag и Ijong Tchoi. Паспортите са издадени от посолството на Бразилия в Прага и са били валидни от 26 февруари 1996 г. до 25 февруари 2006 г. \"Това показва желанието на семейството за пътуване и подсигуряване на възможност да избягат от държавата\", обясняват източниците. Източник от Бразилия, поискал анонимност, обяснява, че двата документа са легитимни.Четирима други източници потвърждават, че паспортите са използвани за кандидатстване за визи в поне две западни страни. Не е ясно дали по тези документи са издадени визи. Паспортите може да са използвани също така за пътуване до Бразилия, Япония и Хонконг.Посолството на Северна Корея в Бразилия е отказало коментар по въпроса. Външното министерство на Бразилия пък обяви, че е започнало разследване по въпроса. Японски вестник съобщи през 2011 г., че Ким Чен-ун е посетил Токио като дете през 1991 г. с бразилски паспорт. ", "date": "2018.02.28", "title": "Ким Чен-ун и баща му използвали бразилски паспорти, за да получат визи за западни страни"}
{"url": "https://offnews.bg/ikonomika/chez-i-evn-iskat-novi-tceni-na-toka-ot-1-iuni-675802.html", "text": "Две от общо трите енергоразпределителни компании у нас ЧЕЗ и ЕВН обявиха, че ще внесат заявления за нови цени на тока в Комисията за енергийно и водно регулиране (КЕВР).По процедура такива трябва да бъдат подадени до края на март. След това енергийният регулатор трябва да разгледа предложенията и да се произнесе дали те са основателни. Новите тарифи би трябвало да влязат в сила от 1 юни 2018 г.Засега и от двете компании се въздържат да обявят с колко процента ще е промяната в цените. Чисто теоретично би могло ЕРП-тата да поискат и намаление, което обаче е твърде малко вероятно.Сходен е и текстът на уведомлението на ЕВН, която доставя ток в Южна и Югоизточна България.", "date": "2018.02.28", "title": "ЧЕЗ и ЕВН искат нови цени на тока от 1 юни"}
{"url": "https://offnews.bg/kultura/vizhte-11-ot-naj-interesnite-bg-dokumentalni-filmi-675830.html", "text": "Количеството български филми, които ще видят киноманите в София, е без прецедент в историята на най-авторитетния филмов форум в България. На 22-рия София филм фест ще бъдат представени общо 46 български пълнометражни игрални и документални филма, 11 от които са документални премиери.„Синко мой“ (2018) на режисьорката Павлина Иванова ще има своята световна премиера в рамките на СФФ. Филмът е документален разказ за емигрант в Лондон, посветил живота си на музиката. След години лутане и крайности, 43-годишния Мирослав Атанасов – Морски получава нов шанс за семейство и дългоочакван пробив като музикант. Мултинационалната група, в която свири, е на път да запише дебютен албум и да излезе на голямата музикална сцена. Филмът е продукция на Фронт филм. Продуцент е Светла Цоцоркова, оператор - Алекс Самунджи. Оригиналната музика в „Синко мой“ е на „The Turbans“ – интернационална музикална формация, съчетаваща вълнуващи традиционни близкоизточни и източноевропейски стилове и оригинални композиции в модерните си и енергични изпълнения. Групата ще има концерт след премиерата на филма на 14 март във фестивалния център „В парка“ (над кино „Люмиер“).„Нов живот“ е вторият документален филм на един от най-успешните български оператори Стефан Иванов, който ще има своята световна премиера в София през март. От 25 години авторът живее и работи в Канада, а кинотворбата му, посветена на емиграцията, е своеобразен опит за завръщането на Стефан Иванов към неговото житейско и професионално минало в България. Филмът е виртуозен визуален разказ за хора, емигрирали още в първите години след промяната на политическата система у нас, истински герои, чиито пътувания се оказват изключително рискови, неясни и пълни с надежда.Главният герой във филма „Мечтата на Николай“ на Мария Карагьозова е капитан на туристическо корабче. Той си спомня мечтата си, която успява да сбъдне през 1985 година - да обиколи света сам. Преминавайки през „Желязната завеса“, Николай Джамбазов посочва пътя към свободата на едно цяло поколение млади българи. Филмът е копродукция на Белгия и България, а представянето му на фестивала е неговата национална премиера.Френско-българската копродукция „Червено, твърде червено“ („Je vois rouge / I See Red People“) е дело на режисьорката Божина Панайтова. Тя е родена в България, но завършва висшето си образование – специалност Философия в „Ла Фемис“ и създава своите оригинални филмови проекти, пътувайки между България и Франция. Предишният й филм „Космонавтите“ (2014) бе показан на 18-ия София Филм Фест през 2014 година. „Червено, твърде червено“ е разказ за това как самата Божина се изправя пред родителите си с провокативни въпроси за миналото им и евентуални връзки с българската държавна сигурност. В оригиналната трагикомична одисея, която смесва шпионския и семеен филм, историята започва със завърщането на Божина от Франция след 25-годишно отсъствие от България. С камера в ръка, Божина решава да разбере какво би станало, ако семейството й е сътрудничило на политическата полиция и комунистическия режим. Тя прави своето документално разследване и филмира всичко по темата. Продуцент на филма е Рой Арида, копродуцент е Арно Домерк, в копродукция с „Andolfi“, Париж. „Червено, твърде червено“ ще бъде представен в програмата на СФФ непосредствено след премиерата му на 68-ия филмов фестивал в Берлин, като ще участва в международния документален конкурс в София.Най-новият филм на кинодокументалиста Елдора Трайкова „Миниатюра за пиано“ (2017) е разказ за живота и всекидневието на четирима възрастни селски лекари в България. Сценарият е на Асен Владимиров. Филмът е продукция на ПроФилм с подкрепата на ИА „Национален Филмов Център“, а оператор е Емил Христов. Прожекцията на филма в международния документален конкурс на СФФ ще бъде и неговата премиера в София.Най-новият филм на режисьора Костадин Бонев – „Изкореняване“ отправя документален поглед към края на Османската империя и нейната агония, продължила 25 години. Конкретният фокус е върху геноцида срещу арменците, като според статистическите данни жертвите само през 1915-та година (убити и депортирани) са един милион и четиристотин хиляди души. „Симон срещу страха (Случаят Варсано)“ е документален разказ на сценариста, писателя, драматурга и режисьора Георги Тенев за най-мълчаливия български дисидент Симон Варсано. Той е медицински фотограф, състезател по водна топка, романтик, любимец на жените. За една нощ се превръща в арестант с простреляни крака и враг на тоталитарния режим. Берлинската стена пада, но Симон Варсано отказва да стане герой. Чак три десетилетия по-късно историята се завръща с един секретен филм на комунистическата Държавна сигурност. Предстои среща с младостта, среща с надеждите и илюзиите. И отново среща: Симон срещу страха.Филмът на Георги Тенев получи „Златен ритон“ (2017) за „модерния разказ на необикновената съдба на Симон Варсано“. „К 22“ на режисьорите Александър Крумов и Антон Богорисов представя атмосферата в една рота от студенти по актьорско майсторство, живопис и симфонична музика. По стечение на обстоятелствата всички те са отбивали заедно военната си служба през 1957 година, а днес са сред най-изявените през последния половин век български художници, актьори, музиканти, скулптори и режисьори. Това, което ги събира заедно, е откриването на необикновената фотографска изложба на Александър Сертев „Добре дошли в родната казарма“. Тя е и повод много от тях да разкажат смешни, куриозни и трагикомични истории от онова време. Като например как Милчо Левиев изрязал демонстративно на плаца с ножица шинела си и той заприличал на фрак - след като старшината много пъти му натяквал, че шинелът трябва да е с 30 см по-къс. Режисьорът Людмил Стайков разказва през смях как заключил с катинар поделението в Мичурин и отишъл на плаж - останал сам като „постови“, докато другите били на учение за целия ден. Обаче минали проверяващи и историята добила гротескови измерения…„Студената война“ (2017) на режисьорите Радослав Илиев и Ивайло Пенчев е по сценарий на Иван Георгиев – Гец. Със средствата на киноархива, интервюта със специалисти и на базата на множество документи и фотоси, документалната творба изследва над 40-годишната борба за надмощие между „западния“ свят и социалистическия лагер. Студената война е време на жестоки драми и на прекършени човешки съдби за милиони обикновени хора от двете страни на Желязната завеса. Оператор на „Студената война“ е Иван Михов. „Offline” (2017) на режисьорката Станислава Калчева по сценарий на Геновева Димитрова e „актуален дебат в мрежата за информационния потоп, в който интернет и телевизията ни давят“. Филмът поставя акцент върху идентичността – от спонтанността на желанието до автентичността на съпротивата. Български сюжети от световна тенденция, озаглавена от авторите на филма „Offline“. Името на Мартичка Божилова и АГИТПРОП като продуцент стоят и зад още един интересен документален проект - омнибусът „Окупация 1968“ (България-Германия-Унгария-Полша-Русия), който ще закрие официалната програма на 22-ия София Филм Фест на 18 март. Филмът е киноразказ за войниците от „братските“ армии на страните-членки на Варшавския договор, както и за Чехословашката окупация и функциите им в нея през август 1968 година. България участва в тази амбициозна копродукция с филма на Стефан Командарев „Ненужен герой“. Премиерата на пълнометражната версия на филма ще се състои на 29 март в Дома на киното като закриващ филм на цялата програма на фестивала.", "date": "2018.02.28", "title": "Вижте 11 от най-интересните бг документални филми"}
{"url": "https://offnews.bg/evropa/kraj-na-diskriminatciata-geoblokirane-v-es-pri-onlajn-pazaruvaneto-675816.html", "text": "От декември 2018 г. потребителите в Европа ще могат да пазаруват онлайн от всяка страна на Европейския съюз, независимо от това къде се намират в момента. Търговците пък ще могат да предлагат техните продукти и услуги на всеки от 500-те милиона граждани на съюза.Това ще бъде възможно благодарение на подписаните днес правила, които слагат край на блокирането на географски принцип – практиката на потребителите да бъде отказван достъп до продукти и услуги заради това откъде произхождат или къде се намират в момента. Регламентът беше подписан от министъра за Българското председателство на Съвета на ЕС Лиляна Павлова и Антонио Таяни, председател на Европейския парламент.“Днес е важен ден за всички нас, като европейци и като потребители. От края на тази година ще имаме избор измежду по-голям брой продукти и услуги, когато пазаруваме онлайн, на по-добри цени“, каза министър Павлова. Тя допълни, че днешното финално приемане на правилата е важна стъпка към завършване на Цифровия единен пазар. „Една дискриминация отпада благодарение на тази важна инициатива, за която работиха четири председателства преди нас“, каза министър Лиляна Павлова. Тя благодари на Европейския парламент за подкрепата на българската инициатива регламента да влезе по-рано от предвиденото и на българския комисар Мария Габриел.„Следващата стъпка ще бъде направена на 1 април когато ще започнем истински да се възползваме от преносимостта на съдържание и когато всички наши абонаменти, видео, книги и игри ще можем да носим със себе си“, каза Мария Габриел след подписването на регламента. Тя подчерта, че общите действия на институциите за пореден път доказват, че могат да носят конкретна полза за гражданите и перспектива за бизнеса, особено за малките и средните компании. „Само 9 % от тях извършват онлайн търговия и сега с географското отблокиране се отваря една нова възможност за тях“, подчерта българският еврокомисар. „Тази стъпка е като коледен подарък за всички ни“, каза Ружа Хонещайн, член на европарламента и докладчик по досието.Председателят на ЕП Антонио Таяни също подчерта важната роля на географското отблокиране за гражданите и за това европейският общ пазар да бъде по-богат.Новите правила, които Европейската комисия предложи през май 2016 г., гарантират на всички потребители и компании равен достъп до еднакви цени, промоции и условия за плащане, когато закупуват продукти и услуги в друга страна на Европейския съюз. Новите правила няма да се прилагат към съдържание, защитено от авторски права, като музика и филми, но обхватът може да бъде преразгледан на по-късен етап. Цифровата икономика и уменията на бъдещето са във фокуса на Българското председателство. Това е един от четирите основни приоритета на Председателството, чрез който България се стреми да допринесе за завършването на Цифровия единен пазар, да развие цифровата икономика и умения в дигиталния свят.", "date": "2018.02.28", "title": "Край на дискриминацията 'геоблокиране' в ЕС при онлайн пазаруването"}
{"url": "https://offnews.bg/temida/osadiha-mazh-otvliakal-zhena-s-koiato-po-kasno-skliuchil-brak-675808.html", "text": "Условна присъда от 2 години лишаване от свобода с тригодишен изпитателен срок получи 32-годишен мъж от Сливен заради отвличането на жена, за която по-късно се оженил.Георги от Сливен се признал за виновен за това, че на 9 октомври, въоръжен с нож, отвлякъл приятелката си.Пострадалата и подсъдимият имали интимни отношения. Георги често ревнувал приятелката си, като пристъпите на ревност най-често идвали след употреба на алкохол. Жената често подавала жалби в полицията срещу приятеля си, но в последствие ги оттегляла.Поредният конфликт между двамата възникнал, когато били на почивка в к.к. Слънчев бряг. Жената направила опит да избяга от Георги като му казала, че отива до магазина. Вместо това тя се качила на автобус и отпътувала към Сливен.Няколко дни след по-късно Георги я открил в апартамент на нейна приятелка. Тогава я заплашил с нож и я отвлякъл, като я завел в собственото си жилище. Там я заключил и ѝ нанесъл побой.Мъжът е задържан на следващия ден след подаден сигнал от приятелката на пострадалата.В дома на Георги полициите открили и хашиш и екстази.  В края на ноември, докато Георги бил в ареста, той и пострадалата му приятелка сключили брак. Това станало, след специално разрешение. Наложеното наказание е общо за двете престъпни деяния.Споразумението, което е одобрено от Окръжен съд – Сливен, е окончателно.", "date": "2018.02.28", "title": "Осъдиха мъж, отвлякъл жена, с която по-късно сключил брак"}
{"url": "https://offnews.bg/futbol/iuventus-na-krachka-ot-parvi-trofej-za-sezona-675845.html", "text": "Хегемонът на Италия Ювентус се класира на четвърти пореден финал за Купата на страната.\"Бианконерите\" победиха икономично с 1:0 Аталанта на \"Алианц Стейдиъм\" в Торино в среща-реванш от полуфиналите и с общ резултат 2:0 продължава към битката за трофея в Рим.Единственото попадение беше дело на Миралем Пянич в 74-ата минута, когато реализира хладнокръвно изпълнена дузпа.Съперник на Юве във финала ще бъде победителят от двойката Лацио – Милан. Двата отбора се срещат на \"Олимпико\" тази вечер от 21.45 часа след 0:0 в първия двубой.ЮВЕНТУС - АТАЛАНТА 1:0 (1:0 в първата среща)1:0 Пянич (74-дузпа)ЮВЕНТУС (4-3-3): 1. Джанлуиджи Буфон, 22. Кводво Асамоа, 3. Джорджо Киелини, 4. Меди Бенатия, 26. Стефан Лихтщайнер, 5. Миралем Пянич, 8. Клаудио Маркизио, 14. Юнес Матюиди, 11. Диего Коста, 12. Алекс Сандро, 17. Марио МанджукичАТАЛАНТА (3-5-2): 1. Етрит Бериша, 28. Джанлука Манчини, 13. Матия Калдара, 5. Андреа Масиело, 37. Леонардо Спинацола, 15. Мартен Де Роон, 11. Ремо Фрюлер, 33. Хатебоер, 72. Йосип Иличич, 10. Алехандро Гомес Жълти картони: Киелини, Пянич, Сандро, Матюиди - Ю, Масиело, Гомес - АСъдия: Михаел ФабриСтадион: \"Алианц Стейдиъм\"", "date": "2018.02.28", "title": "Ювентус на крачка от първи трофей за сезона"}
{"url": "https://offnews.bg/drugi/izbraha-talismanite-za-tokio-2020-675810.html", "text": "Двама симпатични футуристични герои ще бъдат талисмани на олимпиадата и параолимпиадата в Токио през 2020 година. Организаторите показаха картинките на талисманите в японско училище след провеждането на кратко гласуване, в което взеха участие общо 6.5 милиона ученици.Печелившата двойка талисмани е облечена в карирани костюми, а имената на двете фигури ще бъдат обявени през лятото от хората, държащи правата.Вотът по избирането на талисмани се проведе сред учащи, за да има по-голяма прозрачност. Гласовете, които получи печелившата двойка талисмани, са 109 041. Предстои да стане ясно как ще се казват двамата герои.Олимпийските игри в Токио ще се проведат от 24 юли до 9 август 2020 година.", "date": "2018.02.28", "title": "Избраха талисманите за Токио 2020"}
{"url": "https://offnews.bg/futbol/futbolni-legendi-se-sboguvaha-s-tcvetan-veselinov-675804.html", "text": "Десетки легенди във футбола и стотици души изпратиха покойния Цветан Веселинов-Меци в последния му път.Днес на централните софийски гробища се проведе поклонението пред починалия в понеделник на 70 години легендарен играч, известен като Великолепната седморка от Слатина и Сина на вятъра.Да изпратят Меци Веселинов бяха дошли Сашо Костов, Бобата Жечев, Кирил Ивков, Краси Борисов, Емил Спасов, Стефан Павлов, Стефан Стайков, Воин Войнов, Емил Велев, Ангел Станков, Валери Греков, Николай Илиев, Даниел Боримиров, Стефан Колев, Георги Славчев, Валентин Михов, Любе Спасов и много други.Изпълнителният директор на Левски Красимир Иванов произнесе съболезнователно слово за Веселинов.Само в рамките на 10 дни това е третата тежка новина за сините сърца, след като от този свят си отидоха две емблематични фигури в родния футбол - един от най-обичаните футболисти на Левски Павел Панов и бившият защитник на \"сините\" Георги Марков.", "date": "2018.02.28", "title": "Футболни легенди се сбогуваха с Цветан Веселинов"}
{"url": "https://offnews.bg/obshtestvo/tcgm-chisti-iako-mesta-za-plateno-parkirane-v-sofia-snimki-675817.html", "text": "Центърът за градска мобилност мобилизира екипите си да чистят платените паркоместа в столицата. След два дни без синя и зелена зона в София, днес от ЦГМ върнаха платеното паркиране. Много от паркоместата обаче са зарити от снега. Чисти се на бул. \"Дондуков\", на ул. \"Цар Самуил\", \"Янко Сакъзов\", \"Клокотница\", \"Оборище\", \"Фритьф Нансен\", \"Ген. Гурко\" и \"Княгиня Мария Луиза\", уточниха от ЦГМ за OFFNews. ", "date": "2018.02.28", "title": "ЦГМ чисти яко места за платено паркиране в София (снимки)"}
{"url": "https://offnews.bg/112/pozharnata-se-otzovala-na-100-signala-za-zakasali-v-prespite-675806.html", "text": "На повече от 100 сигнала, от които 21 пожара и 79 спасителни дейности, са се отзовали служители на пожарната в страната. Най-много до този момент са били сигналите за оказване помощ на закъсали автомобили, осигуряване на достъп до болнични заведения на хора, които се нуждаят от лекарска помощ, както и на сигнали за обезопасяване на публични места и обществени сгради, съобщават от МВР. В Бургаско спасители и пожарникари са се отзовали на 22 сигнала за закъсали автобуси на градския транспорт и 1 за евакуиране на болно дете от затънал в преспите автомобил. Транспортирана е жена за хемодиализа от с. Козичино до болницата в гр. Несебър.Оказано е съдействие по транспортирането на медик в с. Оризаре.В Сливенско са изтеглени 2 автомобила и снегорин, оказано е съдействие на екип на Центъра за спешна медицинска помощ.В Русенско екип на пожарната е оказал съдействие за изтеглянето на бус, аварирал на главен път Русе – Варна. Водачът е евакуиран към град Русе. Оказано е съдействие по евакуирането на младо семейство с две деца от местност „Сухата река“ – Русе, двама граждани са транспортирани за хемодиализа до УМБАЛ –Русе.Пожарни екипи са се отзовали и на два сигнала за аварирали автобуси. Изтеглен е автобус, аварирал в района на изхода на с.Средец, общ. Г. Оряховица, както и автомобил, закъсал автомобил на пътя до с. Безмер, Ямболско. Оказана е и помощ на болна жена в с.Траве, Смолянско.Към 12.30 часа днес остава усложнена обстановката в областите Добрич, Русе, Разград и Силистра, и в област Бургас. Заради силен снеговалеж, бурен вятър и снегонавявания временно е спряно движението по магистрала „Тракия“ в участъка от Ямбол - Бургас. Обходният маршрут за МПС до 12 т по направление Ямбол - Бургас е път I-6 Петолъчката – Карнобат – Айтос – Бургас и обратно. Обходният маршрут за МПС над 12 т по направление Ямбол - Бургас е по път I-7 Ямбол – Елхово и по път II-79 Елхово – Болярово – Средец – Бургас.Подбалканският път I-6 е затворен за всички МПС на територията на област Стара Загора - в отсечката от Мъглиж до Гурково. Обходният маршрут е през Стара Загора - Нова Загора - Гурково. Ограничено е движението на МПС над 12 т по първокласния път I-6 от Твърдица до Бургас.Без ограничение е пътуването по автомагистралите „Хемус“, „Струма“, „Люлин“ и „Марица“.Дунав мост при Русе е затворен за МПС над 12 т поради усложнените метеорологични условия на територията на Румъния и поради това се спира движението на превозните средства над 12 т, пътуващи към ГКПП Дунав мост - Русе.Поради обилния снеговалеж, силния вятър и снегонавявания временно е ограничено движението на МПС над 12 тона по път I-5 Русе - Бяла. Отсечката се почиства от 15 машини и от роторен снегорин.В област Добрич заради силния снеговалеж, вятър и снегонавявания е спряно движението на всички превозни средства по път I-9 Дуранкулак - Варна. На територията на област Варна е ограничено движението на МПС над 12 тона по път I-9 Старо Оряхово - Обзор и по път II-29 Варна - Добрич. За всички МПС е спрямо преминаването по третокласния път III-2901 от Аксаковска панорама до Суворово и по път III-2902 от Аксаковска панорама до Кичево.Проходът на Републиката е отворен за всички превозни средства. Затворени за всички МПС са проходите „Троянски“, „Дюлински“ и „Обзорски“. За МПС над 12 тона е ограничено движението през проходите „Ришки“, „Котленски”, „Айтоски“, „Петрохан“ и „Шипка“, а за камионите над 12 т с ремаркета и полуремаркета през „Печинско“, „Превала“ и „Рожен“. През „Твърдишки“ и „Вратник“ е ограничено движението на МПС над 10 т.Апел към шофьорите: Не предприемайте пътуване в Северозточна България и Бургаска област, ако това не е наложително. При възникнала необходимост тръгвайте на път със заредени резервоари на автомобилите, с течност за чистачки, подходящи гуми и вериги на разположение. Шофирайте със съобразена скорост и повишено внимание, спазвайки указанията на „Пътна полиция“. Блокирането на движението от автомобили, които не са с подходящи гуми затруднява работата на снегопочистващата техника и възпрепятства пътуването на всички останали шофьори.", "date": "2018.02.28", "title": "Пожарната се отзовала на 100 сигнала за закъсали в преспите"}
{"url": "https://offnews.bg/obshtestvo/novi-taksi-za-obuchenie-v-su-predlozheniata-na-dekanite-675777.html", "text": "Софийският университет решава днес какви да са годишните такси за обучение на новоприетите студенти по държавна поръчка в различните му специалности.Академичният съвет, който се събира в 16 ч, ще обсъди предложенията за учебната 2018/2019 г. Те бяха изпратени от деканите на факултетите на най-старото ни висше училище до ректора, а OFFNews получи таблицата с всички предложения от свои източници. (Може да я видите в галерията под заглавието.)Въпреки че Университетът обяви нулев прием по медицина, деканът на Медицинския факултет проф. Любомир Спасов е изпратил предложение, което включва и такси за прием на първокурсници по държавна поръчка. Не се предвижда увеличение - 925 лева за година. За OFFNews ректорът проф. Анастас Герджиков обясни, че от размера на тази такса зависят други такси и това налага определянето ѝ.В доклада си до проф. Герджиков деканът на Юридическия факултет проф. Сашо Пенов не предлага увеличение на таксите, но такова личи от общата таблица, направена в Ректората.В таблицата е записано, че СУ предлага годишната такса на студент в редовно обучение, държавна поръчка, по \"Право\" да е 800 лева, а тази за задочен - 600 лв. В същото време, в сега действащото постановление на Министерския съвет сумата е 739 лв. за редовен студент и 440 лв. - за задочен.По този повод проф. Герджиков уточни за OFFNews, че е възможно промяната да е била направена допълнително, на Съвет на деканите.Днес се очаква и решение на Академичния съвет по повод предложението на Физическия факултет таксите за обучение на студенти да са нулеви и да бъдат закрити 13 магистърски програми.", "date": "2018.02.28", "title": "Нови такси за обучение в СУ: предложенията на деканите"}
{"url": "https://offnews.bg/temida/bolnitcata-vav-vratca-platila-nad-32-hil-leva-za-operatcii-na-lekar-675819.html", "text": "Районната прокуратура във Враца обвини трима души за присвояване на 32 467 лева от бюджета на болница „Христо Ботев” в града.В болницата е било разкрито отделение по съдова хирургия. За да отговаря на медицинския стандарт, са съставени документи, според които на трудов договор в отделението работят двама лекари с призната специалност по съдова хирургия. Един от лекарите обаче - д-р Х. М., реално никога не е работил в болницата. Той е бил нает в други лечебни заведения в Шуменско. Въпреки това обаче на лекаря са превеждани възнаграждения за участие в сложни операции, като между март 2013 г. и декември 2015 г. той е получил 32 467 лева. Въпреки че лекарят не е работил в болницата, във връзка с работата му в лечебното заведение има съставени официални документи с невярно съдържание - протоколи, графици за дежурства и др.Прокуратурата е повдигнала обвинения на началника на отделението д-р Румен Цветанов, на бившия директор на болницата Светозар Луканов и на настоящия директор Орлин Цветков. На д-р Цветанов съдът определи мярка за неотклонение „Подписка”, Орлин Цветков е пуснат под гаранция от 1000 лева, а Луканов - в размер на 5000 лева.Във вторник Районната прокуратура е внесла искане Цветков да бъде отстранен като директор на болницата.", "date": "2018.02.28", "title": "Болницата във Враца платила над 32 хил. лева за операции на лекар, който не работи там"}
{"url": "https://offnews.bg/temida/zadarzhaha-dvama-bivshi-kmetove-na-pernik-675811.html", "text": "Двама бивши кметове на Перник са арестувани при акция на специализираната прокуратура. Акцията е във връзка с разследване за длъжностни престъпления в Перник за сключване на неизгодна сделка за кризисно сметосъбиране и сметоизвозване от 2014 година със значителни финансови загуби за общината.Установено е още, че към този момент общината е плащала възнаграждение за същата дейност по сметосъбиране и сметоизвозване на друго дружество, с което е имала действащ основен договор.Няколко души са задържани до момента. Сред тях има и бивши кметове на града.Става въпрос за сума, която е над 1 милион и 200 хиляди лева, това съобщи председателят на специализираната прокуратура Иван Гешев. Акцията продължава и като от общината в града са иззети документи. Няколко човека са отведени в полицията в Перник. Те са с полицейска мярка за задържане за 24 часа. Очаква се до края на деня на част от тях да бъдат повдигнати обвинения. Става въпрос за неизгодно сключени договори между Община Перник и фирми за сметосъбиране и сметоизвозване, които според прокурорите и МВР са източили пернишката община. Има реални съмнения, че собственикът на различните фирми за сметоизвозване в града е един и същи човек, обясниха още от прокуратурата.Подробности ще бъдат дадени до края на днешния ден.", "date": "2018.02.28", "title": "Задържаха двама бивши кметове на Перник"}
{"url": "https://offnews.bg/zvezdi/ed-shijran-e-pevetcat-s-naj-mnogo-prodadeni-albumi-za-2017-godina-675805.html", "text": "Международната федерация на звукозаписната индустрия (IFPI) обяви Ед Шийрън за изпълнителя с най-много продадени албуми за миналата година.По данни на IFPI последния албум на певеца Divade е продаден в милиони копия в 36 държави, а песента Shape of you е най-слушаната в над 32 държави, по подобен начин са и синглите на Шийрън Castle on the Hill и Perfect.За първи път федерацията отличава един и същи изпълнител за „Най-продаван албум“ и за „Най-успешен сингъл на годината“.След Шийрън на второ място е американския рапър Дрейк с More Life и певицата Тейлър Суифт с албума Reputaion.", "date": "2018.02.28", "title": "Ед Шийрън е певецът с най-много продадени албуми за 2017 година"}
{"url": "https://offnews.bg/politika/radev-poiskah-otgovori-za-chez-a-chuvam-zakani-kam-niakakvi-gadove-675823.html", "text": "Зададох въпроси за сделката на ЧЕЗ, а вчера премиерът даде някакви съвети. Всички очакваме отговори.Така президентът Румен Радев коментира вчерашната реакция на премиера Бойко Борисов по повод . Пред медии в парламента във вторник Борисов се закани да разнищи случая, тъй като според него това е сценарий за сваляне на правителството.„Видяхте, че тази сутрин никой не уважи искането на парламента за изслушване. Чух даже и закани към някакви гадове. Според мен в скандала с продажбата на ЧЕЗ жертвата не е властта. Жертвата сме ние – абонатите на електроразпределителните дружества, българските граждани. Затова и държим да знаем как така тази фирма без история и капацитет получава такива големи банкови гаранции“, коментира държавният глава. Той попита кои са банките и какви са най-вече механизмите за финансиране и получила ли е тази фирма политическа подкрепа, за да бъдат банките толкова щедри към нея. „Как така отговорните институции научават и започват да действат постфактум? Това са въпросите“, подчерта държавният глава.Той каза, че е готов да свика Консултативен съвет по национална сигурност (КСНС) на тема енергетика.„Разбира се, че съм склонен да разговарям с чешкия президент, но нека не забравяме, че отговорността по този случай остава в България. Тя не може да се търси извън страната. Вече изплуваха имена на банки и офшорки и затова казвам, че е много важен механизмът, по който е замислено това финансиране“, коментира Радев.Попитан дали представители на президентската администрация ще присъстват в парламента на изслушването на хората, свързани със сделката на заседание на комисии, Радев отговори, че ще има такива.\"Големият проблем е, че няма национална стратегия за енергетиката с един средносрочен хоризонт 2030 г. и дългосрочен 2050 г. Ако нямаме такава стратегия, всичко ще се решава на парче и ще имаме скандал след скандал“, каза още държавният глава.", "date": "2018.02.28", "title": "Радев: Поисках отговори за ЧЕЗ, а чувам закани към някакви гадове"}
{"url": "https://offnews.bg/drugi/polezni-praktiki-za-sportuvashti-i-aktivni-hora-shte-badat-predstaveni-675824.html", "text": "Как да коригираме стойката си, за да спортуваме ефективно? Какви мобилни приложения тип \"личен треньор\" да използваме? Кои са полезните \"джаджи\" за измерване на усилието при спорт? Как да се възстановяваме бързо след травми?На 10-ти март (събота) чрез практичните си уъркшопи форум \"Физкултура\" ще даде конкретни отговори на тези и други въпроси, стоящи пред повечето активни, спортуващи хора. Третото издание на събитието, организирано от Спортен клуб \"Бегач\", ще се проведе в две зали на Sofia Event Center и за пръв път тази година включва толкова богата, практически насочена програма.Една от най-важните теми, които ще бъдат обсъдени на форума, стои в основата на всеки спорт и физическа дейност – анатомичната стойка на тялото. Как влияе позицията на тялото върху стави, сухожилия и мускули и какви корекции да направим в ежедневието и по време на бягане и други спортове ще разкаже специалистът Ваня Висарионова. Тя ще обърне специално внимание на дамите и младите майки, тъй като основната й дейност е свързана с възстановителното движение при жените.Друга важна тема, част от форума, са функционалните тренировки и възможностите за изготвяне на персонална програма чрез мобилно приложение. Благодарение на Михайло Николич ще бъдат обсъдени и характеристиките на различни тренировъчни и фитнес направления като – кросфит, високоинтензивна интервална тренировка (HIIT), калистеника, плиометрик и други.Ще бъдат представени и някои от последните технологии в спортната метрика. Сред тях е едно най-модерните устройства за измерване на усилието при бягане, за което ще разкаже експертът Димитър Димитров. Кинезитерапевтът Калин Стоянов пък ще сподели полезен опит за превенцията на спортни травми, като ще обърне специално внимание на бягането, плуването и колоезденето. За разлика от останалите уъркшопи, последният в програмата на форума не е с практическа насоченост, но цели да даде вдъхновение и идеи. Момчетата от \"Balkans Everywhere\" ще представят движението \"Байкпакинг\" и ще се опитат да мотивират повече хора да започнат да използват колелото като инструмент за опознаване на екзотични дестинации, каквито не липсват и на Балканите.Още поводи за вдъхновение, съпроводени с полезна информация, ще предоставят и основните гост-лектори на събитието. Това са известният американски автор на тема фитнес, спортна психология и хранене - Мат Фицджералд, британската ултраатлетка и модел Кати Джейн Л'ерпение и избягалият 44 маратона в 44 държави за 44 дни Питър Томсън. Тримата ще представят за пръв път пред българска публика свои мотивиращи истории, ще дадат съвети и ще отговарят на въпроси.Освен полезни уъркшопи и мотивиращи лекции, всеки участник във \"Физкултура\" ще получи здравословен обяд, пакет с подаръци и достъп до експо зоната с щандове пред залата. Предвиден е и симултанен превод в ефир. Регистрацията за форума продължава на уебсайта Fizkultura.bg, като цените варират от 59 до 99 лева в зависимост от деня на записването и има отстъпки при закупуване на повече билети и корпоративни участия. ", "date": "2018.02.28", "title": "Полезни практики за спортуващи и активни хора ще бъдат представени на 10 март в София"}
{"url": "https://offnews.bg/112/snezhna-blokada-na-severoiztochna-balgaria-zatvoriha-magistrala-hemus-675812.html", "text": "Заради усложнената зимна обстановка за творена за движение е автомагистрала \"Хемус\" във Варненско. Магистралата е затворена и в двете посоки. От МВР съобщават, че автомобили няма да бъдат допускани да се движат по магистралата от всички пътни възли.Към 12.30 часа днес остава усложнена обстановката в областите Добрич, Русе, Разград и Силистра, и в област Бургас. Заради силен снеговалеж, бурен вятър и снегонавявания временно е спряно движението по магистрала „Тракия“ в участъка от Ямбол - Бургас. Обходният маршрут за МПС до 12 т по направление Ямбол - Бургас е път I-6 Петолъчката – Карнобат – Айтос – Бургас и обратно. Обходният маршрут за МПС над 12 т по направление Ямбол - Бургас е по път I-7 Ямбол – Елхово и по път II-79 Елхово – Болярово – Средец – Бургас.Подбалканският път I-6 е затворен за всички МПС на територията на област Стара Загора - в отсечката от Мъглиж до Гурково. Обходният маршрут е през Стара Загора - Нова Загора - Гурково. Ограничено е движението на МПС над 12 т по първокласния път I-6 от Твърдица до Бургас.Непроходими са пътищата в Балчик, Каварна, Генерал Тошево, Шабла, Тервел и Крушари. Затворен за движение за всички превозни средства е път I-9 Дуранкулак - Кранево. Забраната важи и за второкласните и третокласни пътища - II-71 Албена - Добрич - Силистра, III-207 Жегларци - Тервел - Честименско, III-293 Добрич - Крушари, III-296 Генерал Тошево - Каварна, III-2075 Орляк - Зърнево, III-2077 Честименско - Каблешково - Шумен, III-2702 Ген.Киселово - Одринци, III-2903 Ген. Тошево - Росица, III-2904 Кардам - Дуранкулак, III-2932 Крушари - Росица, III-7005 Добрич - Житница - Балик, III-7102 Тервел - Ангеларий, III-7103 Оногур - Крушари, III-7106 Карапелит - Кочмар, III-9002 Ген. Тошево - Царичино, III-9701 Добрич - Сърнино. Проходими при зимни условия за автомобили до 3.5 т са II-29 Добрич - Варна, II-29 Добрич - Ген. Тошево и II-27 Балчик - Добрич.В Аксаково беше обявено бедствено положение. Снегопочистването е затруднено, като изцяло затворен е пътят Аксаковска панорама – Кичево. Това блокира достъпа до някои населени места. Бедственото положение е в сила от 12.00 часа днес до 24.00 часа на 1 март. ", "date": "2018.02.28", "title": "Снежна блокада на Североизточна България: Затвориха магистрала Хемус"}
{"url": "https://offnews.bg/112/spasiha-mazh-i-zhena-ot-biala-smart-na-pirin-675785.html", "text": "Мъж и жена са били спасени при акция на планинската служба в Пирин.Двамата са тръгнали вчера към 16 ч. към хижа „Яворов“, но без подготовка и подходяща екипировка. Нощта ги е сварила по средата на пътя и те са изпаднали в паника, разказа началникът на спасителния отряд в Разлог Любен Джолев, цитиран от bTV.Сигналът за бедстващите е получен към 19:30 ч. Четирима планински спасители от Разлог са тръгнали по маршрута за хижата, потърсили са съдействие и от колегите си в Банско, които разполагат с четири моторни шейни.Бедстващата двойка е намерена и спасена. Състоянието им вече е стабилизирано, добави Джолев.", "date": "2018.02.28", "title": "Спасиха мъж и жена от бяла смърт на Пирин"}
{"url": "https://offnews.bg/ikonomika/rosatom-ostava-svetoven-lider-v-stroitelstvoto-na-aetc-v-chuzhbina-675821.html", "text": "„Росатом“ остава световен лидер в строителството на АЕЦ в чужбина, независимо от жестоката конкуренция. Това заяви генералният директор на корпорацията Алексей Лихачов на среща с руския президент Владимир Путин.Днес в портфейла на „Росатом“ на различни етапи от реализирането си са проекти за 33 енергоблока на АЕЦ в 12 страни. Чуждестранният поръчков портфейл на корпорацията за 10 годишен период е нараснал повече от три пъти с близо 40 милиарда долара в сравнение с 2010 г. През 2017 г. той надвишава 130 милиарда долара.В него влизат не само договорите за непосредствено строителство на АЕЦ, но и договори в сферата на ядрено-горивния цикъл, сервиза и модернизацията на АЕЦ, доставката на оборудване и други направления.", "date": "2018.02.28", "title": "Росатом остава световен лидер в строителството на АЕЦ в чужбина"}
{"url": "https://offnews.bg/obshtestvo/predlozhiha-pande-eftimov-da-poluchi-posmartno-orden-stara-planina-675787.html", "text": "Правителството предлага на президента Румен Радев да издаде указ, с който да награди посмъртно Панде Ефтимов с орден „Стара планина“ – втора степен, за изключително големите му заслуги за популяризирането на българската история през периода на войните за национално обединение и за съхраняване на българщината в Република Македония.Панде Ефтимов е роден на 15 март 1932 г. в преспанското село Претор. Завършва висшето си образование във Филологическия факултет на Скопския университет.През 1956 г. уведомява българските власти за откриването на Битолския надпис на цар Иван Владислав, като тайно носи лентата със снимките в българското посолство в Белград. Открито се самоизявява като българин и участва в групи, целящи независимостта на Македония, заради което прекарва седем години в затвора – между 1957 г. и 1961 г., както и от 1971 г. до 1974 г. Обвиняват го в македонски национализъм и че иска отделянето на Македония от Югославия и присъединяването й към България. В документите на обвинението е записано „българофилство“. След освобождаването му от затвора са му отнети всички граждански права и в продължение на 20 години е с отнети лични документи.След 1986 г. участва в процеса по формирането на ВМРО-ДПМНЕ.Панде Ефтимов е работил като учител и журналист. Той е горещ популяризатор на българската военна история. На него се дължи възстановяването на българските военни гробища в пределите на Република Македония.През 2007 г. получава българско гражданство. Умира на 13 август 2017 г. в София след продължително боледуване.", "date": "2018.02.28", "title": "Предложиха Панде Ефтимов да получи посмъртно орден 'Стара планина'"}
{"url": "https://offnews.bg/temida/tcvetan-vasilev-iska-sadat-da-prekrati-deloto-sreshtu-nego-675786.html", "text": "Цветан Василев настоява съдът да прекрати делото срещу него. Мотивите на банкера бяха изложени в писмо, прочетено от адвокатите му в началото на съдебното заседание, съобщава Нова тв.Според Василев няма престъпление и не би следвало да съществува \"измислена от прокуратурата организирана престъпна група\".Затова делото трябвало да бъде за подготовка, организиране и фалиране на работеща банка, смята банкерът.Съдът изслушва и аргументите на адвокатите на Цветан Василев, които също твърдят, че делото трябва да бъде прекратено. Причината - допуснати са сериозни процесуални нарушения.Според тях обаче трябва да се прекрати наказателното производство спрямо всички, не само спрямо Василев. В противен случай \"това ще повлияе на останалите обвиняеми\".", "date": "2018.02.28", "title": "Цветан Василев иска съдът да прекрати делото срещу него"}
{"url": "https://offnews.bg/politika/informatciata-ot-chehia-za-sdelkata-s-chez-ne-bila-sekretna-675828.html", "text": "Информацията, която премиера на Чехия Андрей Бабиш е предоставил на българския премиер Бойко Борисов, не е секретна.Това става ясно от съобщение на правителствената пресслужба.\"Информацията, свързана с източниците на финансиране на сделката по продажбата на бизнеса на ЧЕЗ Груп в България, предоставена от министър-председателя Бойко Борисов на народните представители вчера, е получена от кабинета на премиера Андрей Бабиш след като беше поискана от премиера Борисов при проведения телефонен разговор между двамата. Върху нея няма гриф за сигурност, но поради факта, че не е съставена от орган на изпълнителната власт в България и съдържа данни за евентуални бъдещи банкови операции, е заведена в секретното деловодство на Народното събрание\", посочват от пресцентъра на Министерския съвет.И допълват: По-рано днес от БСП поискаха оповестяване на цялата информация, която е предоставена от чешка страна. Жельо Бойчев каза, че се е запознал с информацията, която представлявала \"хвърчащ лист, без никакъв подпис, без никакъв печат с информация\".\"Нищо от информацията вътре не предполага тя да бъде класифицирана. Настояваме това да бъде предоставено и разсекретено\", каза социалистът.От БСП са внесли и предложение за създаване на временна комисия за изясняване на обстоятелствата около сделката за продажбата на ЧЕЗ. Управляващите обаче веднага отговориха, че не виждат причина създават специална комисия, защото вече е насрочено съвместно заседание, което ще се занимава с тази тема.", "date": "2018.02.28", "title": "Информацията от Чехия за сделката с ЧЕЗ не била секретна"}
{"url": "https://offnews.bg/politika/spored-simeonov-nadali-ginka-varbakova-znae-kakvo-e-trafopost-675771.html", "text": "БСП и ДПС, опозицията, включително и тази извън парламента, има интерес от свалянето на кабинета. Това каза вицепремиерът Валери Симеонов по повод , че зад скандала около покупката на ЧЕЗ стоят хора, които се прави опит да бъдат повторени февруарските протести от 2013 година, когато първото правителство на ГЕРБ подаде оставка.  Има логика в становището на премиера становище, каза Симеонов. На въпрос кои са хората, за които говори Борисов, вицепремиерът първо не пожела да отговори, а след това коментира: \"Кой може този, който има интерес ­ опозицията\". По повод оставката на енергийният министър Теменужка Петкова, Симеонов заяви, че \"оставката й не е искана, а е едноличен акт\". Той каза още, че тепърва предстоят обсъждания по темата с оставката на Петкова, след като депутатите се запознаят с фактите около сделката. Симеонов заяви, че българската енергерика е добре работеща система и тя не трябва да попада в ръцете на хора, които \"нямат никаква представа от управление и инвестиции\". \"Как Гинка ще прецени дали един трафопост трябва да бъде подменен, когато тя надали знае какво е трафопост“, добави той.Според вицепремиера обаче все още не е ясно дали сделката ще се състои, защото няма гаранции, че ще бъдат отпуснати кредити и неясноти кой всъщност участва в сделката. \"Има само класиране на фирма. Няма сделка, нека да чуем данните на институциите утре\", добави той.По думите на Симеонов одържавяването на ЕРП-тата не е решение на проблема. По думите му има място и да държавна, и за частна собственост. ", "date": "2018.02.28", "title": "Според Симеонов надали Гинка Върбакова  знае какво е трафопост"}
{"url": "https://offnews.bg/medii/sled-peevski-i-pravitelstvoto-iska-razkrivane-na-krajnite-sobstvenitci-675778.html", "text": "Правителството ще търси законодателни промени, които да позволяват разкриването на крайния собственик на медиите. Това решение е взето в сряда на заседание на Министерския съвет и идва близо 20 дена, след като подобни промени в Закона за задължителното депозиране на печатни и други произведения , сред които и издателят Делян Пеевски. На заседанието си в сряда правителството прие решение за създаване на работна група, която да изготви промени в действащото законодателство относно собствеността и финансирането на медиите в страната и тяхното разпространение.Работната група трябва да предложи ясен механизъм за разкриване на крайния собственик на доставчика на съответната медийна услуга и източниците му на финансиране, отговорния държавен орган, който ще прилага механизма, както и размера на санкциите, в случай на неизпълнение на задълженията на адресатите на законопроекта, се посочва в решението.Групата трябва да предложи също законово допустим начин за сезиране на Комисията за защита на конкуренцията (КЗК) и да регламентира задължение на КЗК за периодично изготвяне на секторни анализи на медийния пазар в страната, обхващащи всички медии. В случай, че Комисията установи, че конкуренцията на медийния пазар е ограничена или нарушена, да бъде създаден механизъм за нейното възстановяване.В работната група по изготвянето на законодателните промени ще бъдат включени министрите на икономиката, на финансите и на културата и определени от тях експерти.На работната група се възлага в 14-дневен срок от приемането на това решение обосновано и мотивирано да сезира КЗК за извършване на секторен анализ на медийния пазар в страната, при който да се изследват неговите характеристики и структура, участниците, степента на пазарна концентрация, динамиката в сектора, нормативната уредба, саморегулациите и да бъдат направени изводи за състоянието на конкурентната среда.", "date": "2018.02.28", "title": "След Пеевски и правителството иска разкриване на крайните собственици на медиите"}
{"url": "https://offnews.bg/futbol/uefa-obiavi-vazhni-promeni-v-evroturnirite-675780.html", "text": "Eвропейската футболна централа УЕФА наложи сериозни промени във формата на турнирите за Шампионската лига и Лига Европа, които ще влязат в сила от следващия сезон.В групите на най-престижния европейски клубен турнир вече ще влизат директно 26 отбора. Това ще са победителите от последното издание на ШЛ и ЛЕ, по четири тима от Испания, Германия, Англия и Италия, по два от Франция и Русия, както и шампионите на Португалия, Украйна, Белгия и Турция.Шампионът на Чехия също може да намери място директно в групите, ако победителят в ШЛ се е класирал от вътрешното си първенство.Нова важна промяна е, че всеки отбор, който участва в квалификациите на ШЛ, ще има възможност да играе и в Лига Европа при отпадане. Това означава, че дори българският шампион да бъде отстранен още от първия си съперник, той ще има шанс да продължи във втората по сила европейска надпревара.Освен това мачовете от ШЛ сменят традиционния си час 21:45 българско време и вече ще започват от 19:55 и 22:00 часа българско време.", "date": "2018.02.28", "title": "УЕФА обяви важни промени в евротурнирите"}
{"url": "https://offnews.bg/politika/kabinetat-otpusna-782-hil-leva-za-humanitarna-pomosht-za-irak-siria-675775.html", "text": "България ще предостави хуманитарна помощ за Ирак, Сирия, Афганистан и Йемен в размер на 782 000 лв., реши на днешното си заседание Министерският съвет.Финансирането ще бъде осигурено от средствата по бюджета на Министерството на външните работи, предназначени за развитие и хуманитарна помощ.Най-голям дял ще бъде насочен към Сирия, където ще бъдат разпределени 293 хил. лв. За Афганистан и Ирак ще бъде отпусната помощ в размер от по 195 хил. лв., а за Йемен – 97 хил. лв.Средствата ще бъдат предоставени чрез съответни доброволни вноски към бюджетите на Международния комитет на Червения кръст, Международната организация по миграция, Службата на ООН за координиране на хуманитарните дейности, Службата на Върховния комисар на ООН за бежанците, Детския фонд на ООН.Предоставената от българска страна хуманитарна помощ е част от усилията на международната общност за възстановяване на региона и подобряване на условията на живот на гражданите там, посочиха от правителствената пресслужба.", "date": "2018.02.28", "title": "Кабинетът отпусна 782 хил. лева за хуманитарна помощ за Ирак, Сирия, Афганистан и Йемен"}
{"url": "https://offnews.bg/politika/volia-niama-da-uchastvame-v-kakvoto-i-da-e-pravitelstvo-no-ako-se-na-675783.html", "text": "ВОЛЯ няма да участва в каквото и да е правителство в рамките на този мандат. Не водим разговори с никого по тази тема, обявиха от партията на аптекарския бос Веселин Марешки.От ВОЛЯ заявяват и че категорично не приемат спекулации по тази тема, тъй като били единствената формация, \"която спазва своите обещания пред избирателите, която е последователна в действията си, която влезе в парламента, за да работи за хората, а не за постове и облаги\".Отстояваме принципите на патриотизма, свободата и борбата с картелите. За нас не е изненада, че все повече партии ни виждат в управлението на България и ще искат да ни бъдат партньори, заявяват още от Марешката партия.", "date": "2018.02.28", "title": "ВОЛЯ: Няма да участваме в каквото и да е правителство, но ако се наложи..."}
{"url": "https://offnews.bg/obshtestvo/pochina-prof-penka-karaivanova-675818.html", "text": "Почина проф. д-р Пенка Караиванова, преподавател във Факултета по журналистика и масова комуникация в Софийския университет, съобщиха от университета.Проф. Караиванова е починала на 24 февруари, а опелото бе днес в храма \"Възнесение Господне\".Проф. д-р Пенка Караиванова е родена на 16 август 1931 г. в село Александрово, Ловешко, в учителско семейство. Завършва основно образование в родното си място, след което продължава да учи в Американския колеж в гр. Ловеч до закриването на чуждите училища в България. През 1955 г. завършва специалност „Журналистика” в Софийския университет и започва работа във вестник „Народна младеж”, където прекарва студентския си стаж.Първо работи като окръжен кореспондент в Шумен, после в отделите „Учащи”, „Работническа младеж” и „Външна политика”. „Международни отношения” се превръща в нейна трайна специалност и по-късно в дисциплина за научни изследвания, с която продължава да се занимава цял живот. Продължава професионалната си кариера в сп. „Ново време” като завеждащ международния отдел и член на редколегията и едновременно с това е съвместител в Института по международни отношения.По време на ректорския мандат на проф. Николай Генчев проф. Караиванова постъпва в Софийския университет като преподавател по международни отношения. Защитава две дисертации: с първата става кандидат на науките и старши научен сътрудник втора степен, а с втората - доктор на науките и старши научен сътрудник първа степен.Проф. д-р Пенка Караиванова активно сътрудничи с публикации на международна тематика на вестници, списания, в Националното радио и Националната телевизия. Автор е на дванадесет книги с пътеписи от пътувания в САЩ, Англия и редица латиноамерикански държави, между които Бразилия, Аржентина, Венецуела, Боливия, Колумбия и Чили. Автор е на редица монографии, резултат от научни изследвания като „Златният мираж”, (1970), „Около планетата Албион”, (1971), „САЩ – парализа на оптимизма” (1978), „Кой изтърва Патагония” (1981), „Американизъм и антиамериканизъм” (1988), „САЩ – външнополитически раздвоения: „Разведряване в идеологията и политиката на САЩ през седемдесетте години” (1980), „Идеологическият фактор в международните отношения”, (1986), „С последната каравела”(1987) и др.Академичната общност загуби уважаван колега и ерудиран преподавател, се казва още в съобщението на СУ.", "date": "2018.02.28", "title": "Почина проф. Пенка Караиванова"}
{"url": "https://offnews.bg/politika/bsp-pravitelstvoto-stoi-zad-ginka-ot-pazardzhik-675781.html", "text": "Българската банка за развитие лъже, че няма общо със сделката за покупката на ЧЕЗ. Това заяви социалистът Жельо Бойчев в кулоарите на Народното събрание.\"Българската банка за развитие стои зад купувача на ЧЕЗ. Това означава, че и правителството на Бойко Борисов стои зад Гинка Върбакова\", добави той. Бойчев подчерта, че се е запознал с информацията, изпратена от чешкото правителство, който вчера премиерът внесе в секретното деловодство на Народното събрание. \"Това е един хвърчащ лист, без никакъв подпис, без никакъв печат с информация. Нищо от информацията вътре не предполага тя да бъде класифицирана. Настояваме това да бъде предоставено и разсекретено\", каза социалистът. От БСП са внесли и предложение за създаване на временна комисия за изясняване на обстоятелствата около сделката за продажбата на ЧЕЗ. Управляващите обаче веднага отговориха, че не виждат причина създават специална комисия, защото вече е насрочено съвместно заседание, което ще се занимава с тази тема. Социалистите настояха именно на него да бъдат поканени и представители на Българската банка за развитие. Председателят на комисията по енергетика Делян Добрев обаче веднага отговори, че не е редно да кани само една от посочените банки. \"Притеснението ни да каним банки е, че по този начин нарушаваме класифицирания документ, защото така казваме кои са банките, изброени вътре\", добави той.Добрев добави, че ако социалистите са толкова убедени, че няма нищо секретно в документа от Чехия за продажбата, то те могат да разкрият съдържанието му и да \"посочат и трите банки, които са посочени в него\". От думите на председателя на комисията по енергетика стана ясно, че на утрешното заседание е поканена и Гинка Върбакова - собственикът на фирмата, която купува ЧЕЗ. ", "date": "2018.02.28", "title": "БСП: Правителството стои зад Гинка от Пазарджик"}
{"url": "https://offnews.bg/izvan-terena/virus-berbatov-prevze-fejsbuk-675792.html", "text": "Вирус, който свързан с бившия нападател на националния отбор Димитър Бербатов подлуди много потребители на социалната мрежа Фейсбук.От вчера всички, които са харесали страницата на фондацията на българския нападател - \"Dimitar Berbatov Foundation\", получават съобщения да гласуват за определено дете.Съобщението гласи \"Моля те, разпрати го на контактите си, на косъм сме от успеха! Детето е уникално талантливо!!! Предварително благодаря\", а към него има линк.Оказа се, че това е вирус, а от него пропищяха много потребители.\"СЪОБЩЕНИЕ!Всеки, който получава съобщение с текст \"Моля те, разпрати го на контактите си, на косъм сме от успеха! Детето е уникално талантливо!!! Предварително благодаря\" и линк към него, препращащ към уебсайта на фондацията - е вирус!Моля не го отваряйте! Съжаляваме, че някой използва нас, за да ви създаде неудобство!Фондация \"Димитър Бербатов\" ИЗПОЛЗВА ПОВОДА ДА НАПОМНИ: натискането на бутона \"Подкрепете\" в номинациите, няма характер на гласуване! Той е точно подкрепа към децата от страна на техните близки и приятели. БРОЯТ ГЛАСОВЕ Е БЕЗ НИКАКВО ЗНАЧЕНИЕ ЗА ОЦЕНЯВАНЕТО, което се извършва от експертно жури!\".", "date": "2018.02.28", "title": "Вирус \"Бербатов\" превзе Фейсбук"}
{"url": "https://offnews.bg/obshtestvo/letim-direktno-ot-sofia-do-liubliana-do-niakolko-mesetca-675794.html", "text": "Първата редовна въздушна линия между София и Любляна ще бъде открита до няколко месеца. Това обяви заместник-министърът на транспорта, информационните технологии и съобщенията Велик Занчев, по време на първото авиационно събитие от програмата на Българското председателство на Съвета на Европейския съюз. Той заяви, че авиационният сектор в Европа трябва да се съсредоточи върху модернизирането на инфраструктурата, внедряването на нови технологии и подобряването на връзките между държавите. По думите му, в Югоизточна Европа проблемът с авиационната свързаност вече не стои с такава острота, заслуга за което имат няколко авиокомпании, които обслужват редовните линии между страните в региона. „Необходими са още усилия за подобряването на свързаността на София със столиците на държавите от Западните Балкани“, допълни Занчев. Той изрази увереност, че преките въздушни линии от България до други южноевропейски и балкански държави ще се увеличават.България подкрепя стратегическите документи и свързаните с тях законодателни предложения на Европейската комисия, каза заместник-министърът. Той припомни ангажираността на Българското председателство на Съвета на Европейския съюз да работи за постигането на напредък и общ подход по новия регламент за защита на конкуренцията във въздушния транспорт.Занчев приветства инициативата на Международната асоциация за въздушен транспорт (IATA) и ДП „Ръководство на въздушното движение“ да работят заедно по стратегия за развитие на българското въздушното пространство.Авиационният форум „Въздушният транспорт – двигател за просперитет“ се провежда със съдействието на Международната асоциация за въздушен транспорт. Участници в днешното събитие са представители на авиокомпании, доставчици на аеронавигационно обслужване, летища, въздухоплавателни администрации и специалисти.", "date": "2018.02.28", "title": "Летим директно от София до Любляна до няколко месеца"}
{"url": "https://offnews.bg/offtopic/video-konduktor-kaskadior-proveriava-za-bileti-pokateren-na-drazhkit-675800.html", "text": "Пловдивски кондуктор показа завидни каскадьорски умения и абсолютна отдаденост към работата си, след като се покатери по дръжките на рейса, за да успее да провери всички пътници за техните билетчета. Видео показва как контрольорът се е покатерил на дръжките и къса и продава билетчетата на пътниците.\"Е, няма накъде\", чува се говор в клипа. И наистина - няма никакво място, но това явно не притеснява особено кондуктора, който си изпълнява блестящо професионалните задължения.Клипът си има и музикално оформление, вероятно от шофьора на рейса, който пуска за фон гръцка музика.Видео от каскадата на пловдивската контрола:", "date": "2018.02.28", "title": "Видео: Кондуктор каскадьор проверява за билети, покатерен на дръжките"}
{"url": "https://offnews.bg/temida/mazh-iznasilil-bremennata-si-sestra-zakanil-se-da-ubie-neia-i-deteto-675826.html", "text": "Прокуратурата е повдигнала обвинения на мъж, който изнасилил бременната си сестра, а по-късно, когато разбрал, че го е издала, я пребил и заплашил, че ще убие нея и детето. Случаят е от януари 2017 година. Жената живеела на семейни начала с приятеля си в Червен бряг. В края на месеца тя заминала при майка си в София, като отседнала в апартамента ѝ. Там живеел и братът на момичето Данаил.Два дена по-късно, бременната в четвъртия месец жена, останала сама с брат си в апартамента. Тогава той налетял на бременната си сестра, като искал двамата да правят секс. Тя се разплакала, но въпреки това обвиняемият съблякъл насилствено дрехите ѝ, след което я поставил на леглото и я прихванал силно с ръце, ограничавайки по този начин съпротивата ѝ.След като я изнасилил, мъжът я заплашил, ако каже на някой за това, няма да ѝ се размине.Жената все пак споделила за случилото се с приятеля си, на когото казала, че се страхува от брат си.  Няколко месеца по-късно, когато бебето вече се родило, жената отново пристигнала при майка си. На 27 август около обяд излязла на разходка заедно с бебето си. Прибирайки се, в близост до блока срещнала брат си.Той изтръгнал от нея количката с бебето и тръгнал в посока на намиращо се в близост училище. Спрял зад училището и нанесъл няколко удара с юмруци в областта на тялото на сестра си, като ѝ разпоредил да мълчи и да върви след него.След това той се прибрал в апартамента заедно със сестра си, оставил бебето на леглото, съблякъл дрехите си, след което заявил на сестра си, че ще убие и нея и детето, ако не изпълни неговите нареждания. Непосредствено след това той хванал жената за косата, повалил я на земята и се съвкупил с нея.По случая е образувано досъдебно производство под ръководството и надзора на Софийска районна прокуратура.Разследването е приключено, като на 28.02.2018 г. е внесен обвинителен акт срещу Данаил за извършено от него престъпление по чл. 152, ал. 1, т. 2, вр. чл. 26, ал. 1 НК - изнасилване в условията на продължавано престъпление.Предвид високата обществена опасност на деянието и дееца, съдът е определил мярка за неотклонение „задържане под стража“.Предстои делото да бъде насрочено за разглеждане в Софийски районен съд. ", "date": "2018.02.28", "title": "Мъж изнасилил бременната си сестра, заканил се да убие нея и детето"}
{"url": "https://offnews.bg/obshtestvo/1103-uchilishta-v-darvena-vakantcia-dnes-675799.html", "text": "1 103 училища не провеждат занятия днес. В дървена ваканция са 122 училища в Бургас и 121 - във Варна. В областите Плевен и Кърджали не работят по 84 училища, а в русенска област - 70.В област Перник няма занятия само в ОУ „Св. Иван Рилски“, в областите Ямбол и Кюстендил - в по 3 училища, в област София-регион - в 4. Ето и разпределението по области:Област Благоевград, община Якоруда – 5 училища.Община Бургас – 122 училища.Област Варна – 121 училища.Област Велико Търново, общините Свищов и Павликени – 17 училища.Област Видин – 10 училища.Област Враца – 54 училища.Област Добрич – 68 училища.Област Кърджали – 84 училища.Област Кюстендил, община Бобов дол – 3 училища.Област Ловеч – 6 училища.Област Монтана – 22 училища.Област Пазарджик – 11 училища.Област Перник – 1 училище – ОУ „Св. Иван Рилски“.Област Плевен – 84 училища.Област Пловдив – 35 училища.Област Разград – 59 училища.Област Русе – 70 училища.Област Силистра – 45 училища.Област Сливен – 31 училища.Област Смолян – 51 училища.Област София-регион, община Етрополе – 4 училища.Област Стара Загора – 68 училища.Област Търговище – 50 училище.Област Хасково, общини Ивайловград, Тополовград и Стамболово – 14 училища.Област Шумен – 65 училища.Област Ямбол – 3 училищата.", "date": "2018.02.28", "title": "1103 училища в дървена ваканция днес"}
{"url": "https://offnews.bg/obshtestvo/niama-dela-zaradi-kadrite-s-nasilie-nad-detca-v-burgas-organizatcia-o-675791.html", "text": "Инициативният комитет за качествена и иновативна образователна система изпрати опровержение по повод изказване на зам.-министъра на образованието Деница Сачева. В тв интервю от 14 февруари по повод поисканото видеонаблюдение след излъчването на кадри с насилие над деца, заснети в бургаската детска градина \"Брезичка\", зам.-министърът заявява:\"Вижте, случаят в Бургас например, какъв проблем точно реши? Той не реши никакъв проблем. Напротив в момента текат много различни паралелни процеси. Съответно: съдят се хората, които са изнесли кадрите. Родителите пък, чиито деца са заснети и излъчени по телевизията, без тяхното знание и съгласие, съдят другите родители. Отвори се една кутия на Пандора, от която аз не виждам да се реши проблемът. Напротив създадоха се много други проблеми.\".\"Ние, от Инициативен комитет за качествена и иновативна образователна система, извършихме проверка на тези твърдения и установихме, че те са напълно неверни. Всички родители от група \"Мики Маус\" не само отричат да има такива заведени дела, но и изразяват недоумението си от категоричността, с която това се твърди\", пишат от комитета в имейл, изпратен до OFFNews.\"Това твърдение вменява, че разкриването на насилие над деца носи проблеми, както и съдебни дела за родителите, чиито деца са насилвани, т.е. нямаше да имат никакви проблеми, ако никога не беше разкрито насилието над децата им. Подобни твърдения подклаждат допълнително напрежение в обществото, а според нас Министерството на образованието и науката би следвало не само да поеме отговорността за случилото се, но и да изпълнява функцията на регулатор в сферата на образованието\", допълват авторите на писмото - председателя на Инициативния комитет Васил Николов и Ема Черногорска, която отговаря за връзките с медиите.От организацията пишат още приемат изказването на зам.-министъра \"за крайно непрофесионално и за опит за груба манипулация на обществото\".\"Коректно е изнесената в публичното пространство информация да бъде проверена, а не тенденциозно представяна с цел създаване или изкуствено засилване на конфликти. Не прави чест на г-жа Сачева да изрича неистини в ефир, поради което настояваме за публично извинение от нейна страна както на родителите от ДГ \"Брезичка\", така и на всички граждани, които са били подведени от изказването ѝ.\"Провокирани от изказването, от комитета организират протест в София под надслов \"Не на насилието над деца в детски градини и училища\" на 4 март в парка \"Герена\" от 11:30 ч.", "date": "2018.02.28", "title": "Няма дела заради кадрите с насилие над деца в Бургас: организация опровергава зам.-министър"}
{"url": "https://offnews.bg/obshtestvo/kabinetat-otpusna-51-hil-leva-za-kontcert-po-sluchaj-3-mart-675782.html", "text": "Правителството осигури по бюджета на Министерството на културата 51 000 лв.Средствата са необходими за провеждането на тържествен концерт по случай 140-годишнината от Руско-турската освободителна война и от възстановяването на българската държавност.За отбелязването на годишнината е създаден Национален инициативен комитет със съпредседатели проф. Андрей Пантев и председателят на БАН акад. Юлиян Ревалски, който подготви богата програма в столицата и в страната.Неин основен акцент е тържествен концерт, който ще се проведе на 2 март в Народния театър „Иван Вазов“ под патронажа на президента Румен Радев. Организатор на концерта е Министерството на културата.", "date": "2018.02.28", "title": "Кабинетът отпусна 51 хил. лева за концерт по случай 3 март"}
{"url": "https://offnews.bg/obshtestvo/promianata-na-adres-za-poluchavane-na-pensia-shte-stava-s-po-malko-dok-675776.html", "text": "При промяна на адреса за получаване на пенсия няма да е необходимо да се представя удостоверение за регистрация по настоящ адрес. Това предвиждат одобрени от правителството промени в Наредбата за пенсиите и осигурителния стаж, с които се облекчава административната тежест за гражданите.Новите текстове предвиждат, че при смърт на пенсионер, който е получавал пенсията си по банкова сметка, няма да е необходимо наследниците му да представят в банката документ от НОИ за закриване на сметката. Институциите ще набавят необходимата им информация по служебен път.При невъзможност да се издаде удостоверение за наследници към необходимите документи за отпускане на наследствена или персонална пенсия ще може да се приложи друг актуален официален документ, удостоверяващ родствената или семейната връзка между лицето и починалия.Така ще бъдат уредени случаите, в които, поради чуждо гражданство на починалия родител или съпруг, удостоверение за наследници не може да бъде издадено и съответно – приложено към заявлението за отпускане на пенсия.Предлага се при служебно преизчисляване, осъвременяване или определяне на нов размер на пенсиите поради промяна в минималните размери, установени в Закона за бюджета на държавното обществено осигуряване или на основание постановление за определяне на нов размер на социалната пенсия за старост, разпорежданията да се връчват само по искане на лицата.Тази промяна не нарушава правата на лицата, тъй като възможността те да се снабдят с екземпляр от разпореждането не е ограничена със срок и изрично е предвидено, че срокът за обжалване тече от датата на връчването.", "date": "2018.02.28", "title": "Промяната на адрес за получаване на пенсия ще става с по-малко документи"}
{"url": "https://offnews.bg/obshtestvo/kzp-balgarite-blokirani-na-letishte-timishoara-imat-pravo-na-obezsh-675755.html", "text": "Разбира се, че българите, които бяха изоставени на летището в Тимишоара, могат да си търсят правата и винаги съветвам хората да предприемат действия, за да защитят правата и да бъдат обезщетени, ако са претърпели конкретни вреди. Това заяви пред бТВ председателят на Комисията за защита на потребителите (КЗП) Димитър Маргаритов.Това е един изключително неприятен случай, който се дължи на лошото време и на това, че този конкретен пилот е взел решение да отиде в Тимишоара. По информация, която имаме, по същото време на летището в София е имало още шест или седем самолета, които в крайна сметка са кацнали. Според мен би трябвало и нашите власти, в лицето на Гражданска въздухоплавателна администрация, в контакт със съответната агенция в Ирландия да изясни причините за това решение, коментира той.Маргаритов посочи, че макар да е нискотарифна, компанията трябва да поеме грижата за хората в подобна ситуация.Всички пътници, които са засегнати и смятат, че правата им не са били удовлетворени, трябва да пазят всякакви документи за разходи, които им се е наложило да правят и да ги предявят с иска към авиокомпанията. Ако не срещнат разбиране, да се обърнат към КЗП, Европейския потребителски център, омбудсмана, препоръча Маргаритов.Отговорът и обезщетенията трябва да бъдат получени до шест седмици.", "date": "2018.02.28", "title": "КЗП: Българите, блокирани на летище Тимишоара, имат право на обезщетение"}
{"url": "https://offnews.bg/politika/kabinetat-dava-na-kontcesia-tri-plazha-kraj-varna-675784.html", "text": "Правителството открива процедури за предоставяне на концесии на три морски плажа в община Варна – „Св. Св. Константин и Елена – малък плаж“, „Слънчев ден“ и „Св. Св. Константин и Елена – север“.Срокът на концесиите ще бъде 15 години, а размерът на минималното годишно концесионно заплащане е изчислено според приетата от Министерския съвет Методика за определяне минималния размер на концесионното плащане за морски плажове.За плаж „Св. Св. Константин и Елена – малък плаж“ то ще бъде 21 266 лева без ДДС, за плаж „Слънчев ден“ – 294 575 лева без ДДС, а за плаж „Св. Св. Константин и Елена – север“ – 57 345 лева без ДДС.Концесионерите на морските плажове ще бъдат определени в резултат на конкурси, организирани от министъра на туризма и проведени от комисия, назначена от министър-председателя.Критериите за формиране на комплексната оценка са съобразени с решение на правителството от 2016 г. за утвърждаване на минимални критерии при провеждане на конкурс за определяне на концесионер на морски плаж.", "date": "2018.02.28", "title": "Кабинетът дава на концесия три плажа край Варна"}
{"url": "https://offnews.bg/futbol/levski-podnoviava-dogovorite-na-prohazka-i-panajotov-za-da-gi-prodade-675788.html", "text": "Ръководството на Левски прибягна до нестандартен ход, за да накара двама от халфовете с изтичащи договори да ги удължат. Става дума за Васил Панайотов и Роман Прохазка. Контрактите и на двамата са до края на сезона, а те вече имат право да преговарят с други отбори, в които да преминат след края на кампанията.\"Сините\" не искат да ги изпускат без пари и затова са им обещали, че ако подновят договорите си, ще ги продадат при първата изгодна офера, твърди \"Тема спорт\". По този начин на \"Герена\" ще получат известна сума за играчите и няма да допуснат те да си тръгнат без пари.Левски е предложил едногодишен договор на Роман Прохазка. Преговорите между двете страни обаче вървят трудно. Треньорът Делио Роси държи да има словака в състава си. Той е единственият, който е започнал като титуляр във всички 22 мача на \"сините\" в Първа лига.Предложението към Васил Панайтов се бавеше. Към него имаше сериозен интерес през зимата от Риека, Асколи и Ним, но столичани отхвърлиха възможността да го продадат тогава.", "date": "2018.02.28", "title": "Левски подновява договорите на Прохазка и Панайотов, за да ги продаде"}
{"url": "https://offnews.bg/obshtestvo/goreshti-strasti-obsazhdat-zaema-bokluk-za-parno-v-sofia-675751.html", "text": "Обществено обсъждане за заем от 67 млн. евро, който Столична община да вземе за изграждане на инсталация за комбинирано производство на енергия в София с оползотворяване на RDF отпадък, ще се проведе днес на Московска 33. Стартът на дискусията е от 10 часа, а средствата са за дофинансиране на проекта. СОС реши в края на юли м. г. Столична община и \"Топлофикация София\" да кандидатстват за европейски средства, за да се осъществи производството на гориво от боклук. Още през 2015 г. пък бе представен проектът за изгаряне на 180 000 тона на година от столичния боклук в ТЕЦ-овете на „Топлофикация София” ЕАД. Изгарянето на RDF отпадъци ще позволи парното да не поскъпва, а зависимостта ни от внос на природен газ да намалее. Системата ще позволи замяната на 10% от природния газ, необходим за производства на топлинна енергия, с RDF отпадъци. Според експертите инсталацията не крие риск за здравето на хората, заявиха тогава експертите от ТЕЦ.  На объсъждането с граждански организации присъстваха представители на „Топлофикация София” и на Столична община, както и авторите на проекта от датската компания RAMBOLL. Те показаха системата за филтриране, която според тях гарантира нива на замърсяване на въздуха под допустимите норми в Европейския съюз. Включили са и допълнителна секция за кондезация на димните газове, което допълнително ще снижи нивото на замърсяване. За да са по-убедителни датските специалисти посочиха, че инсталацията им в Копенхаген се намира на километър от кралския дворец. Инсталацията предвижда 75% от входящия отпадък да бъдат изгаряни, а 25% депонирани. В представения доклад по ОВОС тогава се заявяваше, че транспортният достъп до ТЕЦ „София” е възможен чрез съществуващата пътна мрежа: - Главен вход от югозапад през ул. ” История Славянобългарская”; Товарен вход от североизток с ул. „Нешо Бончев”; Железопътен вход от север с три релсови линии за снабдяване с мазут (резервно гориво), на ул. “Първа българска армия“. Релсовият път е връзката на площадката с националната ж.п. мрежа. Против проекта вчера се обявиха от сдружение \"За Земята\", AirSofia, партиите Да, България и ДСБ, а омбудсманът Мая Манолова изпрати писмо до столичният кмет Йорданка Фандъкова. \"Бих подкрепила проекта при обосновани и доказани ползи за столичани, при ясни разчети за себестойността на производството и гаранции, че няма да доведе до оскъпяване на цената на топлоенергия и до замърсяване на околната среда\", посочва Манолова. \"Информацията, че се предвижда дългосрочният дълг - до 67 милиона евро, да бъде изплащан с бъдещи приходи на \"Топлофикация София“ ЕАД поражда много въпроси, на които Столична община е длъжна да даде ясен и конкретен отговор. Както всички знаем, от последния публикуван доклад на независимия одитор за това дружество – същото е на загуба (натрупаната загуба към 31.12.2016 г. е в размер на 336 634 хиляди лева)\", пише още омбудсманът.\"Няма яснота как при това финансово състояние енергийното предприятие ще изплаща дълга и как това ще се отрази на цената на топлинната енергия\", смята Манолова. Позицията на Да, България, ДСБ, ДЕОС, Зелените и БЗНС: Представяме на Вашето внимание становище, с което категорично се противопоставяме на предложението за поемане на дългосрочен общински дълг в размер до € 67 млн., с койтo Столична община ще съфинансира изпълнението на проект „Изграждане на инсталация за комбинирано производство на енергия в София с оползотворяване на RDF отпадък“. Смятаме, че споменатото съоръжение представлява ненадеждно и морално остаряло техническо решение, несъобразено с днешното екологично законодателство и либерализирания енергиен пазар.Този проект не е в интерес на гражданите на София – ОВОС на проекта показва повишаване на фините прахови частици, чието ниво и към момента е изключително високо. Освен допълнителни фини прахови частици, горивният процес в инсинератора ще създава отпадни продукти във вид на шлака и извънредно опасна токсична летлива пепел, които допълнително представляват заплаха за живота и ще навредят на здравето на хората.Предложеното съоръжение е в груб разрез със законово регламентираната йерархия на управление на отпадъците (чл. 6 , ал. 1 от ЗУО), според която намаляването наотпадъците, повторната употреба, компостирането и рециклирането са с приоритет пред изгарянето. С този проект ще се изгарят вторични суровини – според анализи на отпадъците от столичните домакинства, близо 55 % от съдържанието им са класически вторични суровини (хартия и картон, пластмаса, текстил, стъкло), а още 20% са биологично разградими хранителни и растителни отпадъци.Вместо намаляване на количеството отпадък, както би следвало да е съгласно европейските принципи при управление на отпадъците, според този проект се предвижда генерираното количество боклук до 2030 година да се увеличи на 670 000 тона.Въпреки че отпадъците от горивния процес в инсинератора (шлака и пепели), ще достигат 25% от теглото на постъпващите количества, не намерихме публикувано достатъчно ясно разяснение, как ще се обезвреждат тези вторични отпадъци, къде ще се депонират и колко ще струва това на данъкоплатците.Транспортът на RDF горивото до инсинератора и на отпадъците от горенето, освен че ще оскъпи производството, ще генерира допълнително замърсяване с фини прахови частици, което не е отразено в ОВОС.Не е известен случай в света, подобно съоръжение да работи рентабилно. Това ще доведе до поскъпване на такса смет на софиянци и на сметките за ток на всички българи. Не сме изненадани, че бизнес-планът на инсталацията е държан в тайна от гражданите.В навечерието на концесията или приватизацията на столичното топлоснабдяване е озадачаващ посоченият източник на погасяване на заема: „бъдещи приходи на Топлофикация София ЕАД“. Това означава или отказ от смяна на собствеността, или непрозрачна процедура с два различни бизнеса в пакет, където вторият е в силна зависимост от непазарни цени (такса за изгаряне на отпадъка, „кафява“ надбавка). Това осигурява състезателно предимство на онези кандидати, които разчитат на добри контакти в общината и КЕВР, вместо на добро управление и технологични предимства.В момента годишните разходи за изгаряне РДФ-балите в циментовите заводи са 9,8 млн. лева. Сумата на поискания заем (€ 67 млн. или 131 млн. лв.) позволява предплащането на това перо за повече от 13 години напред. 13 години време са напълно достатъчни за изграждане на модерна система за разделно събиране, с помощта на каквато е възможен над 70% дял на рециклиране и компостиране, както виждаме от примера на Любляна и други градове (Парма, Бесансон, Гипузкоа).Напомняме, че една от целите на производството на РДФ гориво е намаляването на теглото с цел по-евтин транспорт. Това производство съществува и трябва да се използват неговите предимства, а не да се обезсмисля чрез инвестиция в ново на 10 км растояние. Намираме за финансова и техническа авантюра да се вкарва втори технологичен поток с гориво от отпадъци на площадката на ТЕЦ София. Текущите финансови и технически проблеми на дружеството са достатъчно много и в момента (типичен пример: скок с 30% на топлозагубите от течове между 2011 и 2016 г), за да се наслагват върху тях нови.Поради изброените по-горе съображения настояваме пред Столичния общински съвет:Заемът да бъде отказан окончателно. Проектът за инсенератор да бъде зачеркнат като финансово и екологично несъстоятелен с изрично решение на общинския съвет, точно както направи и градският съвет на Загреб в края на 2017 г.Столична община трябва да вземе реални мерки за намаляване на отпадъците, за ефективното им разделяне и разумното им управление.В сравнение с инсинератора, има значително по-спешни екологични и инфраструктурни проблеми, които влияят негативно върху софиянци и които Столична община все още не е решила – липсата на канализация в много райони на София, лоша инфраструктура, няма положително развитие на зелените системи в града и околностите и много други.Смятаме, че управлението на Столична община от много години насам показва липсата на ясни и прозрачни цели, мерки и дейности за управление на отпадъците, съобразени с приоритетите на йерархията на управление на отпадъците и законите.Абсурдно е в условия, когато фините прахови частици реално застрашават здравето на софиянци и се обсъждат рестриктивни мерки срещу отделните граждани за намаляване на замърсяванията, Столична община да финансира с пари на данъкоплатците обект, който ще повиши нивото на праховите частици и не е издържан от финансова, технологична и екологична гледна точка.Смятаме, че изграждането на инсинератор за изгаряне на отпадъци не е в интерес на гражданите на София.Категорично се противопоставяме и ще се противопоставяме с всички допустими от закона средства на изграждането на тази остаряла, неефективна и замърсяваща въздуха технология.", "date": "2018.02.28", "title": "Горещи страсти: Обсъждат заема боклук за парно в София"}
{"url": "https://offnews.bg/politika/bivsh-chlen-na-kevr-zad-ginka-e-siankata-na-bojko-borisov-675754.html", "text": "Зад сделката за ЧЕЗ седи сянката на българския премиер, за съжаление”. Това заяви пред бТВ енергийният експерт и бивш член на Комисията за енергийно и водно регулиране Еленко Божков. По думите му общото минало на Гинка Върбакова, нейните бизнес партньори и Бойко Борисов, там където е „генезисът на бизнеса им”, сочи към това.Скандалът с продажбата на ЧЕЗ ескалира вчера, след като премиерът Бойко Борисов заяви, че името му се свързва със сделката като част от организирана атака, която цели да свали правителството от власт.Той е категоричен, че без знанието на премиера Борисов тази сделка няма как да се случи, „особено като се има предвид посещението на Андрей Бабиш”.По думите му в чешкия вестник „Лидове новини” преди посещението на Бабиш е публикуван материал, в който пише, че предстоящото му посещение у нас ще включва разговори за продажбата на ЧЕЗ с българския премиер.„Виждате кой седи зад Гинка Върбакова, това са едни скрити капитали. Появи се името на един собственик на офшорна фирма, който е описан много добре и в „Досиетата от рая”, каза още енергийният експерт.Герберът Делян Добрев обаче енергично отрече обвиненията на Еленко Божков срещу лидера на партията му.", "date": "2018.02.28", "title": "Бивш член на КЕВР: Зад Гинка е сянката на Бойко Борисов"}
{"url": "https://offnews.bg/sviat/obiaviha-nagrada-ot-1-mln-evro-za-informatcia-za-ubijtcite-na-zhurnal-675753.html", "text": "Словашкият премиер Робърт Фицо обяви награда от 1 млн. евро за информация, която да помогне за залавянето на убийците на разследващия журналист Ян Куцяк.27-годишният репортер и приятелката му бяха намерени в неделя застреляни в дома им край Братислава.Според някои съобщения преди смъртта си журналистът се е готвел да публикува разкрития, свързващи италианската мафия с корупция по висшите кръгове в Словакия.Началникът на полицията съобщи, че от понеделник са били разпитани 20 души и е поискано съдействието на Чехия и Италия във връзка с разследването.Съединените щати и Европейският съюз осъдиха убийството на журналиста и призоваха за бързо залавяне и изправяне пред съда на отговорните за смъртта му.", "date": "2018.02.28", "title": "Обявиха награда от 1 млн. евро за информация за убийците на журналиста Ян Куцяк"}
{"url": "https://offnews.bg/politika/bsp-privikva-borisov-da-otgovaria-za-ginka-v-parlamenta-675752.html", "text": "Скандалът около придобиването на активите на ЧЕЗ в България от Гинка от Пазарджик се мести в Народното събрание.Лидерът на БСП Корнелия Нинова поиска премиерът Бойко Борисов да бъде изслушан от депутатите, а искане за това вече е било внесено в деловодството на парламента.От БСП настояват министър-председателят да даде разяснения за сделката още в началото на пленарното заседание.Вчера социалистите поискаха сделката да бъде прекратена.Премиерът Борисов пък отрече да има общо с продажбата.Според премиера обаче тоя път оставки нямало да има.", "date": "2018.02.28", "title": "БСП привиква Борисов да отговаря за Гинка в парламента"}
{"url": "https://offnews.bg/temida/prokuraturata-razsledva-neizgoden-dogovor-za-bokluka-na-pernik-675756.html", "text": "Специализираната прокуратура е образувала досъдебно производство за сключване на неизгодна сделка от служител на община Перник за сметосъбиране и сметоизвозване. Договорът е сключен през 2014 година и е довел до значителни вреди за общината. Повод за разследването е доклад от Агенция за държавна финансова инспекция (АДФИ) за направен одит на общината за периода 2011- 2016 г.Прокуратурата установила, че на 9 септември 2014 г. общината е възложила кризисно сметосъбиране и сметоизвозване на територията на общината на търговско дружество, на което е изплатена сумата от 1 258 260 лева.Това е станало без да бъде извършен анализ на цените и услугите, предложени от това дружество. Сумата е платена без в протоколите за приемане на свършената работа да е бил посочен район на изпълнение и без към тези протоколи да са били приложени документи, удостоверяващи реално извършените действия.Същевременно към този момент общината е изплащала възнаграждение за същата дейност по сметосъбиране и сметоизвозване на друго дружество, с което е имала действащ основен договор. По основния договор е заплатена сумата от 495 168 лева.Към настоящия момент се изземват документи от Община Перник, която оказва пълно съдействие на разследващите органи. С предварително разрешение на Специализирания наказателен съд се претърсват жилища и офиси на фирми.Разследването продължава.", "date": "2018.02.28", "title": "Прокуратурата разследва неизгоден договор за боклука на Перник"}
{"url": "https://offnews.bg/politika/zarkov-oshte-dnes-pravitelstvoto-da-kazhe-che-ne-priema-sdelkata-s-g-675759.html", "text": "„Правителството трябва още днес да даде ясен знак, че не приема сделката на ЧЕЗ, а не да търсят зад нея теории на конспирациите и сценаристи, защото не е БСП тази, която стои зад Гинка Върбакова. Не БСП дава гаранции за тази сделка, и не е БСП свързана с офшорни фирми, които искат да завземат една трета от електроснабдяването в България.” Това каза пред Нова телевизия зам.-председателят на ПГ на „БСП за България” Крум Зарков. Той препоръча на ГЕРБ да оставят политиканстването след спирането на сделката.Той припомни, че когато в началото на годината у нас беше чешкият премиер, беше обявено, че една от темите, които той ще обсъжда с българския си колега е - ЧЕЗ. След срещата на двамата премиери, обаче, е нямало никаква информация по темата.", "date": "2018.02.28", "title": "Зарков: Още днес правителството да каже, че не приема сделката с Гинка"}
{"url": "https://offnews.bg/tenis/stara-travma-otlozhi-zavrashtaneto-na-nadal-675766.html", "text": "Стара травма отложи завръщането на световния номер 2 Рафаел Надал на корта.Испанецът трябваше да играе тази нощ срещу Фелисиано Лопес в първи кръг на турнира от сериите АТР500 в Акапулко, но часове преди началния му час Матадора обяви, че се оттегля от участие в Мексико. Така той загуби 300 точки за ранглистата, тъй като преди година игра финал.\"Беше ми цел и мечта да играя на този турнир, но за съжаление почувствах болки в крака по време на тренировка\", каза Надал, който не е играл състезателно от януари насам, когато се оттегли поради контузия по време на мача от 1/4-финалите на Откритото на Австралия срещу Марин Чилич. Тогава Надал получи мускулна травма на дясното бедро.Проблемът му сега е на същото място, което показва, че не е бил долекуван. Травмата поставя под съмнение и участието на испанеца в Индиън Уелс и Маями.Междувременно японецът Кей Нишикори приключи участието си на турнира в Акапулко след загуба в първи кръг от младия канадски тенисист Денис Шаповалов.Японецът отстъпи на своя съперник със 7:6 (3), 3:6, 1:6. 18-годишния Шаповалов в следващия кръг ще срещне третия поставен Доминик Тийм от Австрия, който отстрани квалификант на старта.", "date": "2018.02.28", "title": "Стара травма отложи завръщането на Надал"}
{"url": "https://offnews.bg/politika/mnozinstvoto-v-parlamenta-reshi-borisov-da-ne-otgovaria-kogo-shte-goni-675757.html", "text": "Мнозинството в парламента отхвърни искането на БСП премиерът Бойко Борисов да бъде изслушан от депутатите заради скандала с сделката за продажбата на ЧЕЗ. За предложението на социалистите гласуваха 82 народни представители, против бяха 98, а 10 се въздържаха.Социалистите мотивираха искането си с това, че депутатите имат право да получат отговори за сделката и обяснение за вчерашното изказване на премиера. Депутатът от ГЕРБ Данаил Кирилов обясни, че в момента няма причина премиерът да идва по темата в парламента и добави: \"а по отношение на опитите за клатене на правителството - погледнете около себе си, запитайте себе си, отговорите са налице\".Той добави, че утре ще има съвместно заседание на комисиите по енергетика и за специалните служби, на което народните представители ще получат необходимата информация по сделакта за ЧЕЗ. След решението на депутатите Борисов да не идва в Народното събрание, социалистът Жельо Бойчев се обърна и към председателя на парламента Цвета Караянчева, като я обвини, че обслужва интересите на мнозинството. Председателят на парламента отговори на тази нападка към управляващите с думите: \"Аз лично ли?\".В този момент в пленарната зала влезе вицепремиерът Валери Симеонов, който целуна ръка на Караянчева.", "date": "2018.02.28", "title": "Мнозинството в парламента реши Борисов да не отговаря кого ще гони до дупка"}
{"url": "https://offnews.bg/politika/radev-i-borisov-zaiaviha-interes-ot-ikonomichesko-partniorstvo-s-iran-675801.html", "text": "Задълбочаването на партньорството с Иран в областта на икономиката и енергетиката са били сред основните теми по време на срещите на иранския външен министър Мохаммад Джавад Зариф с президента Румен Радев и премиера Бойко Борисов.Пред Зариф българският държавен глава е заявил, че страната ни ще насърчава политическия диалог за постигане на конкретни резултати от взаимен интерес.Двамата са изпълнението на ангажиментите на Иран Съвместния всеобхватен план за действие по ядрената програма създава нови възможности за развитие на отношенията на ЕС с Техеран.„Готови сме за диалог за подобряване на транспортната свързаност, енергийната диверсификация и увеличаване на взаимните инвестиции, туризма и научния обмен“, заяви президентът Радев, цитиран от прессекретариата на \"Дондуков\" 2.Мохаммад Джавад Зариф пък посочил, че развитието на информационните технологии в Иран и на фармацията с използването на нанотехнологии също разширява обхвата на потенциалното сътрудничество с България.Продължаване на международните усилия за противодействие на терористичната дейност на „Ислямска държава“ и постконфликтното възстановяване на региона на Близкия Изток, също са обсъдени по време на срещата.Иранският външен министър е отбелязал възможността строителни компании от страната ни да участват в процеса по инфраструктурното възстановяване на региона.На срещата с премиера Борисов са обсъдени възможностите за задълбочаване на икономическите отношения между двете страни и обстановката в Близкия Изток. На среща в Министерския съвет двамата отбелязали, че активизирането на политическия диалог през последните две години благоприятства развитието на контактите между бизнес организациите в България и Иран и приветстваха провеждането на двустранен бизнес форум в София днес.Борисов е запознал подробно иранския външния министър с проектите за изграждане на пътна, железопътна, газова и дигитална инфраструктура на Балканите, като подчертал, че постигането на тази свързаност, която е приоритет на Българското председателство на Съвета на ЕС, е едно от най-важните условия за развитие на държавите и икономиките в този регион.„Коридорите дава възможност за връзки, търговия, бизнес, туризъм между Европа и Азия“, посочил Борисов, според когото, за да се случи това е необходимо да има мир и стабилност в региона. „Това, което ни трябва, е мир. Моята политика е изградена изцяло върху постигането на мир и стабилност“, каза българският премиер. Борисов изрази загриженост от нарастването на напрежението в региона на Близкия Изток и изрази надежда, че въпреки различията, Иран и другите страни ще намерят допирни точки за консултации с цел изход от кризата. „Войната в Сирия трябва да бъде спряна от дипломатите, а не от армиите“, подчертал Борисов като обърна особено внимание върху хуманитарните последици от подобни конфликти.Борисов и Зариф изразили подкрепа за Съвместния всеобхватен план за действие по иранската ядрена програма и подчертаха необходимостта от неговото изпълнение от всички страни.", "date": "2018.02.28", "title": "Радев и Борисов заявиха интерес от икономическо партньорство с Иран"}
{"url": "https://offnews.bg/zimni/korema-za-olimpijtcite-ni-v-piongchang-turistite-triabva-da-si-plasht-675769.html", "text": "Знаменитият треньор по лека атлетика Георги Димитров коментира критично представянето на българските олимпийци на Игрите в ПьонгЧанг 2018. Специалистът, известен с прозвището Корема, заяви, че и децата ще се смеят на зимните ни спортисти.\"Участниците ни на Зимните олимпийски игри станаха за смях и подигравка и за децата на улицата. Те показаха тотална липса на спортна стратегия и спортен морал. Най-смешно, или по-скоро тъжно, ми стана, когато заваляха оправданията. Било им студено, духало на пистите, само от снега не мрънкаха. Това е все едно плувец да влезе в басейна и да каже, че му е прекалено мокро!На биатлонистите им духало на стрелбището! Ами това не е художествена гимнастика, където всичко им е на завет.Нито един български спортист не замина подготвен за тази Олимпиада. Имам чувството, че те не знаят значението на този форум. Мислят си, че отиват на обикновено състезание. Аз съм будил Йорданка Донкова в 2:00 часа посред нощ и съм я карал да тича на Белмекен, защото по това време щяха да й бъдат сериите на Олимпиадата в Сеул!Трябва да има не само физическа подготовка, но и психическа! Те всички се сринаха. Мисленето трябва да се промени изцяло. Другото, което прави лошо впечатление, са оправданията, че сме от малка държава. Ама ние имаме успехи в почти всички спортове, на които участвахме на тази Олимпиада, с изключение на момчето с шейната, което сигурно е тренирало на Витоша. Освен това министерството дава доста пари. Не казвам, че са много, но не са и малко, ако се дадат целенасочено и се проведе нормална подготовка.В България имаме отлични условия за подготовка в биатлона и ски бягането. Белмекен е световен център за лагери в тези спортове. Така че да не ми говорят глупости, защото тези дори и туристи не са! Защото, за да отидеш някъде като турист, си плащаш. А тук на тези им плаща държавата\", казва Корема пред \"Меридиан Мач\".", "date": "2018.02.28", "title": "Корема за олимпийците ни в Пьонгчанг: Туристите трябва да си плащат!"}
{"url": "https://offnews.bg/futbol/infarkt-pokosi-ispanska-futbolna-legenda-675750.html", "text": "Енрике де Кастро Гонзалес почина пред дома си в Хихон, пишат медиите в Испания. Бившият нападател на местния Спортинг, Барселона и националния отбор на страната, познат с псевдонима Кини, си отиде на 68-годишна възраст.Той е починал от инфаркт, който е получил на улицата пред къщата си.Кини е ставал пет пъти голмайстор номер 1 в елита на Испания (1974, 1976, 1980, 1981, 1982 ). Рекордьор е по попадения в историята на Спортинг (Хихон) с 271 гола. За Барселона той е играл в периода между 1980 и 1984 година, като е изиграл 100, в които е отбелязал 53 гола.В последното изследване на Центъра за история и статистика на испанския футбол (CIHEFE) за Най-добър футболист в историята на испанската лига той заема пета позиция.", "date": "2018.02.28", "title": "Инфаркт покоси испанска футболна легенда"}
{"url": "https://offnews.bg/vitc-na-denia/zakona-samo-go-mirishem-vitc-na-denia-675767.html", "text": "На оперативка в прокуратурата:- Дали да не приложим закона и да разследваме Гинка и ЧЕЗ?- О, да. И аз искам да приложим закона.- Супер, отдавна не съм го прилагал...Влиза главният прокурор:- Да прилагаме закона ли чух? Нали знаете - закона само го миришем...", "date": "2018.02.28", "title": "Закона само го миришем (виц на деня)"}
{"url": "https://offnews.bg/sviat/pet-zhertvi-na-studa-v-polsha-za-denonoshtie-675772.html", "text": "Петима души станаха жертва на студа в Полша за изминалото денонощие, съобщи Правителственият център за сигурност, цитиран от ТАСС и БТА. Много студеното време продължава в Полша вече седмица. През последните дни нощните температури падат до минус 20, а денем са около минус десет градуса.Във вторник от измръзване също починаха пет души. Прогнозите са, че студът ще продължи още няколко дни, като затопляне може да се очаква през почивните дни.Полицията призова гражданите да не бъдат равнодушни и да съобщават за случаи на продължително пребиваване на улицата на възрастни хора, бездомници и пияни.От 1 ноември миналата година от измръзване в Полша са починали 58 души.", "date": "2018.02.28", "title": "Пет жертви на студа в Полша за денонощие"}
{"url": "https://offnews.bg/obshtestvo/fevruari-si-tragva-s-zhalt-kod-za-stud-i-sniag-675749.html", "text": "Февруари си тръгва с жълт код за студ и сняг. Валежите обаче започват да спират от югозапад на североизток. Вятърът ще е умерен до силен и носи още студен въздух. Максимални температури ще са между минус 7 градуса и минус 2 градуса. Предупреждението за опасно студено време и сняг е обявено за 17 области, според справка на сайта на НИМХ. Кодът за студ е за столицата, София-област,  Видинска, Монтанска, Врачанска, Плевенска, Ловешка, Габровска, Великотърновска и Русенска област. В жълто заради сняг и студ са Силистренска, Разградска, Търговищка, Шуменска, Варненска и Добричка област, където се очаква нова снежна покривка до 20 см. За областите Сливен и Бургас е обявен жълт код само за снеговалежи, количеството отново е до 20 см. ", "date": "2018.02.28", "title": "Февруари си тръгва с жълт код за студ и сняг"}
{"url": "https://offnews.bg/obshtestvo/bsp-sofia-da-na-rdf-gorivoto-no-na-ploshtadkata-v-iana-675764.html", "text": "Общинските съветници от групата на БСП в СОС считаме, че интегрираният проект за управление на отпадъците в София трябва да бъде завършен. Изгарянето на преработения боклук в така нареченото RDF гориво обаче не трябва да бъде в ТЕЦ \"София\", който се намира в широкия център на столицата.От финансова гледна точка липсата на инсталация за горене на RDF води до големи загуби за Столична община.Общата сума на година от извозването до циментовите заводи, изгарянето и пропуснатите ползи възлиза на около 50 милиона лева. Също така Столична община ще трябва да връща средства по европейския проект, ако инсталацията не бъде изградена, тъй като тя е третият, завършващ етап, от интегрирания проект.След проведени консултации и обсъждания с експерти ние, общинските съветници от БСП, сме категорични, че такава инсталация трябва да бъде изградена. Считаме обаче, че мястото, което е определено за това, а именно ТЕЦ \"София\", не е подходящо. За него дори все още няма влязъл в сила ОВОС. По тази причина смятаме, че трябва да бъде преосмислена идеята за място за изграждане на инсталацията за изгаряне на RDF. Ние смятаме, че тя трябва да бъде на площадката край село Яна, местността \"Садината\", където е изграден заводът за преработване на битови отпадъци. Така ще бъдат съкратени транспортите разходи, както и ще бъде предотвратено допълнителното замърсяване на въздуха в София. Извозването на RDF до ТЕЦ \"София\" е предвидено да става с тежкотоварни камиони, което ще затруднява и без друго натовареното движение в столицата, ще разбива инфраструктурата и ще замърсява допълнително околната среда.Нашето предложение е да бъде изграден топлопровод, който да свърже завода в местността \"Садината\" със съществуващата топлопреносна мрежа. По предварителни разчети това би струвало около 10 милиона лева. Единият вариант е да бъде произвеждана топлоенергия, а другият - електрическа енергия, която да бъде продавана на свободния пазар. От финансова гледна точка изграждането на топлопровод ще бъде в пъти по-изгодно за Столична община в сравнение с всекидневното транспортиране на RDF за горене в ТЕЦ \"София\".Тъй като засега няма утвърдена и широко използвана нова технология и поради факта, че в Европа има над 300 такива действащи инсталации, считаме, че избраната технология е единствената възможна към този момент. Задължително условие обаче е да бъдат осигурени достатъчно качествени филтриращи инсталации, което подлежи и на допълнителен контрол. Заемът до 67 милиона евро, който ще бъде използван за съфинансиране на проекта, трябва да бъде съотнесен към нивото на дълга на Столична община и по никакъв начин не трябва да натоварва \"Топлофикация-София\" и респективно нейните потребители.За съжаление, управляващите в Столична община за пореден път действат непрозрачно и поставят дори нас, общинските съветници, пред свършен факт. Никой от нас няма достъп и не е виждал бизнесплана на проекта. Затова ние сме категорични, че много внимателно ще следим изразходването на тези публични средства, които са предвидени за изпълнението на инсталацията!", "date": "2018.02.28", "title": "БСП-София: Да на RDF горивото, но на площадката в Яна"}
{"url": "https://offnews.bg/politika/na-parvo-chetene-remontat-na-ogradata-po-granitcata-bez-obshtestven-675762.html", "text": "Ремонтът на оградата по границата с Турция да не минава през обществени поръчки. Това решиха депутатите на първо четене, като приеха промени в Закона за обществените поръчки. Предложението беше прието без гласовете на БСП и ДПС, а от \"Воля\" се въздържаха. Законопроетът, който е внесен в парламента от народни представители, беше защитен от вицепремиера Валери Симеонов. По думите му с измененията се поправя грешка. Мотивира промените с това, че в момента, се губи много време за обжалване на обществените поръчки за оградата. \"Зная, че темата ще бъде използвана за политически атаки. Призовавам на първо място да помислите за това, че съоръжението чака и има нужда от поддръжка\", каза той и добави, че до момента корупция при изграждането на защитното съоръжени е нямало и това ще продължи и занапред.Идеята на депутатите от управляващата коалиция обаче срещна остра критика от страна на опозицията.\"Това цели да освободи Министерски съвет от отговорност за оградата по границата, да натоварите с това единствено областните управители, които когато се случи поредният скандал, да изгорят като бушони“\", коментира депутатът от БСП Крум Зарков. Той добави, че Законът за обществените поръчки все повече започва да прилича на швейцарско сирене. Преди промените да бъдат окончателно приети, депутатите трябва да гласуват законопроекта и на второ четене. ", "date": "2018.02.28", "title": "На първо четене: Ремонтът на оградата по границата - без обществени поръчки"}
{"url": "https://offnews.bg/politika/vlastta-vse-pak-shte-se-namesi-v-sdelkata-za-chez-pravi-speshni-zako-675761.html", "text": "Въпреки неколкократно заявената позиция от страна на правителството, че не може да се намеси в частна сделка, каквато е тази за ЧЕЗ, сега изглежда, че целият ресурс на държавата ще бъде впрегнат покупката на електроразпределителното дружество да пропадне.По предложение на ВМРО - Българско национално движение ще бъде редактиран Законът за енергетиката, който ще дава правомощия на Комисията за енергийно и водно регулиране (КЕВР) да се намесва сделките при продажба на капитала на търговски дружества, които управляват стратегическа за енергийната ни система инфраструктура. В този случай купувачите следва да бъдат стратегически инвеститори, които да могат да гарантират дългосрочното устойчиво развитие на енергийната система на България.По разпореждане на лидера на ВМРО Красимир Каракачанов идеите бяха предложени от Веселинов и одобрени от коалиционните ни партньори. Те ще бъдат представени и на бъдещите заседания на съответните ресорни комисии в парламента и на останалите парламентарно представени партии, се посочва в прессъобщение от ВМРО.Това е първата стъпка към осъществяване на сериозна прозрачност и контрол в сферата на енергетиката що се касае до стратегически инвестиции, като сделката за ЧЕЗ, която буквално носеше заплаха за сигурността на страната.Идеята за намеса на държавата в сделката идва само дни, след като от правителствената пресслужба обявиха, че по нареждане на премиера Бойко Борисов е започнала проверка на сделката. В : ", "date": "2018.02.28", "title": "Властта все пак ще се намеси в сделката за ЧЕЗ - прави спешни законови промени"}
{"url": "https://offnews.bg/obshtestvo/sinia-i-zelena-zona-v-sofia-rabotiat-dnes-675768.html", "text": "„Синя“ и „зелена“ зона в София работят днес, съобщиха от ЦГМ.От Център за градска мобилност“ предупреждава, че условията са зимни и призовава гражданите, които могат да не използват своите автомобили, да не го правят.Буферните паркинги на метростанциите работят и са безплатни за хората, които пътуват с метрото.Основните паркинги пред големи обществени сгради също са отворени за паркиране при зимни условия.", "date": "2018.02.28", "title": "Синя и зелена зона в София работят днес"}
{"url": "https://offnews.bg/nashite-avtori/prikazka-za-edin-tok-675770.html", "text": "Преди много, много години имало една държава. В нея нищо не било като хората. Особено хората.Дърветата растели накриво, особено крушите, магаретата стоели и се запъвали по мостовете, кучетата лаели, керваните обаче въобще не вървели, защото били фалирали и били следствени, даже и кучетата не лаели, ами мяукали, защото според Истанбулската конвенция, в която никой не вярвал, те имали право на самоопределение и затова даже някои и не мяукали, ами ровели земята. И като ги питаш какво са се разровили, отговарят: \"Мх, че какво!? Къртица съм, така се чувствам и точка!\".Абе въобще – странна държава. Високи сини долини, реки и златни коронки на предните зъби. На някои от ромите.В тая държава, когато станели сутрин от сън, хората си сварявали джезве силна ракия, поръчвали си по телефона порция бейби кебапчета от близката сръбска скара, изпращали децата си и престарелите си родителите на работа, самите те отваряли фейсбук профилите си и започвали да обсъждат постовете един другиму. В постовете най-често се говорело за това колко е ненормално всичко наоколо. А то си било съвсем нормално по мерките на тая държава: птиците цъфтели, дърветата пеели, зимно време падал доларът, лятно време се вдигало еврото, през цялото време се вдигали прах и шум. И всичко си вървяло някак си. И обратното.Един ден се случило така, че в тая държава токът изчезнал.Тук ток, там ток – няма го! Сутрин стават хората – запалват си лампите, а вместо от лампите да заструи ведра светлина – ха, що да видиш! – заструява лепкав, мастилен мрак или нещо подобно, примерно – мармалад от сини сливи. Но не и ток! Луда работа!И печка да пуснеш, защото навън е люта пролет и дърво и камък се пукат от мека топлина – няма брат! – от печката излиза само хриплив звук и реотаните викат, че нещо не им е много добре и днес няма да произвеждат калории. Че то каква топлина без ток?! Вие термодинамика нещо да сте чували?!Министрите и техният председател, който бил едно момче от наблизо до града, се разтърсили също. Защото в такива случаи те знаели – изчезне ток, изчезнат парите, изчезне златният резерв или нещо друго, уж незначително, а тоя пусти народ веднага се вдига на бунтове и започва да роптае! И даже някои почват да заплашват, че имат връзки с определени попове от арменски произход и ако се наложи – даже и имейл ще им изпратят, та да се оплачат от правителството!Затова министрите и техният председател казали: \"О, тая работа така няма да се размине! Ще разнищим ние всичко тука, наоколо! Това не е шега работа – това са поне пет кила електрони! Ток е това, ей! Кулони, нютони, волтове и ватове, джаули, тесли, фаради и омове – къде са се дянали?! Това да не са ти пет милиарда лева, че да ги отмъкнеш и да се скриеш в някой офис в центъра на столицата! Както се прави обикновено. Ами че това е тока на народа брей! С него нашият отруден народец си зарежда айфоните, че да може да оре, да сее и да сади пирер! И бейби рукола!Ще открием ние кой отмъкна тока, ако ще да се наложи да го търсим и на кучето в гъ...хм тук вече може да ни обвинят и в сексуален тормоз...Но така де – ще го намерим ние! Мътните да го вземат! Всъщност – така да се казва може ли? Не е ли политнекоректно? Я по-добре така: Бистрите да го вземат!\".Разтърсили се министърите и техният председател – някой вдига килима, друг проверява в тубата с лепило, трети занича под полата на омбудсмана на републиката, съдят го за сексуален тормоз съответно, той си излежава присъдата на Сейшелските острови и пак запрята ръкави, па търси ли търси. А навън мрак и само ситният дъждец се сипе и напоява земята три ли пет ли недели или нещо такова.Накрая председателят на министърите решава да потърси и там, дето никой юнак, никой син от майка раждан не се е престрашавал да търси – право в телевизора! Защото знае, мъдрецът му с мъдрец, че ако не откриеш нещо даже и в гугъл, ще се наложи да го потърсиш чак в малкия екран, евентуално ако нямаш голям, семсе и триинчов.Отива, разбийш ли, председателят до телевизора и го пуска. Ще речете – той да не го е държал в затвора, та да го пуска? Но не, не е така – господин председателят в затвора не държи никого - ни собственици на банки, ни висши магистрати, ни други рецидивисти, камо ли телевизори. Пуснал го така – чрез копчето. Цък. И няма никакви определени антиципации, очаквания един вид, просто бил решил да погледа енимъл планет за едни котенца. И какво да видиш – по телевизора дават една жена.Досущ като жена. В смисъл – с глава, уши, ръце и долни крайници, коса растяща от главата и разни други неща. Гледа председателят – жената в телевизора говори – значи – жива и здрава е, няма нужда от неговата помощ (председателят бил в миналото пожарникар и де що видел – помагал и спасявал, веднъж спасил даже муха от паяк) – можем да минем на друг канал, вика си, и тъкмо да пресира копчето на дистанцията, та да смени канала – що да види! Жената вика: Аз отмъкнах тока!Председателят седи като сащисан! Жената си сваля обувката и вика – ето това е тока! И навира тока си в мутрата на репортерката, все едно оная не е виждала ток. Репортерката гнусливо плюе настрана, па вика: \"Вие значи така! Отмъкнахте тока, а сега народът седи без ток и чати в туитър на тъмно! Срамота! Така и турчин не го е клал тоя народ, както вие му отнехте тока, колкото и малоумно да е това сравнение!\".Ама жената с тока вика: Аз въобще нямам намерение да отнемам тока на народа! Ще му го дам веднага, само трябва тука с теслата и рендето да си поиграя, та да му променя малко така цената, че нещо не ми харесва!Ааа добре – вика репортерката, а председателят потрива ръце, вика си наум: \"Ще ги разнищя аз тия, направо нищо няма да им направя, така съм им набрал! Ама нищичко, заклевам се!\".И цъкнал мощно, та сменил канала. Отишъл право на кошмари в кухнята, където давали как един готвач с търбух, в който спокойно трима турци могат да седнат да пият кафе, готви без ток. Приготвя на открит огън накладен от ледени висулки супа от чиста водица с малко тъжни размишления, нарязани на ситно и малко горчиви съмнения – на вкус.А жената с тока верно – върнала го на народа. Тя била подставено лице или нещо друго там, по-неприлично, на някаква ошфорка ли на офшорка ли, та върнала тока на народа, ама с по-друга цена. По една торба жълтици за лъжица ток. Ма това, че никой вече няма жълтици и че тока не се мери с лъжици – кой ти гледа!Важното е, че от тоя ден ток имало за народа, че даже и за другите дет не са от народа. А министрите и председателят им били доволни и щастливи, народът се къпел в благоденствие, щото с вода не обичал, не било неговото, а народът обичал да бъде себе си и разни други работи...и въобще в смисъл всичко станало мега яко, позитивно, уникално, грабващо и усмиващо деня с аромат на шоколад при изтъркване, но за повече информация, разбийш ли, прочетете листовката.", "date": "2018.02.28", "title": "Приказка за един ток"}
