{"url": "https://offnews.bg/zimni/edinichnata-ni-shtafeta-zavarshi-v-josterzund-716589.html", "text": "Единичната ни смесена щафета в състав Даниела Кадева и Антон Синапов даде 15-о време на старта на Световната купа в Йостерзунд.Българите бяха един от общо 16-е отбора, които финишираха, докато други 10 бяха затворени с обиколка. Кадева и Синапов използваха 14 допълнителни патрона и направиха две наказателни обиколки.Победата грабнаха шведите в състав Себастиян Самуелсон/Хана Еберг, които дадоха общо време 36:41.1 минути. Зад тях се нареди германския дует, на 18,1 секунди, а трети са норвежците - 40,1 секунди.Българите завършиха на 3:30.1 минути от победителите.", "date": "2019.11.30", "title": "Единичната ни щафета завърши в Йостерзунд"}
{"url": "https://offnews.bg/futbol/fenovete-na-botev-otgovoriha-na-samuilov-716592.html", "text": "Феновете на Ботев отговориха на отпреди няколко дни. Привържениците твърдят, че задълженията на “жълто-черните” нарастват вместо да се покриват и призоваха да не се прехвърля по един наивен начин вината “от болната глава на здравата”.ДОГ-Н ГЕОРГИ САМУИЛОВСОБСТВЕНИК НА ЕФ ЕС МЕНИДЖМЪТ ЕООДУВАЖАЕМИ ГОСПОДИН САМУИЛОВ,В отговор на Вашето “изявление към ботевистите”, с пълното съзнание за отговорността, която носим, заявяваме следното:С Договор от 30.08.2018 год., Еф Ес мениджмънт ЕООД с регистриран капитал от 2 лв. придоби 60% от капитала на ПФК Ботев АД при условия: да развива и финансира ПФК Ботев АД; да изгради стадион “Христо Ботев“, съгласно одобрения от Община Пловдив инвестиционен проект, да разработи стратегия и план за развитие на ПФК Ботев АД.Петнадесет месеца по-късно не е започнало изпълнението на тези ангажименти. Състоянието на клуба е по-лошо от това, в което го поехте.Задълженията нарастват, вместо да се покрият; освобождават се масово футболистите, както и треньорите, които бяха доведени през лятото, лицензирането за следващата спортно-състезателна година е проблемно; школата е в регрес; годината ще е отрицателна, а не нулева, и т. н. Решаването на най-големия проблем на клуба – строежа на стадион “Христо Ботев“, отлагате до развалянето на концесията.Заявяваме Ви, че намерението за скрита приватизация на стадиона е категорично недопустимо. По тези причини, опитът Ви, чрез обръщението да се прехвърли вината от болната глава на здравата е твърде наивен. Като сериозен бизнесмен Ви призоваваме да изпълнявате ангажиментите си по горепосочения договор.С уважение,СДРУЖЕНИЕ ПФК БОТЕВКЛУБ НА ПРИВЪРЖЕНИЦИТЕ НА БОТЕВ ПЛОВДИВОБЕДИНЕНИ ФРАКЦИИ BULTRAS", "date": "2019.11.30", "title": "Феновете на Ботев отговориха на Самуилов"}
{"url": "https://offnews.bg/futbol/botev-plovdiv-prodalzhava-da-nizhe-pobedi-pri-fero-716594.html", "text": "Ботев Пловдив продължи победната си серия в Първа лига под ръководството на новия треньор Ферарио Спасов, след като разгроми като гост Царско село с 3:0 в двубой от 18-ия кръг. Така пловдивчани взеха реванш за загубата у дома от същия съперник в началото на шампионата.Срещата започна с минута мълчание в памет на големия ни актьор Стефан Данаилов, който почина по-рано през седмицата.Домакините упражниха традиционния натиск в началото, но не успяха да материализират превъзходството си. Така се стигна до откриването на резултата в 25-ата минута, когато Антонио Вутов получи топката от Лазар Марин и направи 1:0.В 36-ата минута Ботев вкара втори гол. Футболист на домакините опита да върне към централния защитник Кавдански, но топката се спря в една от локвите на терена. Последва моментален извеждащ пас към Вутов, който се откъсна сам срещу вратаря и реализира с шут под гредата за 2:0.Гостите стигнаха до трети гол в 66-ата минута след точно изпълнена дузпа от Тодор Неделев.Така Ботев записа четвърта поредна победа и вече е девети с 22 точки. Царско село е 12-и с 15.", "date": "2019.11.30", "title": "Ботев Пловдив продължава да ниже победи при Феро"}
{"url": "https://offnews.bg/drugi/antoaneta-stefanova-stana-evropejska-vitceshampionka-po-blitc-716591.html", "text": "В Монте Карло (Монако) на 29 ноември 2019 се проведе Европейското първенство за жени по блиц. Бяха изиграни 13 партии с контрола 3 минути + 2 секунди на ход.Пореден голям успех на GM Антоанета Стефанова, която завоюва сребърното отличие с 9,5 точки. С 10 т. еднолично титлата спечели GM Александра Костенюк от Русия, а сънародничката й GM Валентина Гунина (9,5 т.) е трета.Впечатляващо е представянето и на останалите български участнички, които още веднъж показаха, че България разполага със силна млада генерация шахматистки.WIM Габриела Антова - първо място до 18 г., (19-та в генералното класиране) , IM Нургюл Салимова - второ място до 16 г., WFM Надя Тончева - първо място до 14 г.", "date": "2019.11.30", "title": "Антоанета Стефанова стана европейска вицешампионка по блиц"}
{"url": "https://offnews.bg/dw/zhan-klod-iunker-chovekat-kojto-davashe-glas-i-sartce-za-evropa-716587.html", "text": "„Тръгвам си нито натъжен, нито прекомерно щастлив, но с усещането, че истински съм се старал\", каза Жан-Клод Юнкер в последното си изказване в Европейския парламент. Той сподели, че през петте години на поста председател на Европейската комисия е преживял както светли, така и мрачни моменти. Юнкер над 20 години заема челни позиции в Европейския съюз. Като премиер и финансов министър на родния си Люксембург, след това като председател на страните от Еврогрупа, която среща финансовите министрите от Еврозоната, и накрая като шеф на изпълнителната власт на ЕС. На 65 години Юнкер, който страда от здравословни проблеми, иска да се отдаде на почивка, да напише книга и да препрочита стиховете на Райнер Мария Рилке.Като председател на Комисията Юнкер се изправи пред множество кризи: Гърция трябваше да бъде спасена от фалит, а Еврозоната да бъде изправена на крака. Последиците от световната икономическа криза, забавеното икономическо развитие и високата безработица също трябваше да бъдат преборени. Миграционният поток през Балканския маршрут и Средиземно море навреди тежко на Европейския съюз. Юнкер съвместно с европейски лидери успя да постигне сделка с Турция и Либия, за да намали сериозно притока на мигранти. Въпреки това кризата все още не е напълно разрешена. Страните членки не успяха да се обединят около предложението на комисията на Юнкер за реформиране на системата за приемане на бежанци и разпределянето им в Европейския съюз. Жан-Клод Юнкер продължава да настоява за солидарност между държавите членки и страните в Африка, от които мигрантите идват.Целувките на ЮнкерПриятели, както и противници Жан-Клод Юнкер облъчваше със заразителния си чар. Той раздаваше целувки и прегръдки на президенти, канцлери и монарси.Неговият особен хумор често будеше удивление в Европа. Веднъж преди заседание той разроши косата на един министър, друг пък целуна по челото, а към унгарския премиер Виктор Орбан отправи поздрава: „Здравей, диктаторе!“. С Орбан, който е част от християндемократическото семейство на Юнкер, неведнъж кръстосаха шпаги. Според Европейската комисия, Орбан заплашва основите на правовата държава в Унгария. По време на предизборна кампания унгарският премиер разпространи плакати с лицето на Юнкер и антиевропейски послания. Накрая Юнкер каза: „От Орбан просто се отказах\".„Глупав национализъм\"Управлението на Орбан в Унгария според Юнкер е израз на една голяма криза, която достигна кулминация по време на мандата му като председател на Комисията, а именно възходът на националистките и дяснопопулистките сили в много европейски държави от Франция, Дания, Белгия, Полша и Германия до Австрия и Италия. От този „глупав национализъм“ Европа трябва да бъде пазена, апелира Юнкер.„Обичам Европа“, заявява убедено той. За Юнкер, който е син на стоманоработник, принуден да работи за германския Вермахт по време на Втората световна война, Европа е и си остава проект на мира.Да убедиш ТръмпВъв Вашингтон, в разгара на всички нови търговски конфликти Жан-Клод Юнкер успя да убеди президента Доналд Тръмп да не налага наказателни мита на европейските автомобили, поне засега. „Тръмп ми обясни в Белия дом, че е говорил с всички лидери на европейските държави. Казах му, че Европейският съюз е отговорен за търговията. Те трябва да говорят с мен“, съобщи Юнкер след трудната среща с Тръмп. Той му подарил снимка на военното гробище в Люксембург, където са погребани американски войници. Това силно повлия на Тръмп, разказва Юнкер.Други намират, че е неуместен, като шефът на популистите в Европарламента Марко Зани. Юнкер оставя една разделена Европа, която няма отговор на притеснението на гражданите за миграцията, вътрешната сигурност и икономическото развитие, критикува го представителят на италианската „Лига“.Най-тежката загубаТактиката на Юнкер за разоръжаване има обаче своите граници.Фараж се смята за говорител на поддръжниците на Брекзит и често е атакувал остро Юнкер. „Какво правите още тук?“, попита Юнкер, когато Фараж се появи на заседание след референдума за напускане. На снимка след това изглеждаше като че ли Юнкер целува Фараж по бузата. „Пошушнах му нещо обидно“, обясни Юнкер.Председателят на Европейската комисия определя Брекзит, който е отложен за 31 януари 2020 година, като своята най-тежка загуба. Юнкер днес смята, че не е трябвало да послуша съвета на Дейвид Камерън, а да се намеси в кампанията.Последен шансВ първата си реч за състоянието на Съюза Юнкер определи своята комисия, поела руля по време на дълбоката криза около изправената пред фалит Гърция, като „Комисията на последния шанс“. Успя ли да оползотвори този шанс? Икономически има с какво да се похвали. Инвестиционната програма от 300 милиарда евро успя да изпълни своята задача. Работни места бяха създадени.Резултатите от планираната задълбочена реформа на ЕС, за които френският президент Еманюел Макрон настоява, са оскъдни. Имаше няколко козметични инициативи, но структурата и проблемите се запазиха. Предложението на Юнкер постовете на председател на Европейската комисия и на президент на Европейския съвет да бъдат слети не бяха посрещнати с ентусиазъм.Провали се и опитът на комисията да бъде насрочена дата за започване на преговори за членство със Северна Македония и Албания.Юнкер пожела много успех и всичко добро на своята наследничка Урсула фон дер Лайен „Не давам съвети, със сигурност не публично. Всичко, което бих казал, би било по-скоро удар, отколкото съвет“, казва Юнкер с усмивка на последната си среща на върха, 148-мата в неговата кариера.Б. ред. - Статията на Бернд Ригерт е от ", "date": "2019.11.30", "title": "Жан-Клод Юнкер: човекът, който даваше глас и сърце за Европа"}
{"url": "https://offnews.bg/politika/mosv-da-radomir-izpiva-vodata-na-pernik-716593.html", "text": "Проверка на екоминистерството е установила нарушения при подаването на вода към язовир „Студена”. Проверката е извършена след оповестена от областния управител Ирена Соколова информация за отклоняване на води, предназначени за язовира, съобщи БНР.При извършения оглед на \"Врелото\" - един от водоизточниците, захранващ язовир \"Студена\", е установено, че водата постъпва във водовземна шахта, като само малка част от нея се отвежда към язовир \"Студена\". По-голямата част от водата посредством тръба отива в помпена станция \"Крапец\" и водоснабдява град Радомир.Тази схема на подаване на вода към Радомир е , като това условие е било поставяно винаги от МОСВ към В и К-Перник във всички графици от 2003-а година досега, съобщават от ековедомството.По време на проверката е установено, че помпената станция за водоснабдяване на Радомир не работи и водното количество от водовземната шахта прелива, и по дерето се включва в язовир \"Студена\". Контролиращите са получили информация на място от дежурния на помпена станция, че работата е била преустановена едва на 28-и ноември. Това съвпада и с изпратената от В и К-Перник справка за по-големия приток на 28-ми ноември от посочвания до този момент към язовир \"Студена\".Водохващането и помпената станция не са частна инициатива, а се стопанисват от ВИК дружество, което е съсобственост на държавата в лицето на МРРБ и общините на Перник, Радомир и Земен, писа по-рано днес Биволъ.Кой ще понесе отговорността за кошмара на перничани - Нено Димов, чието министерство разрешава и контролира използването на водни обеми от “Врелото” за Радомир, от “Студена” за Перник и навсякъде из страната? въпросът кой е виновен остава висящ засега.МОСВ е позволило на 5000 души от Радомир да ползват 250 000 куб. метра на месец, или близо 100 литра в секунда от язовир “Студена”. За сравнение, целият Благоевград с неговите 183 000 жители ползва в момента 160 литра в секунда заедно със загубите по ВИК-мрежата, се посочва в разследването.", "date": "2019.11.30", "title": "МОСВ: Да, Радомир изпива водата на Перник"}
{"url": "https://offnews.bg/sviat/napadateliat-v-london-e-saden-za-terorizam-isliamska-darzhava-poe-otg-716596.html", "text": "Терористичната групировка Ислямска държава пое отговорността за нападението вчера в Лондон, при което загинаха двама души, предаде Ройтерс, като се позова на свързаната с ислямистите агенция Амак /Amaq/.„Ислямска държава заявява, че нападението в Лондон в петък е осъществено от един от нейните бойци“, съобщава агенцията.Мъжът, който извърши атаката, определена като терористичен акт, на Лондонския мост в петък, се оказва бивш затворник, осъден за терористична дейност, съобщи по-рано днес Би Би Си /BBC/.Полицията е идентифицирала нападателя - 28-годишният Усман Хан е бил пуснат условно от затвора към момента на атаката, в която бяха убити мъж и жена, а други трима души бяха ранени.Вчера Хан бе застрелян от полицаи, като преди това беше задържан от граждани. Властите определиха нападението като терористичен акт.Ръководителят на отдела за борба с тероризма в лондонската полиция Нийл Басу заяви, че Усман Хан е осъден през 2012 г. „Той е освободен от затвора условно през декември 2018 г. и сега ключово за разследването ще бъде да се установи как е дошъл да извърши това нападение”, каза той.В. „Таймс” уточнява, че освобождаването на Хан от затвора през миналата година е станало възможно, след като той се е съгласил да носи електронна гривна за проследяване на местоположението му.Полицейският шеф Басу посочва, че се претърсва адрес в Стафордшир, където е живеел Хан. „Все още разследването е в начален етап и към момента не търсим активно друг участник, свързан с атаката. Въпреки това действаме бързо, за да гарантираме, че не са били замесени и други хора, както и че няма заплаха за обществото”, пояснява той.По време на нападението са убити мъж и жена, потвърждава Нийл Басу. Други трима – мъж и две жени, са ранени и остават в болница. Вчера ръководителят на Спешната помощ Саймън Стивънс каза, че един от пострадалите е в критично, но стабилно състояние, друг е в стабилно състояние, а третият е с по-малко сериозни наранявания.", "date": "2019.11.30", "title": "Нападателят в Лондон е съден за тероризъм, Ислямска държава пое отговорността за атентата /обновена/"}
{"url": "https://offnews.bg/zimni/smesenata-ni-shtafeta-zavarshi-na-17-o-miasto-triumf-za-italia-716597.html", "text": "Смесената ни щафета в състав Милена Тодорова, Мария Здравкова, Красимир Анев и Владимир Илиев завърши на 17-о място на старта на сезона за Световната купа в Йостерзунд, Швеция.Въпреки бурния вятър, българите се справиха само с 11 допълнителни патрона и не завъртяха нито една наказателна обиколка - нещо, което успяха да постигнат само първите три тима и осмият САЩ.По-слабото бягане на националите ги лиши от по-предна позиция, но като успех може да бъде отчетено това, че тимът ни бе последният, който не бе затворен с обиколка от победителите от Италия. В крайна сметка България финишира на 4:19.5 минути зад италианците.Лиза Витоци, Доротея Вирер, Лукас Хофер и Доминик Виндиш нямаха никакви проблеми по трасето и с едва девет допълнителни патрона стигнаха до комфортен успех с общо време от 1 час, 5 минути и 56.1 секунди.На второ с изоставане от 4.1 секунди и 15 допълнителни патрона завърши тимът на Норвегия, но пасивът на \"викингите\" през голяма част от състезанието бе над минута и единствено силното каране на Йоханес Тингнес Бьо в края успя да ги доближи до победителите.Третото място остана за домакините от Швеция, които с 11 допълнителни патрона изостанаха с 59.9 секунди.В челната шестица се наредиха още отборите на Русия, Австрия и Швейцария, а след тях останаха някои от фаворитите като Германия, САЩ и Франция.На старт в днешното състезание застанаха общо 25 щафети, а в неделя започват индивидуалните стартова със спринтовете при мъжете и при жените.", "date": "2019.11.30", "title": "Смесената ни щафета завърши на 17-о място, триумф за Италия"}
{"url": "https://offnews.bg/sviat/erdogan-i-putin-puskat-turski-potok-v-nachaloto-na-ianuari-716602.html", "text": "Церемонията по въвеждането в експлоатация на газопровода Турски поток е насрочена за 8 януари в Истанбул, съобщи в. „Сабах“. Президентите на Русия и Турция Владимир Путин и Реджеп Ердоган ще ръководят откриването, заяви прессекретарят в Кремъл Дмитрий Песков.Днес по време на церемонията по включването на Трансанадолския газопровод /ТАНАП/ в Трансадриатическия тръбопровод /ТАП/ в Одрин Ердоган обяви датата и за Турски поток.Миналата седмица „Газпром“ съобщи, че към момента двете тръби на Турски поток са запълнени с газ – от бреговите обекти около Анапа до приемния терминал, разположен в селището Къйъкьой по крайбрежието на Турция. Компресорната станция „Русская“ и участъкът от бреговото съединение в Русия са готови за стартиране на експлоатацията. В същото време приключват и подготвителните работи за пуска на приемния терминал в Турция.Турски поток е проект за експортен газопровод от Русия в Турция през Черно море и оттам до границите на турската страна със съответните държави. Първата тръба е предназначена за турския пазар, а втората – за доставки в страните от Южна и Югоизточна Европа. Мощността на всяка от тръбите е 15, 75 млрд.куб.метра газ.", "date": "2019.11.30", "title": "Ердоган и Путин пускат Турски поток в началото на януари"}
{"url": "https://offnews.bg/zimni/vladi-zografski-ostana-44-i-v-ruka-716600.html", "text": "Най-добрият ни състезател в ски скока Владимир Зографски преодоля 107 метра, които му донесоха 77,5 точки в първия си скок на състезанието за Световната купа на голямата шанца в Рука, Финландия.Този резултат отреди на българина 44-о място и той не се класира за втория скок, към който продължиха най-добрите 30 състезатели.Лидер след първите опити е словенецът Тими Зайц, който постигна 140 точки след скок от 137,5 метра. Втори със 138,7 точки е сънародникът му Петър Превц.Стартът в Рука е вторият индивидуален за сезона в Световната купа по ски скок, а в неделя предстои още един във финландския зимен център.", "date": "2019.11.30", "title": "Влади Зографски остана 44-и в Рука"}
{"url": "https://offnews.bg/futbol/iztegliha-zhrebia-za-evro-2020-koshmarna-grupa-ni-chaka-ako-se-klasi-716603.html", "text": "В румънската столица Букурещ беше изтеглен жребият за груповата фаза на Евро 2020.България все още не се е класирала за форума, но узна евентуалните си съперници, ако преодолее в баражите Унгария и победителя в мача между Исландия и Румъния през март в София.Нашите са в един поток с колоси като Германия, Франция и Португалия, което изглежда доста стряскащо.Мачът на откриването ще бъде между тимовете на Италия и Турция в Рим на 12 юни, а финалът е на \"Уембли\" в Лондон.Жребият обаче не е окончателен, защото ще има размествания, ако Румъния и Ирландия се класират на европейското. Те са от страните домакини и ще бъдат преместени в други групи.Ето разпределението на всички групи:Група „А” (мачовете ще се играят в Рим и Баку)1. Италия2. Швейцария3. Турция4. УелсГрупа „B” (мачовете ще се играят в Санкт Петербург и Копенхаген)1. Белгия2. Русия3. Дания4. ФинландияГрупа „C” (мачовете ще се играят в Амстердам и Букурещ)1. Украйна2. Нидерландия3. Австрия4. Победител от плейоф „А“ (Исландия, България, Унгария, Румъния) или победител от плейоф „D“ (Грузия, Северна Македония, Косово, Беларус)Група „D” (мачовете ще се играят в Лондон и Глазгоу)1. Англия2. Хърватия3. Чехия4. Победител от плейоф „С“ (Шотландия, Норвегия, Сърбия, Израел)Група „Е” (мачовете ще се играят в Билбао и Дъблин)1. Испания2. Полша3. Швеция4. Победител от плейоф „В“ (Босна и Херцеговина, Словакия, Ейре, Северна Ирландия)Група „F” (мачовете ще се играят в Мюнхен и Будапеща)1. Германия2. Франция3. Португалия4. Победител от плейоф „А“ (Исландия, България, Унгария, Румъния) или победител от плейоф „D“ (Грузия, Северна Македония, Косово, Беларус)*Победителят от плейоф „D“ ще играе в последната група, ако Румъния спечели плейоф „А“.*България ще попадне в група „F”, ако успее да преодолее плейофите.", "date": "2019.11.30", "title": "Изтеглиха жребия за Евро 2020, кошмарна група ни чака, ако се класираме"}
{"url": "https://offnews.bg/112/vnimanie-dvizhenieto-mezhdu-vladaia-i-dragichevo-e-zatrudneno-zaradi-716586.html", "text": "Движението по пътя София-Перник между Владая и Драгичево временно е в една лента заради катастрофа, съобщиха от Пътната полиция.Ограничено е и движението по пътя Самоков - Шипочане поради изтеглянето на обърнат ТИР. На шофьорите се налага да изчакват на място", "date": "2019.11.30", "title": "Внимание: Движението между Владая и Драгичево е затруднено заради катастрофа"}
{"url": "https://offnews.bg/obshtestvo/andrej-cherpi-za-imeto-si-narodat-pochita-pokrovitelia-na-mechkite-716574.html", "text": "Православната църква почита днес паметта на Свети Апостол Андрей Първозвани. Имен ден празнуват Андрей, Андрея, Андриян, Андро, Храбър, Храбрин, Силен и Първан. Името Андрей означава „мъжествен, здрав, кален”. В народната традиция този ден е по-известен като Андреевден и се свързва с прехода между есента и зимата.Апостол Андрей е първият от 12-те апостоли, когото Исус повикал, за да тръгне с него.Андрей жадувал за божествената истина още от най-ранна възраст. Когато в Юдея се появил Йоан Кръстител, той станал един от неговите ученици. Един ден Йоан посочил на Андрей минаващият през народа Исус и му казал: “Ето агнеца Божи!”. Когато чул това, Андрей тръгнал след Христос и прекарал с него целия ден. След това той намерил брат си Симон (Петър) и му съобщил за идването на Спасителя.На трапезата се слагат боб, леща, царевица, жито и други зърнени храни, защото те са символ на плодородието. Всеки трябва да хапне от варивото, за да е здрав през годината и да му наедрява късметът като варено зърно.", "date": "2019.11.30", "title": "Андрей черпи за името си, народът почита покровителя на мечките"}
{"url": "https://offnews.bg/futbol/penata-kojto-e-ot-tcska-da-e-ot-tcska-kojto-e-mezhdinen-da-igrae-716568.html", "text": "Треньор номер 1 на ХХ век у нас Димитър Пенев даде любопитна прогноза за предстоящото в неделя дерби в Първа лига срещу шампиона Лудогорец на \"Българска армия\".\"Мач като мач. Редовна среща от първенството. Който е от ЦСКА, трябва да даде предимство на ЦСКА. А който е междинен – да играе тото кой ще спечели”, коментира Пенев пред \"Тема спорт\".Той се спря и на новия треньор на червените Милош Крушчич.\"Всеки треньор ще се обиди, ако някой друг говори за играта и тактиката му. Аз знам как съм се чувствал, когато са го правили по мой адрес. Неприятно е за всеки треньор.\"Защо не играеш с този, защо не пускаш онзи\" и други подобни. Е, кого да пусна - братовчед ти ли? Значи аз да слушам какво говорят другите хора, а моят процент мнение като треньор да изчезне, така ли?Не става. Който е треньор в момента, той знае най-добре и няма нужда и полза да му се дават съвети\", заключи философски Пената.", "date": "2019.11.30", "title": "Пената: Който е от ЦСКА, да е от ЦСКА, който е междинен - да играе тото"}
{"url": "https://offnews.bg/kultura/preporachvame-vi-lodkariat-diplomen-spektakal-na-poslednia-klas-n-716436.html", "text": "Последният клас на проф. Стефан Данаилов посвещават дипломния си спектакъл на своя Мастер и ще очакват всички негови бивши възпитаници, приятели и колеги. „Нека се съберем заедно. Стефан Данаилов би искал така.\" Призовават младите актьори. „Лодкарят\" от Джез Бътъруърт ще се играе на 30 ноември, 19.00 ч., Голяма сцена, Театър НАТФИЗПостановка д-р Сава Драгунчев, сценография и костюми Елис Вели и Ванина Цандева, мултимедия Димитрис Георгиев, композитор Милен Апостолов, хореограф Валерия Колева, фотограф Кети Райкова.Участват студентите от последния клас на проф. Стефан Данаилов: Йордан Ангелов, Цветан Апостолов, Боряна Бабанова, Радина Боршош, Филип Буков, Роберт Ваханян, Явор Вълканов, Дона Вълова, Петър Данов, Анджелика Джамбазова, Стела Димитрова, Георги Краев, Велислава Костадинова, Божидар Мицев, Габриела Накова, Пепа Николова, Недиляна Павлик, Филина Петрова, Антон Порязов, Марин Рангелов, Живко Сираков, Румен Троев.Сава Драгунчев", "date": "2019.11.30", "title": "Препоръчваме ви: 'Лодкарят' - дипломен спектакъл на последния клас на Стефан Данаилов"}
{"url": "https://offnews.bg/nashite-avtori/razhodka-do-starata-katolicheska-cherkva-716272.html", "text": "Да знаете, че съм поръчал хубаво време за днешната ни разходка. От сутринта тайничко се моля да не вали, защото предишния път подгизнах от силния дъжд, а горкият ми китайски чадър не издържа, счупи се и бе достойно погребан в най-близкото улично кошче.Заставам фронтално пред Римо-Католическата конкатедрала „Свети Йосиф“. Внушителна е, май засега е най-голямата от католическите сгради в България. Виждам обаче и призрака на стоялото тук преди това здание. Далечната история е започнала много преди тази модерна постройка, облицована с прекрасен полиран камък. През 1875 година, малко преди Освобождението, монсеньор Франческо Риналди, със седалище гр. Пловдив изпраща някой си отец Тимотей в София. Ролята на падре Тимотей е на епископски викарий. Дребният на ръст човек, пристига в града ни с малкия си прашен, дървен куфар, вързан с каиши от груба биволска кожа. Багажът е пълен с религиозна литература, но не е само това. По-важното е, че емисарят идва с плановете в главата си час по-скоро да поеме грижите за живеещите и работещите тук католици. Впрочем, главната причина да дойде е, че през 1873 г. с откриването на железопътната линия Цариград - Пловдив - Белово и най-вече с превръщането на София в водещ държавен център, вече достатъчно число католици от околните европейски държави обитават града ни. Разчита се тъкмо на тяхната лична помощ за строителството. Вероятно и на техни дребни финансови пожертвования. Само така, през 1875 година отец Тимотей би могъл да положи основите на нова енория. Другата причина да дойде е, че към паството най-естествено ще се причислят занимаващите се с дребна търговия многобройни хървати и албанци, които са ревностни католици, живеещи от десетилетия тук в града и околностите.Нека все пак погледнем какво показва първото преброяване в Княжеството към 1 януари 1881 г.: от 20 500 жители на града във вероизповедно отношение се подразделяли 14 052 православни, 4274 израилити, 1258 мохамедани, 714 католици и 136 протестанти.Което означава, че количеството вярващи католици е било напълно достатъчно за оформяне на църковна обител и формиране на енория, което всъщност са целите на командирования отец Тимотей.Три години по-късно, тъкмо малко преди Освобождението, тук трескаво се полагат каменните основи на бъдещия църковен градеж. Работата кипи, носи се материал, наоколо пращи от ентусиазъм. На обед терзиите и помощниците им са насядали по околните тревни площи, за да похапнат набързо от донесените бохчи с храна. Сядам и аз до тях само като наблюдател, но ми подават парче хляб и ме подканят да оглозгам едно пилешко бутче. Докато обирам месцето по кокалчето, майсторите вече слизат при основите, за да продължат с тежката си работа. Гледам, че темела на черквата е бил на абсолютно същото място, както и днес. Но виждам, че градежа е с по-скромни размери, а предназначението му е за малка църква с аскетична пристройка за бъдещото обитание на отците. Проектът е особен за времето си, предполагам причината, и затова отварям една скоба, за да поясня. Вероятно е заради промяната в правната система в залязващата вече Османска империя, което е свързано с публикуването на Хатихумаюн* от 1856 г. Разрешението донякъде позволява достатъчно свободи за живеещите в Империята, а в него се съдържат и правилата за религиозната основа. А пък едно от тях е, че на християнските храмове може да бъдат поставяни камбани. Така че, за проекта на черквата тук е предвидено да има и камбанария. Не можах да открия, за съжаление, кой е архитекта на построената тогава църква, вероятно това ще стане през някоя от следващите ни спирки. Напомнете ми по някое време, когато спрем за кратко кафе.Ако се върнем в онзи период по време на строителството през 1880 г., ще разберем, че въпреки сградите да не са още завършени окончателно, нетърпеливите енориаши настояват черквата, колкото може по-бърже да се освети. Искат да е отворена час по-скоро, за да влизат за всекидневните служби на латински и български. Впрочем до днес са на тези езици, плюс полски. Мога да твърдя, че новата катедрала има чудесна акустика, посещавал съм някои хорови и музикални концерти, организирани там. Та, по онова време, почти завършеният енорийски комплекс включвал освен църква, но и манастир за отците-капуцини. Също и малко училище заедно с концертна зала. Сградите са напълно завършени през 1889 г.Отвътре: изографисването на старата разрушена по-късно сграда (малко по-надолу ще разберем защо е разрушена) е било в типичния стил, както се вижда на снимката с вътрешния изглед.Пренасяме се бързо от момента на освещаването на новата черква с три десетилетия напред. Пускайки въображаемата „кинолента“, виждаме картината от 25 април 1925 г. Минали са точно десет дни след атентата в църквата “Св. Крал”, която се намира на 200 метра оттук (днес се нарича „Св. Неделя“). Кубето на взривения храм грозно стърчи. Съвсем отблизо до останките на черквата все още мирише на изгорени дървени греди, а всичко наоколо напомня за страшния гърмеж. Дори обичайните градски птички не се чуват и не се виждат да прелитат, явно всички са някак рязко подплашени и предпазливо кацат по съседните покриви, избягвайки допира със стените на страшната църква. Следобед е, идва една голяма група хора, а покрай тях деца с цветя в ръце. Начело на групата с бърза, бодра крачка енергично върви неизвестният никому пратеник на папата, апостолическият делегат в България - монсеньор Джузепе Анджело Ронкалли. Той не подозира (а и никой тогава впрочем), че съвсем скоро, в едно недалечно бъдеще самият той ще бъде избран за папа. Ще е именуван Йоан ХХIII и ще бъде наричан от всички “българският” папа. Силна личност, с чието име, усилия и авторитетна дейност тук в България, се свързва спешната организация и помощ след разрушенията на Чирпанското земетресение. Но не е само това, разбира се. Днес няма да се впускам в издирване на подробностите от житието-битието му тук, но ще спомена една интересна случка с него и свързана с това земетресение. В момента, в който Ронкалли прекрачва предверието на църквата „Свети Лудвиг“ в Пловдив става първият трус. В следващите две секунди вече е съборена главната фасада на църквата, а след миг падат и двете малки кули. Но всичко се срива покрай папския пратеник, а той остава абсолютно незасегнат. Ронкалли само е потънал в бяла прах, няма дори една драскотина. Стават чудеса, нали? За Анжело Ронкалли може да се пише много, но това е за друга тема. Днес ще отбележа, само че преданата управа на София се е отблагодарила с наименуването на една улица на негово име.Движейки се назад във времето, нека да отидем сега и още двадесет години напред, в годините на войната. На 30 март 1944 г. църквата „Св. Йосиф“ е ударена с пряко попадение и е разрушена при една от англо-американските бомбардировки над София. На снимката се вижда, че сградата вече няма покрив след пожара. Отдясно е ул. „Луи дьо Лавеле“, отляво е улица ул. „Княз Борис I”. Това едва ли ще ви ориентира, но нека само ви илюстрирам остатъците от градския ландшафт по онова време. Сградата после е доразрушена и не е възстановявана в оригиналния си вид. Интересното е, че от огъня оцелява статуята на Дева Мария от Лурд, запазена е и до днес. Стените с красивите стенописи, за съжаление, не са оцелели. Между другото, фотографиите са много редки, извадени са от пожар, бяха ми предоставени любезно от Ордена, за да може да ги видите и вие.Тъкмо сега е моментът да добавя една малка историйка за тези, които са хвърляли бомбите. Ще я преразкажа накратко, но естествено, чувствата на участниците няма как да бъдат пресъздадени с прости думи. Оставям го на вашата фантазия. И така, на този фатален ден са долетели във формация от 450 бомбардировачи и 150 изтребители, пуснали са 3000 разрушителни и около 30 000 запалителни бомби. Отдолу, всичко в града е потънало в пламъци…... А около 45 години след войната, някъде в края на 90-те, в Католическата черква на ул. “Кн. Борис I” влиза един възрастен чужденец. Той е канадец. След дълъг задушевен разговор с падрето - отец Франц Нонов, изявява своето желание да влезе в изповедалнята. Преди обаче да влезе в малката дървена кабинка, човекът споменава на преводача си (от когото знам тази история), че е дошъл като обикновен турист, но винаги е искал да се върне в София и да поговори с някой, защото...Защото по време на войната е бил част от екипажа на бомбардировач, сипещ бомбен товар върху града. Рейдовете отдавна са приключили, но ехото от войната очевидно все още не е заглъхнало. И ето в наши дни, този възрастен човек, бивш пилот, е дошъл, за да сподели, че е живял през всичките тези години с мъчителна си мисъл за ужасно деяние. Трябвало е да намери мир със себе си. Да, това доказва, че никога не може да избягаш от съвестта си, което е неоспорим факт.Присъствах, макар и отдалеч през 2002 г., при посещението в България на папа Йоан-Павел ІІ, когато благослови строежа на новия храм, а четири години по-късно, новопостроената сграда бе открита тържествено и осветена от пристигналия специално за случая държавен секретар на Ватикана - кардинал Анджело Содано.Може би вече огладняхте. Или зверски ви се допи кафе. Но за тая цел ще трябва да станете от компютъра, зарязвайки мислите ми да висят недочетени на екрана. Всъщност, май вече е време и аз да потеглям яваш-яваш към дома си. Оставям ви, но не забравяйте, че ако имате да казвате нещо на някого – сторете го навреме. Недейте до отлагате като онзи пилот, който се е мъчил цял живот.PS:Другият път ще се качим по стълбите на Богословския Факултет на пл. „Света Неделя“, ще видим защо и как е изчезнала цялата сграда на църковна библиотека. Къде ли са пренесени старите книги и какво се е съхранявало в сейфа на Митрополията....*Хатихумаюн - султански ферман (заповед в името на султана) от 1856 г., гарантиращ свободата на религията на всяка религиозна група. Същата заповед защитава безпрекословно поданиците на империята да не бъдат принуждавани да променят религията си и да не бъдат преследвани за убежденията си. Указът позволява на християните свободно да изповядват своята вяра, както и да започнат масово строителство на богато украсени църкви (Wikipedia)Източници:Светлозар Елдъров. Униатството в съдбата на България. С., 1994,Феликс Каниц. Дунавска България и Балканът. Историческо-географско-етнографски пътеписни проучвания от 1860-1879 г. Йосиф и Влас Чапликови. Католически софийски владици. Календар \"Св. св. Кирил и Методий\", 1922,Официален сайт на Католическата Енория „Свети Йосиф“ в СофияСайт на Братята капуцини в СофияВестник „VERITAS”, издание на католическата църква в БългарияСнимки: Архив на Константин Катранджиев, Личен архив", "date": "2019.11.30", "title": "Разходка до старата католическа черква"}
{"url": "https://offnews.bg/futbol/cherno-more-izleze-5-i-sled-boj-nad-botev-vratca-716588.html", "text": "Отборът на Черно море постигна убедителна победа над Ботев Враца у дома с 4:1 в двубой от 18-ия кръг на Първа лига.По два гола за успеха на \"моряците\" реализираха Мартин Минчев и Исмаил Иса, а за гостите почетното попадение реализира Петър Атанасов. След този успех Черно море заема 5-ото място във временното класиране с актив от 27 точки, а врачани вървят 13-и с 13.Срещата започна с едноминутно мълчание в памет на великия български актьор Стефан Данаилов, който почина през седмицата.Домакините започнаха много активно мача и дадоха да се разбере, че ще търсят победата от първата минута. Натискът на варненци даде резултат в средата на полувремето, когато в рамките на три минути между 28-ата и 31-ата Мартин Минчев на два пъти огорчи вратаря на Ботев Костов.Първо след центриране на Родриго, Иса стреля с глава, вратарят на гостите не успя да улови кълбото и за Минчев не беше трудно да се разпише. Само три минути по-късно отново младежкият национал беше точен, след като получи пас от Ндонгала и матира за втори път Костов.Ботев опита да се противопостави през втората част, но получи трети гол в 51-ата минута, когато се разписа Иса с глава.Все пак врачани стигнаха до почетно попадение в 72-ата минута, но само две по-късно Иса оформи крайното 4:1.", "date": "2019.11.30", "title": "Черно море излезе 5-и след бой над Ботев Враца"}
{"url": "https://offnews.bg/ikonomika/daden-e-start-na-gazovite-dostavki-za-evropa-prez-transanadolskia-pat-716590.html", "text": "Водещ приоритет за българското правителство е диверсификацията на източниците и маршрутите за доставка на природен газ. България подкрепя развитието на Южния газов коридор като инфраструктура от стратегическо значение за укрепване на енергийната сигурност в Европа.Това е подчертано в разпространеното до медиите съобщение от българското министерство на енергетиката. По покана на турския си колега Фатих Дьонмез енергийният ни министър Теменужка Петкова участва в церемонията по въвеждането в експлоатация на европейския участък от Трансанадолския газопровод (ТАНАП) – от град Ескишехир до турско-гръцката граница.През месец юни 2018 г., след старта на работата на участъка на ТАНАП от турско-грузинската граница до Ескишехир, турският пазар получава природен газ от находището Шах Дениз-2 в Азербайджан.С днешното откриване и на европейската част газопроводът е изцяло завършен. Дължината на ТАНАП е 1850 км., към момента капацитетът му е на 16 млрд. куб. м., като се очаква да достигне до 31 млрд. куб. м. Газопроводът ТАНАП е неразделна част от инфраструктурата на Южния газов коридор, осигуряващ транзита на природен газ през Турция към Европа.През откритата днес европейска отсечка на ТАНАП ще се извършва пренос на азербайджански природен газ към Транс-адриатическия газопровод (ТАП), включително и за България през интерконектора с Гърция. Предвижда се междусистемната газова връзка Гърция-България да бъде въведена в търговска експлоатация през 2020 г., в синергия с газопровода ТАП.Домакини на събитието в Одрин бяха президентите на Азербайджан Илхам Алиев и на Турция Реджеп Ердоган.„Азербайджанският газ ще се доставя в Европа през 20 провинции, 67 района и 600 села. Благодарение на ТАНАП доставките на природен газ в обем 16 млрд.куб.метра от Азербайджан в Турция и в Европа вече не са мечта, а реалност. От тези 16 млрд.кубика Европа ще получава 10млрд., а 6 млрд. ще постъпват в Турция“, заяви Ердоган, цитиран от Анадолската агенция.Илхам Алиев посочи, че проектът ТАНАП ще стане мост между страните и ще спомогне за сътрудничеството, откриването на нови работни места и постигането на нови дългосрочни договорености.Според него ТАНАП и Южният газов коридор са насочени към осигуряването на енергийната безопасност на страните-участници и към тях е фокусирано вниманието на целия свят.Азербайджанският лидер уточни, че към момента по тръбопровода Баку – Тбилиси – Джейхан в Турция и на световния пазар са доставени над 450 млн.тона нефт. Алиев допълни, че Южният газов коридор днес представлява международен проект за сътрудничество, обединяващ 7 държави.", "date": "2019.11.30", "title": "Даден е старт на газовите доставки за Европа през Трансанадолския път"}
{"url": "https://offnews.bg/obshtestvo/sabotata-shte-e-oblachna-i-dazhdovna-716575.html", "text": "Днес ще е предимно облачно, а на много места в страната и дъждовно, показва прогнозата за времето на НИМХ.Максималните температури днес ще бъдат между 8 и 14 градуса. Ще усещаме тези температури като по-ниски, тъй като ще е и ветровито. С умерен и силен вятър от северозапад ще прониква по-студен въздух и в края на деня, по високите полета на Западна България, са възможни снеговалежи.В планините ще духа силен и бурен северозападен вятър. Ще има и валежи от дъжд, на надморска височина над 1200 метра – от сняг. Максимални температури по най-високите върхове – около минус 5 градуса.Утре вятърът ще отслабне, а облачността ще намалее. Минималните температури ще бъдат между минус 1 и 5 градуса, а максималните – между 4 и 11 градуса.", "date": "2019.11.30", "title": "Съботата ще е облачна и дъждовна"}
{"url": "https://offnews.bg/drugi/zapochna-glasuvaneto-za-sportist-na-godinata-716569.html", "text": "От вчера е достъпна ежегодната онлайн анкета за избор на най-добрите спортни таланти на България за 2019 година.По традиция действащите спортни журналсти в страната ще имат възможността да дадат своя вот в категориите \"Спортист на годината\", \"Отбор на годината\" и \"Спортист с увреждания на годината\" и да определят бъдещите носители на най-престижните спортни статуетки в страната.Крайният срок за регистрация и гласуване за медии е 8 декември включително.За пръв път в историята на анкетата организаторите Нове АД Холдинг, в партньорство с букмейкъра \"Еврофутбол\", дават възможност и на публиката да избере своя спортен фаворит за изминалата година в новата категория \"Вот на публиката\".Всеки желаещ да даде своя глас за най-заслужилия според него атлет, може да направи това до 12 включително на специално разработената за целта онлайн платформа за гласуване на адрес 50 души от всички гласували ще имат възможността да присъстват със свой близък на най-престижното спортно събитие в страната - официалната церемония за връчване на статуетките \"Спортист на годината на България\".Според регламента на анкетата, спортните журналисти гласуват в три категории - за избор на спортист, отбор и спортист с увреждания на годината на официалната страница на анкетата - https://sportspersonoftheyear.bg, като в първата категория участниците имат право да гласуват за 10 спортисти.Гласуващите ще могат да номинират атлети от индивидуален спорт, самостоятелни спортисти от който и да е отборен спорт или отбор, чийто състав е с равностойни състезатели. В останалите две категории - \"Спортист на годината с увреждания\" и \"Отбор на годината\", журналистите имат право да гласуват само за един състезател и отбор, на които ще бъдат присъдени по 10 точки.В новата категория \"Вот на публиката\", гласуващите имат право еднократно да номинират един спортист, като атлетът, събрал най-много точки, ще спечели наградата на \"Еврофутбол\" и \"Спортист на годината\".Крайното класиране за наградите се определя от сбора точки на всеки от номинираните.От 2015 година анкетата \"Спортист на годината на България\" се провежда със съдействието на Българска асоциация на спортните журналисти. БАСЖ спомага за прецизирането на гласуването в анкетата, както и за осигуряването на максимална достоверност и коректност на вота.По традиция в 62-ото издание на класацията ще бъде обявен и победителят в анкета на в. Труд \"Треньор на годината\".", "date": "2019.11.30", "title": "Започна гласуването за Спортист на годината"}
{"url": "https://offnews.bg/ikonomika/izsledvane-porachano-ot-api-hranite-shte-poskapnat-samo-s-2-st-zara-716578.html", "text": "Тол таксите ще имат минимално въздействие върху цените на основните хранителни стоки. Максималното поскъпване е до 2 ст. за кг/л при брашното, хляба, прясното и киселото мляко и безалкохолните. Така че въвеждането на тола за тежкотоварния трафик над 3,5 тона няма да се отрази съществено върху разходите на домакинствата. Това съобщават в съобщение до медиите от Агенция „Пътна инфраструктура“ (АПИ) позовавайки се на анализ на екип на Световната банка. Финансовата институция играе ролята на консултант на държавното ни ведомство по въвеждането на новата система за електронно таксуване при използване на републиканските пътища.Цитираното проучване е направено именно по поръчка на АПИ, а целта била \"да се вземе информирано решение при определяне на тарифите, така че едновременно да се постигне баланс между интересите на държавата и превозвачите, но и да се защитят потребителите\".Eкспертите на Световната банка са направили изчисления за 19 групи стоки, които присъстват всеки ден на трапезата на българина. Сметките са на база тарифите, които вече са обявени за обществено обсъждане и предлагания обхват на платената пътна мрежа от 6050 км. За стоките са използвани осреднени цени на Националния статистически институт.Според изследването максималното увеличение в различните групи ще е от 0,05% при прясната и замразената риба до близо 4% при безалкохолните напитки. В абсолютно изражение това е най-много 2 ст./кг/л.Експертите отбелязват, че очакваното поскъпване при отделните продукти е различно в зависимост от тяхната цена, разстояние на превоз, тегло и обем. Колкото повече се преработва един продукт, толкова повече поскъпва, защото транспортните разходи се увеличават. Има значение също дали стоката е от внос или е местно производство. Средната цена на килограм ориз например по данни на НСИ е 2,33 лв. с ДДС. При средна дължина на превоз от 189 км за транспортиране на този продукт, текущите средни разходи с винетка са 32,38 лв. на тон. При въвеждане на тол таксуване се очаква да нараснат на 34,64 лв./тон, което е увеличение на транспортните разходи със 7%. Но тъй като делът на тези разходи при ориза е малък (1,8%), отражението върху крайната цена на единица продукция би било най-много 0,17% или 0,004 лв./кг.Ето какво пишат още от пътната агенция:Минимално е увеличението и на хляба. При средната цена на килограм от 1,41 лв. и средна дължина на превоз от 347 км за транспортиране на този продукт, текущите средни разходи с винетка са 83,21 лв. на тон. При въвеждане на тол таксуване се очаква да нараснат на 92,31 лв./т, което е увеличение на транспортните разходи със 10,9%. При хляба делът на тези разходи е по-голям отколкото при ориза (7,8%), защото продуктът минава през повече етапи на преработка и в него са калкулирани транспортните разходи и за суровините. Но тъй като тол таксата се преразпределя върху целия товар в един камион, то увеличението в крайната цена на единица продукция би било най-много – 1,67 % или 0,023 лв./кг.Какво е отражението върху цената на млякото?При средната цена на литър от 1,52 лв. и средна дължина на превоз от 347 км за транспортиране на този продукт, текущите средни разходи с винетка са 83,21 лв. на 1000 литра. При въвеждане на тол таксуване се очаква да нараснат на 92,31 лв./т, което е увеличение на транспортните разходи със средно 10,9%, тъй като млякото се транспортира на по-дълги разстояния от ориза. Но изчисленията показват, че максималното увеличение на литър мляко в резултат от въвеждане на тол таксите би било най-много 1,54 % или 0,023 лв./л.Важен факт е, че при обхват на платената мрежа от 6050 км, 14 хиляди километра републикански пътища ще бъдат освободени от пътни такси. Това означава, че за превозните средства над 3,5 т, които се движат по тях, транспортните разходи даже ще намалеят. Затова автоматичното пренасяне на размера на тол таксата върху търговските стоки не може и не трябва да послужи за оправдание за увеличението на цените на хранителните продукти. Според анализаторите спирачка за спекулативното повишаване на цените на транспортните услуги е и изключително силната конкуренция в бранша. В момента на българския пазар оперират много чужди компании, които работят с дългосрочни контракти с вносителите и големите търговски вериги. Повечето от транспортните фирмите познават работата с тол такси и знаят как да ги калкулират в цените на транспортните си услуги.В по-различна ситуация ще бъдат малките местни компании, които имат по 1-2 камиона. Но и при тях спирачка за неконтролираното и драстично повишаване на тарифите за превоз ще е голямата конкуренция. Това се доказва и от практиката в държави, където се прилага тол при движение по пътната мрежа. При въвеждане на тол таксите в Германия например са очаквали цените на стоките да се повишат със 7-9%, но крайният резултат от реалното поскъпване заради въвеждането им е било 0,15%.", "date": "2019.11.30", "title": "Изследване, поръчано от АПИ: Храните ще поскъпнат само с 2 ст. заради тол таксите"}
{"url": "https://offnews.bg/horoskop/horoskop-za-30-noemvri-6-dekemvri-ot-antonia-mechkova-714151.html", "text": "Андреевден води хорото на зимните празници, чакат ви срещи и купони с познати, роднини. Дано Овните са си планирали точно задачите, сега околните ще отворят очи за знанията, уменията и добродетелите им, ще бъдат готови да подкрепят новаторските им идеи. В понеделник сте ненужно критични, във вторник не щете роля на арбитър в спорове. В сряда много не споделяте идеи, но до петък упорствате за реализация, изяснили сте организация, финанси. Не се подлъгвайте да лежите на стара слава и не играете двойни игри в любовта.За вас 7-дневието е по-динамично, навярно и уморително. Е, ще го изпратите с удовлетворение, че сте направили всичко по силите си нещата да вървят към по-добро. През уикенда Телците забавят темпо, ала да не дават воля на своята критичност и в понеделник. От вторник упорствате по чужди идеи, дните до Никулден носят изненадващи шансове за изява и печалби, предпазвате се и от възможни служебни пречки. Бъдете по-бдителни, в кръга ви има хора, които прибягват до сладки лъжи, омайни са, но любов не се гради на такава основа.Цялото 7-дневие е белязано от проблеми и съзнателно ще забавите ритъма на работа. Вероятно Близнаците няма да искат помощ от близки и познати през уикенда, улавят известна неискреност в кръга си. В понеделник това може да разбалансира и отдавнашни сътрудничества, във вторник излизат ядове около финанси, справедливо разпределение на задачи. Можете да се справите и сами в сряда, но държите на партньорствата и ще го покажете с упорития си труд. Пазете се от клюки и интриги, а и честолюбието си сложете под строг контрол.Периодът е динамичен, но вие можете да си позволите да изчакате с някои делови идеи. Раците са доволни от резултатите си, обаче амбициите им са къде по-големи и до понеделник ще търсят услуги. Да внимават да не се подведат – и рискове има, а и не всички хора споделят принципите им. Във вторник имате шанс за изява и печалби, но зависите от по-влиятелни личности, в сряда успехите ще ви струват големи усилия. В четвъртък изяснете нещата, стъпка по стъпка ще постигнете желано, но в екип тежките отговорности падат на вас. До сряда ви наляга умора, но се налага да се съобразявате с плановете на околните, иначе как ще им влияете? Периодът носи куп празнични поводи, трапезите в понеделник май ще завършат в спор, вместо благо да балансирате интересите на близки. Лъвовете гонят своите цели упорито, в четвъртък обаче да овладяват амбициите си, по-резултатно ще бъде да си останат в сянката на шеф, влиятелни познати. Имате нужда от отдих, а и трябва да стабилизирате бюджет, съюзи, мнозина проявяват милосърдие към хора в трудна ситуация.Този уикенд ви кара да мъдрувате, май поемате голям товар в екип, между роднини. Девите да не се затварят главно в своя интерес, другите гледат на нещата по-различно. От понеделник умело се справяте със задачи и съюзи, но и вторник не ви развързва ръцете за начинания. Вие сте упорити, а и сряда ще покаже: трудът ви няма да остане безплоден, старанието и постоянството ви ще носят успех и приход дори ситуацията да не дава пълна гаранция за победа. В петък сте критични, добре е да излезте с обичани от къщи, забавлявайте се.Празнично 7-дневие, а на вас май не ви е до купони. Доста Везни ще изпратят ноември и ще посрещнат декември с делови и финансови грижи, някои трябва да отложат проектите си за изява и печалби. Пазете се от колегиални клюки и интриги, във вторник пътуване, нова информация и запознанства може да прикриват риск от ощетяване. И в сряда задачите изискват голяма бдителност и издръжливост. Постепенно ще обърнете обстоятелствата в своя полза, но допълнително ви мъчи откритие, че уж обичани хора си служат с неискреност.Периодът ви зарежда с амбиции за кариера и печалби, на моменти не знаете кое е ден, кое нощ. Ами празниците? Скорпионите да упорстват в работа, но да не налагат мнение в кръга си, няма да ги разберат правилно. В понеделник ще усетите: не бива да говорите толкова за плана си, а да го готвите, да изпипвате рутинните дела, да избягвате намеса в чужди работи. Сряда е по-уморителна, давайте си паузи колкото за отдих, толкова и за анализи на свършеното, до Никулден усилията в службата ще бъдат оценени, подкрепени, а и в любовта.За вас периодът носи разведряване от служебни ядове и грижи, от уикенда забравете споровете с близки и се радвайте на постигнатото. Не е малко, а още по-хубаво е, че Стрелците откриват и колеги, на които могат да се опрат при пречки или да разкрият амбициозните си професионални идеи. Вторник може да ви отведе на път или да ви насочи към още информация за проучване, в сряда посветете повече време на анализи. Сигурно мечтаете за бързи промени, четвъртък напомня за търпение, а в петък ще се съобразявате и с авторитети.Развоят през 7-дневието ще ви подскаже: не е момент за реализация на ваши идеи. За упоритите Козирози не е приятно, от понеделник да стоят встрани от конфликти на колеги и шефове и да ловят шансовете за своята по-нататъшна изява. В сряда и четвъртък разчиствате стари задължения, а ако началството ви повери още отговорности – ще търсите съвети, услуги, партньори. Подбирайте искрени хора, има и такива, които нагоре лазят, надолу газят. През периода бъдете по-грижовни към техника и здраве, но без прекаляване, то също пречи.От Андреевден до Никулден празничните поводи са бол, ще уважите скромно именяците, за да има време за работа. Водолеите имат доста задачи, поддържат равномерно темпо от събота. Ще откриете и притеснителни неща, безпокоят ви финанси и партньорски принос в понеделник, не споделяйте тревогите си. Сега уменията и упорството ви са завидни, ако пътувате, на запад е по-ефективно... Намирате нужните хора и подкрепа, може да разширите базата на дейността си. Постигате хармония с любимия, не го притискайте за други бързи стъпки.Доста са празничните поводи през периода, но ще ги оставите за четвъртък-петък. Рибите имат куп служебни задачи от събота, нужна им е подкрепа за изпълнението. Мнозина нека не разчитат на подкрепата на шефа, да не налагат идеите си на колеги в понеделник, а във вторник да не бързат да броят успехи и печалби. В сряда ще се трудите на макс, ще поемате повече товар в екипи, ще търсите съдействие на заместници, познати, роднини. В любовта забравете старите грешки и не откривайте нови, времето ще помогне за добро решение.", "date": "2019.11.30", "title": "Хороскоп за 30 ноември – 6 декември от Антония Мечкова"}
{"url": "https://offnews.bg/futbol/bez-niki-mihajlov-na-pejkata-na-levski-sreshtu-beroe-716571.html", "text": "Резервният вратар на Левски Николай Михайлов няма да седне на пейката в днешното гостуване на Берое.Причината е, че синът на президента на БФС в оставка Борислав Михайлов е с контузия. Стражът има оток на глезена заради възпалена връзка.Новината няма да обърка плановете на треньора Петър Хубчев, който разчита основно на черногореца Милан Миятович. Резерва ще му бъде 19-годишният Петър Иванов.В Стара Загора се очаква Хубчев да започне със състава, победил Царско село в 2:0 преди седмица. Единствената промяна може да е завръщането сред титулярите на Франко Мазурек, като Дани Алар ще бъде резерва, за да освободи място за аржентинеца, прогнозира \"Меридиан Мач\".", "date": "2019.11.30", "title": "Без Ники Михайлов на пейката на Левски срещу Берое"}
{"url": "https://offnews.bg/futbol/slagat-var-na-balgaria-ungaria-716572.html", "text": "Националният стадион \"Васил Левски\" ще се сдобие със системата за видеопомощ на реферите (ВАР) в началото на 2020 година. Тя ще бъде инсталирана за баража с Унгария за Евро 2020.Мачът е на 26 март, а при успех \"лъвовете\" ще играят за място на финалите с победителя от двойката Исландия - Румъния.В БФС са уведомени, че ще трябва да осигурят ВАР, а скоро се очаква и официално УЕФА да обяви, че ще разчита на системата за баражите.В същото време стана ясно, че оттеглилият се от националния отбор Ивелин Попов обмисля завръщане за важните мачове. Той е убеждаван да размисли от съотборниците си, а се очаква и селекционерът Георги Дерменджиев да се опита да го разубеди.Шансовете да се завърне нараснаха след освобождаването на Йордан Лечков от позицията отговорник за националния отбор. Съпругата на Попов Елена Паришева сравни отстраняването на Лече с 10 ноември 1989 година.", "date": "2019.11.30", "title": "Слагат ВАР на България - Унгария"}
{"url": "https://offnews.bg/zimni/vladimir-iliev-ocherta-tcelite-si-za-sezona-716570.html", "text": "Днес в шведския зимен център Йостерсунд стартира световната купа по биатлон. На трасето там през март Владимир Илиев стана първият българин, спечелил медал от световно първенство при мъжете.Троянецът се пребори за среброто в индивидуалния старт на 20 км. Илиев говори за целите и очакванията си от новия сезон пред \"24 часа\".\"Аз по принцип тръгвам по-трудно в сезона. Надявам се сега ситуацията да се промени. Предполагам, че като стъпя на трасето, в главата ми ще нахлуят хубавите спомени. Така се случва, че стартовете в Йостерсунд са близо тази година заради световното през март, а сега по традиция там стартира сезонът.Целите ми са добро представяне на световното и европейското първенство. Дано се запазя здрав до тях. За нас, българите, които участваме и на двете, тази година е по-удачният вариант, при който първо ще е световното, а после европейското.С всяка година ставам по-опитен, ориентирам се по-добре в ситуациите. Трябва да използвам това, за да постигам по-предни класирания\", коментира Владимир Илиев, който отчете като много положителен факта, че вече е обвързан с националката по биатлон Милена Тодорова, тъй като тя ще му оказва подкрепа и далеч от родината.", "date": "2019.11.30", "title": "Владимир Илиев очерта целите си за сезона"}
{"url": "https://offnews.bg/razsledvane/bivola-radomir-izpi-vodata-na-pernik-s-blagosloviata-na-neno-dimov-716576.html", "text": "Радомирци са изпили водата на перничани, От публикацията става ясно, че \"незаконният бент\" по думите на областния управител Ирена Соколова, от който се отклоняват огромни количества вода от водосбора на язовир Студена, изобщо не е незаконен. Водохващането и помпената станция не са частна инициатива, а се стопанисват от ВИК дружество, което е съсобственост на държавата в лицето на МРРБ и общините на Перник, Радомир и Земен, разкрива Биволъ.Водохващането край пещера \"Врелото\" се използва за резервна връзка за водоснабдяването на Радомир и въпреки кризата в Перник тя е продължила да отдава водата към Радомир, вместо да пълни язовир Студена.Според графика на МОСВ за водоползването за октомври, ноември и декември, тази аварийна връзка трябва да осигури 250 000 кубически метра вода за Радомир. Това се равнява на целия дебит на “Врелото” при маловодие или около 100 литра в секунда, разкрива още разследващата медия.Ето и цялото разследване на Биволъ по темата:Драмата с недостига на вода в Перник продължи с протест за оставката на областния управител Ирена Соколова и нейното разкритие на специална пресконференция, че от важен водоизточник за язовир “Студена” се отклоняват огромни количества вода чрез незаконен бент. Соколова дори се закани да сезира прокуратурата.От изявленията на институциите не стана ясно кой и как точи водата за Перник, но от публично налични данни Биволъ успя да установи какво точно се е случило през последните месеци и къде е отишла водата. А тя е отишла в Радомир.“Незаконният бент” е до пещерата “Врелото”, от която излизат част от водите на река Струма. Те потъват няколко километра по-нагоре в карста на южните склонове на Витоша в местността “Джераница” и през система от подземни галерии излизат на “Врелото”.Дори при силно маловодие дебитът на “Врелото” не спада под 100 литра на секунда. Точно тази скъпоценна вода обаче не пълни постоянно язовир “Студена”, а чрез незаконнопостроен (по думите на Соколова) бент се насочва по тръба към помпена станция “Крапец”, която се намира на пътя за с. Боснек (на водещата снимка).Водохващането и помпената станция не са частна инициатива, а се стопанисват от ВИК дружество. То е съсобственост на държавата в лицето на МРРБ и общините на Перник, Радомир и Земен. От ПС “Крапец” водата се изтласква по водопровод със стоманени тръби към Радомир.Алтернативен водопроводРадомир се захранва с вода основно от водоизточник в близост до с. Стефаново, наречен “Сиреняците”. Но градът има и алтернатива да ползва вода от “Врелото”, гарантирана с разрешително 003594/21.03.2005г. Именно помпената станция “Крапец” е аварийна връзка, която трябва да се задейства само при съществено намаляване на дебита на извор “Сиреняците” за района на гр. Радомир.Според графика на МОСВ за водоползването за октомври, ноември и декември, тази аварийна връзка трябва да осигури 250 000 кубически метра вода за Радомир. Това се равнява на целия дебит на “Врелото” при маловодие или около 100 литра в секунда.Разрешените количества не се влияят от очевидно критичната ситуация с язовир “Студена”, в който водата спада застрашително с по 2 милиона кубически метра на месец и с този темп ще пресъхне съвсем в началото на следващата година.Всичко това не са журналистически интерпретации, а информацията се потвърди и в официално становище на министър Нено Димов, чието министерство разрешава и контролира използването на водни обеми от “Врелото” за Радомир, от “Студена” за Перник и навсякъде из страната.В същия отговор на депутатски въпрос от септември Нено Димов уверяваше, че до края на 2019 г. “питейно-битовото водоснабдяване от яз. „Студена” ще бъде гарантирано в пълен размер”. Прогнозата му се оказа грешна.Постоянно авариен режим за РадомирИзглежда обаче, че аварийната връзка от “Врелото” за Радомир се е задействала мистериозно за постоянно. Това се вижда от данните за дебита на водата, постъпваща в язовир “Студена” през последните два месеца. Притокът през октомври и ноември варира от 30 до 50 литра в секунда, а обемът на язовира намалява застрашително.Но на 29 ноември ситуацията се променя съществено и дебитът на притока към язовир “Студена” нараства до 400 и повече литра в секунда. Десетократното увеличение не е резултат от магия, а е реакция след проверките, установили незаконния бент на “Врелото”, който насочва цялата вода към ПС “Крапец”.Единственото логично обяснение на този феномен е, че след установяването на незаконния бент, ПС “Крапец” е спряла да изпомпва водата за Перник към Радомир. Това може да се установи категорично при една проверка, каквато прокуратурата ще трябва да направи по сигнала на областния управител.Засега няма никакво официално обяснение защо изпомпването на водата към Радомир е продължило толкова дълго в “авариен режим”.5000 срещу 122 000От документ на ВИК от 2011 г. се вижда, че “Врелото” би трябвало да гарантира вода за високата зона на Радомир за 5143 човека и 1 028,60 кубика за 24 часа. Това прави дебит от 12 л/с, което е значително по-малко отколкото дебита на извора. Оттогава нуждите на високия Радомир може да са нарастнали, но не толкова съществено.Същевременно МОСВ позволява на тези 5000 от Радомир да ползват 250 000 кубически метра на месец или близо 100 литра в секунда от язовир “Студена”. За сравнение, целият Благоевград с неговите 183 000 жители ползва в момента 160 литра в секунда заедно със загубите по ВИК-мрежата.Какво е обяснението? Има конспиративна теория, че Радомир както преди, така и сега се управлява от ГЕРБ, а Перник – от БСП. 120 000 жители на Перник се сдобиха с воден режим доста преди Радомир, където тази битова “радост” предстои.По-реалистична е обаче хипотезата за некадърен, а най-вероятно и не дотам законен мениджмънт на водите, вследствие на който е станало възможно Струма да се изпомпва към Радомир, вместо да пълни язовир “Студена”. И това изпомпване е било факт буквално до преди няколко дни.Спирането на аварийната вода за “герберския” Радомир няма да напълни тутакси язовира и да реши проблемите на “червения” Перник. Стои обаче въпросът дали язовир “Студена” щеше да се изпразни така критично, ако в него постъпваха редовно тези 100-200 литра в секунда (минимум) от извор “Врелото”, вместо да заминават по стоманените тръби към Радомир с благословията на Нено.Нужно е и някакво обяснения за незаконния строеж на бент във вододайната зона, който праща към ПС “Крапец” цялата вода от “Врелото” Това обяснение трябва да бъде дадено от компетентните органи и отново от Нено Димов, който засега остава незасегнат от скандала, а прогнозата му за гарантирано питейно-битово водоснабдяване оттече в канала с последните струйки вода от пернишките душове.", "date": "2019.11.30", "title": "Биволъ: Радомир изпи водата на Перник с благословията на Нено Димов"}
{"url": "https://offnews.bg/zdrave/v-aleksandrovska-spasiha-mlada-zhena-s-tezhak-insult-716580.html", "text": "Благодарение на перфектната координация между две клиники (неврологична и кардиологична) и бързата и адекватна реакция на специалистите в УМБАЛ \"Александровска\", пациентка е избегнала масивен мозъчен кръвоизлив, съобщиха от здравното заведение. Жената е на 31 години, от Монтана, и постъпва в Клиниката по нервни болести на болницата с оплаквания от силна болка в лявата половина на главата и лявото око, продължаващи повече от 10 дни.В родното ѝ място е консултирана от стоматолог и УНГ-специалист за изключване на синузит, а после постъпва в неврологичното отделение на монтанската болница със съмнение за възпален черепно-мозъчен нерв. Пет дни по-късно се развива изразена слабост в десните крайници, която прогресира до пълна невъзможност да ги движи. Насочена е към Клиника по нервни болести на УМБАЛ „Александровска“ за диагностично уточняване и лечение.Направените образни изследвания доказват изолирано \"сцепване\" на сънна артерия в черепната кухина. Пациентката е преведена спешно в Клиниката по кардиология, където интервенционалното лечение на инсулта е рутинна практика. Началникът на клиниката доц. Добрин Василев поставя два съдоразширяващи стента на артерията. Интервенцията протича без усложения, а веднага след процедурата се наблюдава подобрение.Доц. Василев уточнява, че дисекацията (сцепването) на артерията в мозъка е била с дължина 6 см., но за щастие съдът е издържал напрежението на кръвотока и не се е стигнало до мозъчен кръвоизлив. Веднага след поставянето на стентовете жената е раздвижила ръката си.В момента пациентката е стабилизирана, движи десните крайници. За пълното ѝ оздравяване се провежда слединсултна рехабилитационна програма.", "date": "2019.11.30", "title": "В 'Александровска' спасиха млада жена с тежък инсулт"}
{"url": "https://offnews.bg/futbol/dzhareta-pobeda-nad-ludogoretc-shte-dade-supersili-na-tcska-716581.html", "text": "Спортният директор на ЦСКА Кристиано Джарета изрази увереност, че дербито с Лудогорец може да даде съвсем различна скорост на отбора в първенството.\"Това е много важен мач, но и много тежък мач за нас. Наясно сме със силата и качествата на Лудогорец. Видяхме ги и в четвъртък вечер в Лига Европа. Трябва да се представим на много високо ниво като отбор, за да заслужим да спечелим този мач\", заяви Джарета.\"Харесва ми това, което виждам. А то е, че нашите футболисти нямат търпение да излязат пред пълен стадион в неделя. Трябва да направим почти безупречно представяне.Съзнаваме, че този мач и евентуален успех в него може да ни даде суперсила до края на сезона и да не се спрем повече\", коментира пред \"Меридиан Мач\" Джарета.\"Не бих казал, че за нас е предимство, че Лудогорец имаха тежък двубой в Москва. Те са свикнали, а и са в ритъм. Ние знаем, че трябва да сме безгрешни на терена. Имаме чудесната възможност да направим голям мач. Дано\", пожела си Джарета.", "date": "2019.11.30", "title": "Джарета: Победа над Лудогорец ще даде суперсили на ЦСКА"}
{"url": "https://offnews.bg/medii/slavi-trifonov-madam-v-v-ovalnia-kabinet-tova-e-vitc-716577.html", "text": "Шоуменът и лидер на чакащата регистрация партия \"Няма такава държава\" Слави Трифонов публикува във фейсбук свой коментар по темата за медийното отразяване на визитата на премиера Бойко Борисов в САЩ. Той е озаглавен \"Кученцата на кралицата\". Публикуваме го в пълния му текст, тъй като засегнатите проблеми са важни и имат пряка връзка с незавидното 111-о място по медийна свобода, на което се намира България.Ето го и текста:КУЧЕНЦАТА НА КРАЛИЦАТАВече е в историята срещата между американския президент Доналд Тръмп и белгийския премиер Бойко Борисов. Поне така беше обявена срещата от американската телевизия Fox.На мястото на събитието обаче бяха безгрешните български журналисти, гордо отстояващи онова 111-о място.Специални пратеници във Вашингтон имаха bTV и Nova, а телевизията на Кошлуков даже изпрати двама журналисти.Наричам БНТ “телевизията на Кошлуков”, от уважение към миналото на БНТ. И разбира се - без уважение към Кошлуков, който, по собствените му думи, от “нехайство и небережност” 5 месеца не е забелязaл, че взима с 40% по-голяма заплата.И Кошлуков се оказа слепец, досущ като българските партии, които пък години наред не забелязваха, че получават много повече пари от полагащото им се по закон.И сега Кошлуков щял да се самонакаже с две заплати.Хем смешно, хем тъжно.Тъжното е, че това става с нашите пари. Дали пък слепците не сме ние, че не виждаме всичко това?Кои други журналисти бяха във Вашингтон? Как кои - Илиана Беновска, Валерия Велева и Звездомира Мастагаркова - репортер на кафевия сайт ПИК.Те сътвориха и най-големия виц за българската журналистика въобще в историята. Вицът е следният: \"Беновска, Мадам В. и една репортерка на Недялко влезли в Овалния кабинет\".Хем смешен, хем тъжен виц.Хич не беше добре българските журналисти да бъдат допускани в Овалния кабинет. Те написаха такива френски любовни репортажи за срещата Тръмп-Борисов, че видимо се бяха вдъхновили от мястото, където го е правила Моника Люински.Ето какво написа например репортерката на ПИК:“Щастливо разведен”, “снажен и силен” - ето така се пише репортаж за премиера.Беновска не написа репортаж, тя преразказа какво й е споделил самият Бойко Борисов. Във фейсбук тя написа, че лично Тръмп проявил интерес към нея, като попитал: “Коя е тази в зеленото”?Може това да е така, не знам. Но ако е така, вероятно после Тръмп е допълнил: “Ми, няма да й дадем виза.”Всъщност, можеха ли пратениците на българските медии да отразят адекватно визитата на Борисов в САЩ?Може ли да бъдеш свободен журналист, когато си взет като слуга? Какво имам предвид?Не знам дали знаете, но двайсетината български журналисти пътуваха за САЩ с… правителствения Еърбъс. Пътуваха заедно с Бойко Борисов, Томислав Дончев, Красимир Каракачанов, Владислав Горанов. Пътуваха безплатно с властта. Дори богатите частни телевизии, които могат да си позволят да изпратят репортери отделно, а не с правителствения самолет, не го направиха. Явно угодническата позиция струва един самолетен билет.А епохално свидетелство за това какво се е случило в самия самолет, получихме от журналистката Валерия Велева, известна и като Мадам В.:И още от Велева:Тук разбираме, че когато Борисов е възбуден, отива при журналистите. А какво правят журналистите с него, научаваме пак от Валерия Велева. За обратния полет с Еърбъс-а, тя пише следното:Сега разбрахте ли - Борисов ходи възбуден при журналистите, сваля сакото и те го почват.Въобще, Валерия Велева е омесила невероятен текст. Даже това е не просто текст, това е любовен бестселър, който надминава предишния й шедьовър - одата за срещата на Борисов с папа Франциск, където двамата бяха представени “като баща и син - видимо доволни един от друг, с някаква химия помежду им”.Всъщност, това пътуване на журналистите с властта до Вашингтон и назад ми напомня за английската кралица и за прословутите й кученца, които припкат около нея. Не знам дали знаете, но кученцата на кралицата са от породата корги - това са дружелюбни и весели кученца, което ги прави и идеалните кученца за компаньони.За пореден път се доказа, че българският премиер, като една същинска кралица, също си отглежда кученца за компаньони. Тия компаньони аз бих ги кръстил “български журналисти от породата корги” или “корги журналисти”.Тия корги журналисти няма как да попитат Борисов защо САЩ и България “ще си партнират в защитата на свободата на словото”, както беше обявено в общото изявление.Въпрос, който би трябвало силно да ги вълнува, имайки предвид какво работят.Никой не попита премиера дали се чувства близък с Тръмп, след като политиката им по отношение на медиите е една и съща - всеки, който е срещу тях, е “платен” и разпространява “фейк нюз”.Никой не попита дали България има проблем със свободата на словото, след като в общото изявление се говори за нейната защита.Журналистите, пътували с правителствения Еърбъс, обаче не ги интересува свободата на словото.Да, те просто бяха селектирани корги журналисти.", "date": "2019.11.30", "title": "Слави Трифонов: Мадам В в Овалния кабинет! Това е виц"}
{"url": "https://offnews.bg/obshtestvo/sistemata-ni-ubiva-vazmuteni-sme-ot-otstraniavaneto-na-biser-petkov-716582.html", "text": "Майките на деца с увреждания от инициативата \"Системата ни убива\" се обявиха срещу поисканата и приета от премиера Бойко Борисов оставка на социалния министър Бисер Петков.Те излязоха с отворено писмо до министър-председателя, в което се казва:За оставката на Петков се разбра от кратко съобщение на пресслужбата на МС. Мотивът на премиера да я поиска били \"натрупани във времето основания\". От текста ставаше ясно, че Борисов смята, темповете на работа в Министерството на труда и социалната политика за незадоволителни.", "date": "2019.11.30", "title": "Системата ни убива: Възмутени сме от отстраняването на Бисер Петков"}
{"url": "https://offnews.bg/ikonomika/s-p-global-ratings-povishi-kreditnia-rejting-na-balgaria-716584.html", "text": "Международната рейтингова агенция S&P Global Ratings повиши дългосрочния и краткосрочния кредитен рейтинг на България в чуждестранна и местна валута до 'BBB/A-2' от 'BBB-/A-3'. Перспективата пред рейтинга е положителна, съобщиха от Министерството на финансите.Повишението на рейтинга е в резултат на устойчивото развитие на икономиката на България, без натрупване на макроикономически дисбаланси. Фискалните и външните баланси на страната са силни, а напредъкът по присъединяването към Механизма на валутния курс II (ERM II) е стабилен. Положителната перспектива пред рейтинга отразява очакванията на анализаторите от S&P Global Ratings, че прогресивно укрепващата фискална и външна позиция на България ще продължи, като страната ще се развива устойчиво в условия на по-слаба външна икономическа среда, заявяват от ведомството на Владислав Горанов.Според рейтинговата агенция страната е изпълнила своите ангажименти по Плана за действие за присъединяване към ERM II и Банковия съюз, но също така S&P отбелязва, че окончателното решение за това не е изцяло под неин контрол.Осъществени са законодателни промени в областта на макропруденциалния надзор и правомощията на централната банка. Подобрена е рамката по несъстоятелността, управлението на държавните предприятия, надзора в небанковия финансов сектор и рамката за борба с изпирането на пари, съобщават от финансовото министерство.Факторите, които биха довели до повишаване на рейтинга, са продължаващо стабилно икономическо развитие, без влошаване на постигнатия фискален напредък, или ако позицията на външния сектор на страната се подобри над очакванията на S&P Global Ratings. Рейтингът също може да бъде повишен, ако България извърши допълнителни структурни и институционални реформи, например по пътя си към приемане на еврото. Рейтинговата агенция би преразгледала перспективата до стабилна, ако се наблюдава натиск по линия на външно финансиране или се натрупат значителни макроикономически дисбаланси.", "date": "2019.11.30", "title": "S&P Global Ratings повиши кредитния рейтинг на България"}
{"url": "https://offnews.bg/sviat/premierat-na-irak-si-otiva-ot-vlastta-zaradi-protestite-716604.html", "text": "Министър-председателят на Ирак Адил Абдел-Махди внесе заявление в парламента за оставката си, предаде Ал-Арабия.Решението си той е взел заради „трудните обстоятелства“, в които се намира страната сега и проблемите на властта на фона на протестите.Масовите безредици в Ирак избухнаха на 1 октомври. Протестите срещу корупцията, безработицата, мизерното равнище на живот и тежкото икономическо положение обхванаха Багдад, Ед-Дивания, Кербала, Васит и Киркук. В сблъсъците загинаха над 350 души, броят на пострадалите надвишава 15 000.Опълчението „Хашди Шааби“, известно с тесните си връзки с Иран, не се е включило в разпръсването на антиправителствените демонстрации в градовете Зикар и Ен-Наджаф в южната част на Ирак, и до момента не се е намесвало, се посочва в изявление на бунтовниците, цитирано от Анадолската агенция.", "date": "2019.11.30", "title": "Премиерът на Ирак си отива от властта заради протестите"}
{"url": "https://offnews.bg/politika/balgaria-e-propita-ot-koruptcia-ednopartijna-darzhava-vizite-niama-da-716579.html", "text": "Решението дали да отпаднат визите за български граждани за САЩ ще бъде съобразно критериите, но същевременно ще е и политическо. Ако се върнете чак до 2000-та година, ще видите, че всички президенти оттогава са казвали, че ще разгледат въпроса. Мога да ви кажа, че България е далеч от отмяна на визите, заяви посланикът на Съединените щати у нас в периода 2002-2005 година Джеймс Пардю в интервю за предаването \"Събота 150\" на БНР.Според него в момента съществуват два огромни проблема пред страната ни - корупцията и медийната свобода.Малко преди срещата Тръмп-Борисов, Пардю публикува доста критична статия, в който той констатира, че България продължава да бъде пропита от корупция, както и че българските медии в огромната си част са вече покорени и компрометирани.Според него Съединените щати и Европейският съюз трябва да влияят повече на България за решаването на тези сириозни проблеми.Пред БНР Пардю направи и друг любопитен анализ:Според него ЕС е трябвало през 2004-а и 2005-а година да приложи по-голям натиск върху страната ни в битката срещу корупцията.Според него до голяма степен срещата в Белия дом е била в отговор на покупката на изтребителите Ф-16.", "date": "2019.11.30", "title": "България е пропита от корупция еднопартийна държава, визите няма да паднат скоро"}
{"url": "https://offnews.bg/politika/maia-manolova-signalizira-za-nezakonno-stroitelstvo-v-park-vitosha-716599.html", "text": "Мая Манолова изпрати сигнали до главния архитект на София за построени от частни лица 4 незаконни къщи на Витоша, а според нея нови 150 ще бъдат изградени по същата схема, съобщиха от пресцентъра й.„Със сигурност нашата проверка установи четири частни къщи, построени в парка през последните години извън законовите регламенти, но по-тревожното е, че още 150 имота в парка могат да ги последват. Става дума за корупция, видима и с просто око на картите, които публикуваме.”Това написа Манолова на фейсбук-страницата си тази вечер, като публикува скици и карти за незаконно строителство в рамките на природния парк, както и сигнала, за който съобщава. Тя допълва, че с екипа й са адресирали този сигнал до няколко институции с искане да се направят проверки на посочените 4 имота и чрез Подробния устройствен план да се предприеме преотреждане на други 150 имота в парка, които вероятно ще бъдат застроени по същата схема.Тя и колегите й от екипа Войслав Тодоров и Любомир Попйорданов са изпратили още днес сигналите до главния архитект на София, до новите двама районни кметове на „Панчарево“ (независим) и на „Витоша“ (ГЕРБ/СДС), до членовете на архитектурната комисия в СОС, до директора на парк „Витоша” и др. „Ето няколко институции, които ще проверим в чия полза работят – в частна – в интерес на приятели с възможности, или в публична – да пазят парка „Витоша” от бетон, както е написано в няколко закона”, пише още Манолова в социалната мрежа.Мая Манолова и екипът й са направили проверка на двата имота, които след заповед на министър Нено Димов се изключват от обхвата на парка. Те са урегулирани от Общината, което е задължителна процедура преди застрояване. пита тя.Според нея „решението е просто: тези 150 имота трябва да се преотредят и да се включат в парка чрез промени в подробните устройствени планове”.„Остава да видим дали Общинският съвет и администрацията на г-жа Фандъкова ще го направят. Кой ще е „против” да се запази парка „Витоша”? И кой ще е „за” и „въздържал се”? С интерес ще наблюдаваме. Ще инициираме срещи с общински съветници и районните кметове, за да обърнем специално внимание на проблема”, пише още Манолова.", "date": "2019.11.30", "title": "Мая Манолова сигнализира за незаконно строителство в парк Витоша"}
{"url": "https://offnews.bg/futbol/levski-otcelia-v-stara-zagora-716601.html", "text": "Отборът на Левски оцеля при гостуването си на Берое в Стара Загора в двубоя от 18-ия кръг на Първа лига. Срещата завърши 1:1, като \"сините\" стигнаха с известна доза късмет до равенството. Вездесъщият Мартин Камбуров откри за домакините с глава в 44-ата минута. Найджъл Робърта изравни за Левски в 53-ата.Двубоят започна с едноминутно мълчание в памет на великия Стефан Данаилов, който през седмицата напусна този свят на 76 години.През първата част и двата отбора имаха своите възможности за гол, но така и не успяваха да оползотворят положенията си. Така се стигна до 44-ата минута, когато след центриране в наказателното поле Камбуров се извиси над всички и с глава отбеляза 21-ия си гол в кариерата във вратата на Левски.След почивката Бригидо пропусна да удвои. Гол на Робърта беше отменен заради засада, но само секунди след това в 53-ата минута нападателят на Левски възстанови равенството, след като се възползва от едно разбъркване пред вратата на Берое.До края сините изпуснаха няколко възможности. При една от тях Миланов би от фаул, но топката мина покрай гредата. В крайна сметка след много борба в последните минути двата тима си поделиха точките.Равенството остави Левски на второто място с 39 точки, а Берое е осми с 25. Лидер е Лудогорец с 45.", "date": "2019.11.30", "title": "Левски оцеля в Стара Загора"}
{"url": "https://offnews.bg/sviat/ruskiat-poslanik-v-sasht-amerikanskite-medii-balvat-lazhi-za-rusia-716607.html", "text": "„Ние много добре знаем, че отразяването на руската тематика в американската преса е с крайно тенденциозен характер. Вероятно Вашингтон не може да се сравни с други столици с производството си на лъжлива информация на всеки квадратен метър по адрес на Русия и нейната външна политика“.Това заяви в словото си пред Младежкия форум в Ню Йорк посланикът на Русия в САЩ Анатолий Антонов, цитиран от РИА Новости.Според него от 12 500 публикации във водещите американски медии 90% са с негативна насоченост, а с позитивна – едва 0, 2%.Дипломатът коментира, че подобен едностранчив подход не е в полза на двустранните отношения. „Поради това считам за наша обща задача да постигаме непреднамереност към нашата страна и да формираме обективния й образ в очите на американците“, допълни той.Антонов посочи, че сегашната криза в руско-американските отношения отразява склонността на висшия елит на САЩ към надценяване на собствените сили и недооценка на възможностите на другите.„Трябва да подчертая, че в руската политика няма антиамериканизъм. Ние сме готови за конструктивно сътрудничество толкова, колкото и американската страна е готова. Всичко, което искаме, е уважително отношение към нашите интереси, както и честен, и равноправен диалог“, каза Антонов.", "date": "2019.11.30", "title": "Руският посланик в САЩ: Американските медии бълват лъжи за Русия"}
{"url": "https://offnews.bg/112/avtobus-s-turisti-se-zapali-kraj-burgas-na-vrashtane-ot-odrin-716605.html", "text": "Автобус с 51 пътници се е запалил около 19 ч. край бургаското село Маринка, съобщи регионалната радиостанция на БНР в морския град.Той е превозвал български туристи по линията Одрин - Варна. Шофьорът е успял да отбие от пътя и да евакуира пътниците.Те са настанени в кметството и очакват друг автобус на фирмата да ги транспортира.Огънят е потушен, движението в района вече е частично възстановено. Не се съобщава за пострадали.", "date": "2019.11.30", "title": "Автобус с туристи се запали край Бургас на връщане от Одрин"}
{"url": "https://offnews.bg/futbol/tcska-e-gotov-s-proekta-za-novata-balgarska-armia-716573.html", "text": "ЦСКА вече е готов с проекта за новия вид на \"Българска армия\". Почти всички детайли около реконструкцията на стадиона са изчистени, а ръководството планира да ги обяви официално в скоро време.Това обаче ще се случи, след като се учреди окончателно съвместното дружество с държавата - \"Спортни имоти \"Българска армия\", което се очаква до дни, както вече информира \"Тема Спорт\".Според запознати капацитетът на стадиона ще е за около 18-20 хиляди зрители, т.е. приблизително сходен с настоящия. Условно \"Армията\" има 22 015 места, но известна част от тях не се използват от години.Очаква се в близките дни \"Спортни имоти \"Българска армия\" да бъде вписано в Търговския регистър, а оттам ЦСКА да налее в съвместното дружество паричната оценка на стадиона и базата в Панчарево. Сумата ще е в диапазона 20-25 млн. лева.Средствата за реконструкцията на стадиона са напълно осигурени. Както е известно, от клуба изразиха надежда да стартират дейностите на \"Армията\" през пролетта на 2020 година и да завършат съоръжението до 15 март 2021 година.Изпълнителният директор на клуба Пламен Марков направи кратък коментар относно реконструкцията на стадиона:\"Работи се по въпроса за \"Армията\". Надявам се до пролетта всичко да бъде изяснено и всички процедури да са минали по инстанциите. А оттам да се пристъпи и към строителство\", каза Марков за Bulgaria On Air.", "date": "2019.11.30", "title": "ЦСКА е готов с проекта за новата \"Българска армия\""}
{"url": "https://offnews.bg/evropa/frantcia-privika-turskia-poslanik-zaradi-dumi-na-erdogan-716585.html", "text": "Посланикът на Турция във Франция беше повикан във френското външно министерство, за да обясни изявление на турския президент Реджеп Ердоган, окачествено от Париж като обида. По повод думите на фернския държавен глава Еманюел Макрон, че НАТО е в мозъчна смърт, Ердоган му препоръча да провери дали самият той не е в такова състояние.Напрежението между Париж и Анкара се засили заради турската военна операция в Сирия и ролята й в НАТО, който също участва в борбата срещу \"Ислямска държава\".Оплаквайки се от липсата на американско лидерство, Макрон заяви, че НАТО е в мозъчна смърт и критикува турската операция. Ердоган реагира, препоръчвайки му \"да провери дали самият той не е в мозъчна смърт“ и подчерта, че не зависи от Франция дали Турция ще остане член на НАТО.Френското външно министерство заяви, че турският посланик е бил повикан, за да обясни \"неприемливи изявления, които нямат място във френско-турските отношения и не могат да заменят необходимия диалог между страните\".И двамата президенти ще присъстват на срещата на върха на НАТО следващата седмица. Междувременно в североизточна Сирия започна поредното съвместно патрулиране на руската военна полиция и турските въоръжени сили, съобщава БНР.", "date": "2019.11.30", "title": "Франция привика турския посланик заради думи на Ердоган"}
{"url": "https://offnews.bg/112/kachulki-boksove-metalni-pratove-v-boj-sled-mach-v-stolitcata-trima-716608.html", "text": "Трима мъже са задържани до момента в София след меле между футболни фенове, възникнало към края на мача, един от тях е член на УС на „Локомотив София“, съобщиха от пресцентъра на МВР.В самия край на мача между „Локомотив София“ и „Хебър Пазарджик“, когато отборът на гостите изравнил резултата и докато официалните лица изразявали своята радост в ложата, към тях се насочили привърженици на домакините. Кратките словесни пререкания прераснали във физическа саморазправа, която от ложата се прехвърлила и извън стадиона. В сбиването се включили и други фенове на отбора домакин.След подаден заявителски материал, във Второ РУ са предприети процесуално-следствени действия и по случая е образувано досъдебно производство. Продължават оперативно- издирвателните действия за установяване и на останалите участници в инцидента, уточняват от МВР. изрази крайното си възмущение от инцидентите след мача на неговия тим срещу „Локомотив София“. Босът на тима от Пазарджик сподели, че хората от тима в ложите са били нападнати с боксове и метални прътове и поиска изваждане на “железничарите” от групата.“Случи се това, което не се е случвало и в Б окръжна група. Не знам по каква линия този отбор съществува и се намира в Б група и е претендент за А група. Като идваха да ни лицензират, идваха 16 човека да ни проверяват къде са ни камерите, къде са ни виповете. Тук къде са?“, коментира той пред Гонг.бг.\"Нас ни биха като магарета, биха брат ми, отидете да го снимате и да видите. В момента четири линейки не могат да обслужат хората, които са във ВИП-а\", каза той още. Според него главният виновник за цялата работа е синът на изпълнителния директор на отбора-домакин Бойчо Величков.Папазов се зарече, че ще заведе серия от дела и ще се настоява този отбор да бъде изваден от групата. „Влязоха с качулки във ВИП-а и стана боя - с боксове, с метални прътове. Това го няма никъде - да те бият като чудовище. И това го позволи отбор, който е претендент за А група. Този отбор трябва да бъде закрит. Нека ни бият футболно, няма проблем, но да си го изкарват на нас, които даваме парите си, къде го има това нещо?“, възмути се Папазов, като подчерта, че се ангажира лично. изрази съжалението си от разигралите се неприятни сцени след мача.“Доста неприятен момент. В края на мача се получи напрежение между техни и наши фенове. Неприятни епитети, стигна се до спречкване. Явно цялата ситуация се е разиграла тук пред стадиона. Наистина имало е юмручен сблъсък, за който съжалявам. Папазов ме обвини, че аз съм сценарист на тази ситуация. Разбирам го, че е афектиран - разбрах, че брат му е ударен. Горе имаше спречкване, но цялата случка се е разиграла вън пред стадиона. Камери в ложите нямаме, но доколкото разбрах човек с боксове е ударил брата на Папазов вън от стадиона. Аз се опитах да предотвратя ситуацията”, коментира директорът на \"червено-черните\".", "date": "2019.11.30", "title": "Качулки, боксове, метални прътове в бой след мач в столицата, трима са задържани"}
