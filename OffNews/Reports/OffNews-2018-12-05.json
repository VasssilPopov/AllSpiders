{"url": "https://offnews.bg/sviat/mezhdu-60-i-90-mln-sa-falshivite-profili-vav-fejsbuk-ek-s-merki-sres-693319.html", "text": "Фалшивите профили във Фейсбук са между 60 и 90 млн., а 3-4% от съдържанието в социалната мрежа е фалшива информация.Това съобщиха зам.-председателят на ЕК Андрус Ансип, зам.-председателя на ЕК Федерика Могерини и комисарите Мария Габриел, Джулиан Кинг и Вера Йоурова на пресконференция в Брюксел.Около 80% от профилите в Twitter, разпространявали фалшиви новини на предишните избори, са още активни, обявиха те.Европейската комисия готви мерки срещу дезинформацията в социалните мрежи преди изборите за Европарламент през 2019 г. ЕК иска от Фейсбук, Туитър и други медийни платформи да изготвят доклади за фалшиви новини всеки месец, за да се намали разпространението на фалшиви новини. Комисията ще отдели и повече средства за това, като се създаде система за ранно предупреждение, която да сигнализира правителствата. ЕК увеличава бюджета на външнополитическата служба на ЕС по стратегически комуникации (StratCom), създадена за борба с дезинформацията. За работата на тази група през 2019 г. ще бъдат отделени 5 милиона евро при бюджет от 1,9 млн. евро за тази година.Планът е част от опитите за спиране на опитите за руска намеса на Запад чрез дезинформационни кампании. Русия отхвърли многократно тези обвинения, особено що се отнася до намеса на президентските избори в САЩ през 2016 г.Според Ансип обаче има убедителни доказателства, че Русия е основен източник на дезинформация в Европа. \"Дезинформацията е част от военната доктрина на Русия и част от стратегията ѝ да разделя и отслабва Запада\", коментира той.Според Брюксел Русия инвестира много повече средства за дезинформация. Москва инвестира в модерно оборудвани държавни медийни организации със стотици журналисти зад граница, целящи да развенчават това, което Русия нарича агресивна западна пропаганда, с медийни канали като Sputnik и RT. Освен това се поддържа висока активност в социалните медии.\"Пет милиона евро за борба с фалшивите новини отпуска ЕК, което не е достатъчно с оглед на това, че Русия дава 1.1 милиарда евро на година, има 1000 работещи на пълно работно време. Правят \"активное мероприятие\", 85% от усилията им отиват за разпространяването на лъжи. Не можем да позволим интернет да се превърне в Дивия Запад, където става каквото дойде – и ние ще преразгледаме нашите опции, включително регулацията, ако платформите не покажат достатъчен напредък по отношение на дезинформацията\", подчерта еврокомисарят по сигурността Джулиан Кинг.Подходът на ЕК за отговор на дезинформацията ще е да информира хората.Ще подкрепим качествените медии и прозрачността в средствата за масова информация. За тази цел ще бъдат заделени 61 млн. евро. В момента журналистите се справят сами, а не се обединяват, обявиха еврокомисарите. \"В плана за действие, който представяме днес, се предвижда създаването на система за ранно предупреждение, както и мониторинг на прилагането на Кодекса за добри практики за борба с разпространението на дезинформация онлайн. В периода януари-май 2019 мониторингът ще е месечен, съсредоточавайки се върху точно определени индикатори от Кодекса. Целта е да се осигури бързо и ефективно изпълнение на ангажиментите, като ЕК щепровери направеното със съдействието на Европейската група на регулаторите за аудиовизуални медийни услуги (ERGA)\", заяви Мария Габриел.\"Нямаме време за губене, трябва да действаме бързо. Ще продължа да полагам всички усилия, за да се гарантира, че платформите изпълняват своите ангажименти. Няма да се поколебаем да предложим нови мерки, ако не видим ясни иизмерими резултати“, подчерта тя.", "date": "2018.12.05", "title": "Между 60 и 90 млн. са фалшивите профили във Фейсбук, ЕК с мерки срещу дезинформацията преди изборите"}
{"url": "https://offnews.bg/bojni/bivsh-vratar-na-chelsi-vleze-v-mma-693308.html", "text": "Бившият вратар на Челси Рикардо Прасел прави успешна кариера в смесените бойни изкуства и мечтае за кариера в най-престижната верига за бойни спортове UFC. Бразилецът попада в лондонския клуб едва 18-годишен като отдаден под наем и става резерва на имена като Петер Чех и Енрике Иларио.Той не успява да се наложи в тази компания, но пази чудесни спомени от \"Стамфорд Бридж\".\"Да бъда в един отбор с Дидие Дрогба, Михаел Балак и останалите беше сбъдната мечта за мен\", спомня си Прасел, който след престоя в Челси е отдаден под наем в белгийския Лиеж, а на 22 години е принуден да сложи край на кариерата си заради хронична контузия.След завръщането си в родината той записва да учи в колеж, а паралелно се занимава с бразилско жиу жицу, за да поддържа форма. Той показва талант, след което започва редовно да участва в турнири и да печели. Дебютира в ММА през 2012 година. До 2017 година той провежда девет боя и записва победи, като всичките са в един рунд.Прасел разбира, че трябва да опита международна кариера и през май 2018 година дебютира в японската верига Ризин 10, а негов съперник е хърватинът Анте Делия. Бившият вратар записва първата си загуба, но е натрупал ценен опит. В следващия си мач в Бразилия той печели с нокаут, а самочувствието му е до небето.Пресел се обявява за най-добрия бразилец в тежката категория и се размечтава за договор с UFC. Той смело използва престоя си в Челси, за да се рекламира, тъй като този факт определено привлича публика.", "date": "2018.12.05", "title": "Бивш вратар на Челси влезе в ММА"}
{"url": "https://offnews.bg/sviat/ukrajna-provede-izpitania-na-krilati-raketi-na-brega-na-cherno-more-693303.html", "text": "Въоръжените сили на Украйна проведоха успешни изпитания на крилати ракети на брега на Черно море. Изпитанията са били на ракетни комплекси С-125 и са извършени във военния полигон в Одеска област, съобщиха от Съвета за национална сигурност и отбрана, цитирани от УНИАН. По време на изпитанията са постигнати важни резултати - проведен е успешна проверка на украински крилати ракети и е отработена системата за брегова охрана с помощта на модернизирания ракетен комплекс С-125, обяви секретарят на Съвета Александър Турчинов. Целта е била да се провери точността на ракетите, както и на какво разстояние могат да бъдат изстреляни. По думите на Турчинов е поразена цел на разстояние 280 км. Проверена е и точността и надеждността на поражение на плавателни средства с ракетни комплекси С-125, допълни той. Извършени бяха 8 пуска, при които са унищожени 8 надводни цели. Това е много добър резултат, който доказва, че тези модернизирани комплекси са способни да обезпечат надеждна защита от агресия както от въздуха, така и от морето, и значително ще засилят бреговата охрана на Черноморското и Азовското крайбрежия, подчерта Турчинов.Изпитанията идват на фона на напрежението между Русия и Украйна след задържането на украински кораби и моряците в тях от руските власти край Керч. ", "date": "2018.12.05", "title": "Украйна проведе изпитания на крилати ракети на брега на Черно море"}
{"url": "https://offnews.bg/obshtestvo/izviniavat-otsastvia-na-detca-s-hronichni-zaboliavania-v-dni-s-mrasen-693302.html", "text": "Родители на деца с хронични дихателни заболявания ще могат да ги освобождават от училище, когато се очакват дни с високи стойности на фини прахови частици във въздуха, съобщи в интервю за \"Хоризонт\" заместник-министърът на образованието Таня Михайлова.МОН ще информира училищата за предстоящи дни с мръсен въздух. В този период учебните заведения ще трябва да провеждат по-малко занятия на открито и по-често да почистват сградите.\"Тези мерки могат да се прилагат навсякъде в случаи, когато има замърсяване, което е със стойности над нормалните, така наречените \"критични стойности\". Механизмът ще бъде изобщо за цялата страна. Тези мерки са между Министерството на образованието и науката, Министерството на здравеопазването\", обясни Михайлова.", "date": "2018.12.05", "title": "Извиняват отсъствия на деца с хронични заболявания в дни с мръсен въздух"}
{"url": "https://offnews.bg/futbol/bozhigol-ne-be-dostatachen-na-botev-vratca-sreshtu-etar-693305.html", "text": "Етър стигна до драматична победа с 2:1 Ботев Враца в двубой от 18-ия кръг на Първа лига, игран на стадион \"Ивайло\" във Велико Търново.Домакините изградиха преднината си още през първото полувреме. В седмата минута Георги Сърмов изведе Даниел Младенов зад защитата на гостите и крилото се разписа за 1:0, а Венцислав Василев вкара втория гол с глава в 42-та минута.Суперзвездата на врачани Валери Божинов върна едно попадение след почивката. Вторият нападател на Ботев Петър Атанасов изведе Божигол сам срещу Христо Иванов и бившият голмайстор на Ювентус и Манчестър Сити бе точен.До края на срещата домакините изпуснаха много положения, но можеха да допуснат и равенство в двуострия двубой.В крайна сметка резултатът се запази 2:1 до края и Етър настигна Черно море с 27 точки. Ботев показа, че с Божинов е друг отбор и остава в битката за Топ 6.", "date": "2018.12.05", "title": "Божигол не бе достатъчен на Ботев Враца срещу Етър"}
{"url": "https://offnews.bg/zimni/shvedski-biatlonist-poluchava-smartni-zaplahi-693307.html", "text": "Смъртни заплахи е получавал неведнъж шведският биатлонист Себастиан Самуелсон заради твърдата си позиция по въпроса за борбата с допинга и в частност системната му употреба от руски състезатели.Биатлонистът често говори за допинг скандала в руския спорт. Той бойкотира старта за Световната купа в Тюмен и неведнъж призовава да не бъде възстановяван лиценза на руската антидопингова агенция РУСАДА.\"Писаха ми, че ще дойдат за мен на европейското първенство в Беларус. Пожелаваха ми да умра от рак или семейството ми да загине от ръцете на терористи\", сподели притесненията си Самуелсон пред \"Експресен\".Осемкратният олимпийски шампион от Норвегия Оле Ейнар Бьорндален изрази безпокойството си от ситуацията около Самуелсон.\"Ужасно е, че го заплашват. Това не е реакцията, която един спортист заслужава, когато се бори срещу допинга\", каза легендарният норвежец.Междувременно първото индивидуално състезание от Световната купа по биатлон при мъжете беше преместено от сряда за четвъртък.Причина за отлагането с 24 часа на надпреварата 20 километра индивидуално беше гъстата мъгла в Поклюка (Словения). Намалената видимост на части от снежното трасе принуди организаторите да пренасрочат събитието за утре, когато трябва да се проведат и 15-те километра при жените.", "date": "2018.12.05", "title": "Шведски биатлонист получава смъртни заплахи"}
{"url": "https://offnews.bg/kultura/ndk-predstavia-izlozhbata-savremenno-balgarsko-izkustvo-693309.html", "text": "На 11 декември (вторник) от 18:30 ч. Националният дворец на културата ще представи изложбата „Съвременно българско изкуство” в артгалерия НДК.На откриването гостите ще могат да чуят изпълнение от виртуоза Теодосий Спасов, а самата изложба ще открие изкуствоведът и преподавател в Националната художествена академия – проф. Чавдар Попов.Експозицията представя някои от най-новите произведения на 22-ма добре познати на ценителите художници, сред които: Десислава Минчева, Ивайло Мирчев, Донка Павлова, Станислав Памукчиев – живопис; Онник Каранфилян, Васил Колев – графика; Крум Дамянов, Георги Чапкънов, Емил Попов, Хари Арабян - скулптура и др., споделя Чавдар Попов.Посетителите ще имат възможност да видят изложбата до 21 декември тази година, като достъпът до нея ще бъде през външния вход на артгалерията на НДК, разположен отляво на Литературен клуб „Перото”.", "date": "2018.12.05", "title": "НДК представя изложбата 'Съвременно българско изкуство'"}
{"url": "https://offnews.bg/obshtestvo/blagotvoritelna-kampania-kupi-koledna-kartichka-za-da-se-sbadne-edna-693296.html", "text": "Докато всички купуват подаръци и подготвят празнични трапези за Коледа, вие се готвите за море през лятото. Вадите куфар и започвате да го пълните – половин плажна хавлия, част от бански костюм, една джапанка, празна туба слънцезащитно мляко. Бензин има само за половината път, а за хотел изобщо не сте и помислили.Вие сте голям, възрастен човек и преценявате, че това изобщо не е добра идея.Но ако сте дете? Ако сте дете, правите единственото, което можете – мечтаете!Особено, ако сте дете, което не може да повери куфара на майка си или бензина на баща си. Защото тях ги няма.Така правят и децата от от дома в ЦНСТ „Констанца Ляпчева” в гр. Долна баня, ЦНСТД в гр. Самоков, Защитено жилище \"Савина\" в гр, София и социално слабите деца от с. Беброво (община Елена) - мечтаят за море.Докато мечтаят, правят картички. Техните картички са попили най-пъстрите желания, най-съкровените въздишки и най-дълбоките тайни. Събрали са и тонове човешка доброта на едно място.В направата им са се включили стотици доброволци от цялата страна. Някои пътуват до малките мечтатели и им помагат с материалите и рисувателните техники. Други се събират в Енорийския център към храм “Покров Богородичен – Всех скорбящих Радост”, гр. София и опаковат завършените уникати. Те са хора с различни професии, характери и умения, обединени само от една мечта и много любов.Към инициативата се присъединяват и десетки ученици от цялата страна.Резултатът е налице: над 4000 картички греят в очакване да бъдат закупени и да се превърнат в една сбъдната, морска мечта.Можете да ги намерите в Енорийски център към храм „Покров Богородичен” на тел. 02 / 953 35 23, 0882 883 017, адрес: гр. София, ул. “Георги Данчов – Зографина” №2.По-големите количества ще ви бъдат доставени с куриер.Подкрепа на целия , който се реализира от 2005 г., можете да окажете и на следната банкова сметка:Сосиете Женерал ЕкспресбанкIBAN: BG54TTBB 9400 1527 3924 54Малките мечтатели благодарят на всички, които участват в кампания  \"Коледна звезда\" 2018 г. и на новите си приятели от следните училища:1. 20 ОУ „ Тодор Минков“ гр. София2. 73 СОУ „Владислав Граматик” гр. София3. ЧОУ „ Света София“ гр. София4. 28 СУ „Алеко Константинов“ гр. София5. 91 НЕГ „Проф. Константин Гълъбов“ гр. София6. ФЕГ „ Антоан дьо Сент Екзюпери“ гр. Пловдив7. 4 ОУ „Проф. Джон Атанасов“ гр. София8. ОУ „ Св. Св. Кирил и Методий“ с. г. Бов9. 32 СОУ „ Св. Климент Охридски“ гр. София10. 120 ОУ Георги Сава Раковски“ гр. София11. Център за езици и култура „ Парт Тайм“ гр. София12. 18 СОУ „ Уилям Гладстон“ гр. София13. ПГО „ Княгиня Мария Луиза“ гр. София14. 54 СУ „ Св. Иван Рилски“ гр. София15. 2 СУ „ Акад. Емилиан Станев“ гр. София16. 41 ОУ „ Св. Патриарх Евтимий“ гр. София17. 10 СУ „Теодор Траянов“ гр. София18. 145 ОУ „ Симеон Радев“ гр. София19. 128 СУ „ Алберт Айнщайн“ гр. София20. 12 СОУ ” Цар Иван Асен II “ гр. София 21. 127 СОУ „Иван Николаевич Денкоглу “ гр. София22. 170 СУ „ Васил Левски „ гр. Нови Искър23. ОУ „ Ран Босилек“ гр. Габрово24. 48 ОУ „ Йосив Ковачев“ гр. София25. НПМГ „ Акад. Любомир Чакалов“ гр. София26. НМУ „ Любомир Пипков“27. ТУЕС – гр. София 28. 139 ДГ „ Панорама „ гр. София29. 85 ДГ „ Родина“ гр. София30. ДГ „ Радост „ гр. Раднево31. Учебен Център „ Експлораториум“", "date": "2018.12.05", "title": "Благотворителна кампания: купи коледна картичка, за да се сбъдне една детска мечта"}
{"url": "https://offnews.bg/futbol/pregovorite-mezhdu-ibrahimovich-i-milan-buksuvat-693299.html", "text": "Преговорите между суперзвездата на ЛА Галакси Златан Ибрахимович и Милан удариха на камък, пишат италианските издания. Според \"Sportitalia\" двете страни не са успяли да постигнат консенсус.Само до преди няколко часа се смяташе, че става дума за дребни детайли и че шведът ще пристигне на \"Джузепе Меаца\" през януари под наем с опция за откупуването му.Това обаче oчевидно не отговаря на истината и \"росонерите\" вече се оглеждат за други варианти за атаката си. 37-годишният футболист впечатли с представянето си в САЩ, като вкара завидните 22 гола в местното първенство, но отборът му остана извън плейофите.Ибрахимович беше част от състава на Милан през сезон 2010/11, когато \"росонерите\" за последно триумфираха с титлата в Серия А. След това Златан отиде в Пари Сен Жермен.", "date": "2018.12.05", "title": "Преговорите между Ибрахимович и Милан буксуват"}
{"url": "https://offnews.bg/futbol/levski-s-zhestoka-izdanka-sreshtu-septemvri-famozen-gol-nokautira-si-693313.html", "text": "Левски допусна нелепо равенство 2:2 срещу Септември в среща от 18-ия кръг на Първа лига, играна на стадион \"Васил Левски\".Точката за футболистите на Мариян Христов донесе Мирослав Будинов с изключително атрактивен гол със задна ножица в добавеното време на двубоя. Малко преди това символичните домакини бяха останали с 10 души на терена заради втори жълт картон на Фабиано Алвеш.Иначе точни за гостите бяха Станислав Костов и Жерсон Кабрал, като последният се разписа от бялата точка. С гол за домакините се отчете и Георги Русев.Септември се добра до равенството и не загуби от 26-кратния шампион на България за първи път от далечната 1960 година и за първи път в историята си вкара два гола в един мач на \"сините\".Като за капак на всичко голмайсторът на Левски Станислав Костов получи травма и бе изнесен на носилка. Така Левски не успя да изпревари ЦСКА в класирането и остава на 6 пункта от лидера Лудогорец.\"Червени\" и \"зелени\" се изправят едни срещу други в дербито от този кръг. Септември пък запазва предпоследната си позиция в подреждането.", "date": "2018.12.05", "title": "Левски с жестока издънка срещу Септември, фамозен гол нокаутира \"сините\""}
{"url": "https://offnews.bg/futbol/kaniat-bobi-mihajlov-na-rivar-boka-693304.html", "text": "Президентът на Българския футболен съюз Борислав Михайлов получи специално признание от страна на Алехандро Родригес, оглавяващ футболната конфедерация на Южна Америка - КОНМЕБОЛ, и от ръководителя на Кралската футболна федерация на Испания Луис Рубиалес, които му изпратиха официална покана за предстоящия мач-реванш от финалите на Копа Либертадорес 2018 между отборите на Ривър Плейт и Бока Хуниорс, похвалиха се от БФС чрез официалния си сайт.Както е известно, сблъсъкът между аржентинските грандове неколкократно бе отлаган и в крайна сметка бе взето решение двубоят за континенталната клубна титла на Южна Америка да се проведе на неутрален терен - на стадион \"Сантяго Бернабеу\" в Мадрид на 9 декември т.г.Поканата към Борислав Михайлов е красноречив знак за уважение, предвид факта, че президентът на БФС е член на Изпълнителния комитет на УЕФА, който няма отношение към администрирането на турнирите под егидите на други континентални асоциации.\"Въпреки извънредните и непредвидени обстоятелства, съпътстващи двубоя-реванш, КОНМЕБОЛ и РФЕФ биха желали да ви поканят за специален гост на това единствено по рода си събитие\", се казва в официалната покана.", "date": "2018.12.05", "title": "Канят Боби Михайлов на Ривър - Бока"}
{"url": "https://offnews.bg/politika/deputatite-odobriha-okonchatelno-promenite-v-zakona-za-horata-s-uvrezh-693289.html", "text": "Парламентът единодушно одобри на второ четене промените в Закона за хората с увреждания. До промените се стигна след протестите на майките на деца с увреждания и обществения натиск за реформа в социалната система. \"Знаете колко дълго продължи работата по този законопроект - няколко месеца, но положителното е, че имаме един нов закон за хората с увреждания, който гарантира правата на всички хора с увреждания и дава нови форми на подкрепа\", коментира след заседанието социалният министър Бисер Петков.Утре е предвидено гласуването на Закона за личната помощ, който беше изготвен с помощта на майките от инициативата \"Системата ни убива\".Сред приетите мерки е създаването на Национален съвет, който да следи за правилното прилагане на Конвенцията за правата на хората с увреждания. На пленарното заседание беше решено да бъде уважено искането на майките Съветът да бъде оглавен от вицепремиер. Въвежда се и индивидуална оценка на потребностите на лицата с увреждания, която ще се изготвя по настоящ адрес от специализиран отдел в дирекциите \"Социално подпомагане\". На база на индивидуалната оценка ще бъдат издавани направленията за предоставяне на лична помощ, като от оценката зависи и за какъв брой часове ще бъде отпускана тя. Законът предвижда и въвеждането на . Работодатели с 50-99 работници ще бъдат задължени да назначат едно лице с увреждане, а тези със 100 и над 100 работници - две на всеки сто лица.Глоба от 1000 до 2000 лева ще се налага на работодателите, неизпълнили квотите за назначаване на хора с увреждания.Депутатите също така приеха хората с увреждания да имат право на финансова помощ за медицински изделия, балнеолечение и рехабилитация. Те също така ще могат да поискат средства и за лично моторно средство, наем на общинско жилище, както и приспособяване на жилище.За първи път и помощите на хората с увреждания над 18-годишна възраст ще бъдат обвързани с линията на бедност. Досега помощта се даваше на база гарантиран минимален доход. Депутатите решиха на децата и учениците с увреждания да се предоставя и подкрепа за развитие в системата на образованието. ", "date": "2018.12.05", "title": "Депутатите одобриха окончателно промените в Закона за хората с увреждания"}
{"url": "https://offnews.bg/zdrave-i-krasota/sportuvate-ne-preiazhdate-no-vapreki-tova-napalniavate-tazi-kniga-e-693311.html", "text": "Позната ли ви е безсилната мантра за перфектно тяло „трябва да ям по-малко и да спортувам повече”? Колко време продължавате да я повтаряте без продължителен резултат?В „Код затлъстяване” д-р Джейсън Фънг доказва, че причинителите на наднорменото тегло не са калориите и мазнините, както сме се заблуждавали досега. Виновни са хормоните.С тази книга сляпото лутане между кантара, фитнес залата и глада може да приключи, защото в нея ще откриете съвети за постигане на желаните килограми, основани на науката, а не на митологията. Необходимата надежда също се крие между страниците ѝ. А мотивацията – тя само чака да я събудите.Отговорите ли с „да” на някой от следните въпроси, то тази книга е за вас:Напълнявате ли лесно? Напълнявате ли, въпреки че спортувате редовно и не преяждате? Имате ли проблем с намаляването на теглото дори при нисковъглехидратна диета? Искате ли да се предпазите от преддиабетно състояние и Диабет тип 2? Страдате ли от състояние на инсулинова резистентност? Искате ли да знаете кои храни са най-вредни за вашия метаболизъм и цялостно здраве?Д-р Фънг отваря очите ни, показвайки фундаменталната връзка между инсулина и затлъстяването. Той събира отряд от неоспорими факти от историята, медицината, политиката, науката и човешкия опит, които отстрелват един по един всички митове за контрола на теглото.Истината е, че затлъстяването е хормонално разстройство, при което са налице високи нива на инсулин или инсулинова резистентност, причинени от приемането на определени храни. При подобно състояние килограмите се трупат, независимо от диетите и редовния спорт. Обратим ли е процесът, ще ни каже д-р Фънг, на когото след това ще благодарим, че е разобличил истинския виновник за един от най-наболелите проблеми на обществото. Надмогването му вече е на 336 страници разстояние.„Код затлъстяване” е откровение и светлина в тунела за всички, които цял живот се борят с наднорменото тегло. Книгата измива вината и срама, появили се в следствие неуспешните опити за отслабване и зарежда с нови сили за борба с демона, наречен затлъстяване.", "date": "2018.12.05", "title": "Спортувате, не преяждате, но въпреки това напълнявате? Тази книга е за вас!"}
{"url": "https://offnews.bg/sviat/poroshenko-opital-da-govori-po-telefona-s-putin-toj-otkazal-693316.html", "text": "Украинският президент Петро Порошенко опитал да говори по телефона с руския си колега Владимир Путин, но той отказал. Това обяви Путин, като обясни, че оставя без отговор опитите на Порошенко за разговор, защото не желае да участва в кампанията му за президентските избори през март догодина. \"Работата не е в това, че аз просто избягвам и не искам да говоря с Петро Алексеевич. (...) Работата е там, че не искам да участвам в предизборната му кампания\", коментира Путин пред журналисти, цитиран от РИА Новости. По думите му Порошенко изкусно създава кризисни и провокационни ситуации и веднага прехвърля отговорността за стореното върху Русия, след което \"иска тутакси да демонстрира, че успешно решава възникналите проблеми\". Коментарът на Путин идва във връзка със случая от 25 ноември, когато руската брегова охрана задържа три украински кораба и екипажите им край Керч. Малко след случилото се Путин обвини Порошенко, а причината според него е в това украинският президент да си вдигне рейтинга преди изборите. ", "date": "2018.12.05", "title": "Порошенко опитал да говори по телефона с Путин, той отказал"}
{"url": "https://offnews.bg/politika/donchev-poiskal-do-20-dekemvri-ministrite-da-kazhat-kak-sakrashtavat-a-693312.html", "text": "Вицепремиерът Томислав Дончев изпратил писма до всички министри, като им поставил задачата до 20 декември да изпратят предложения за съкращения в администрациите им. \"Искам колегите да направят предложенията, защото те познават ситуацията в министерствата си най-добре. Ако те не са максимално амбициозни, ще направя предложения, различни от техните\", обясни Дончев пред БНТ. Администрацията в момента се състои от 130 000 души, а 10 000 щата са незаети, посочи вицепремиерът и уточни, че се мисли за прехвърляне на служители от едно място на други и за това да не се назначават служители на мястото на пенсионирали се такива. Той коментира и идеята основното образование да стане задължително. По думите му в екипа му имало идея дори средното образование да е задължително. \"След десетилетие човек, който не може да чете и пише, ще е извън пазара на труда\", каза Дончев. Според него е важно в училище да се изучава и ролята на институциите. \"Една голяма част от населението, включително и младите хора, са институционално неграмотни. Те не знаят коя институция какви отговорности има. Как може да си добър, критичен гражданин, да натискаш институциите, ако нямаш базисна гражданска грамотност\", коментира Дончев.Вицепремиерът обясни, че за да се реализира идеята, трябва да се направят промени в конституцията и в редица закони. ", "date": "2018.12.05", "title": "Дончев поискал до 20 декември министрите да кажат как съкращават администрациите си"}
{"url": "https://offnews.bg/sviat/slovakia-ekspulsira-ruski-diplomat-obvinen-v-shpionazh-693317.html", "text": "Словакия експулсира руски дипломат - това съобщи днес пред журналисти премиерът на страната Петер Пелегрини, предаде ТАСС, цитирана от БТА. \"Въз основа на информация, получена от военното разузнаване, на 22 ноември 2018 г. бе експулсиран дипломат от апарата на военния аташе към посолството на Руската федерация в Словакия. Той бе обявен за персона нон грата, тъй като е извършвал разузнавателна дейност против Словакия и НАТО\", заяви премиерът.Руския дипломат е напуснал Словакия, преди да изтекат две денонощия от обявяването му за персона нон грата. Според Пелегрини експулсирането е било \"извършено учтиво, както е прието в дипломацията, според дипломатическите норми\".\"Доволен съм, че молбата ни бе приета с уважение и споменатият (дипломат) напусна територията на Словакия\", каза той.По думите на словашкия премиер страната му поддържа \"стандартни отношения\" с Русия и неотклонно изпълнява ангажиментите си към НАТО и ЕС.Руското посолство в Братислава отказа да коментира изявленията на Петер Пелегрини.", "date": "2018.12.05", "title": "Словакия експулсира руски дипломат, обвинен в шпионаж"}
{"url": "https://offnews.bg/politika/administratciata-poharchila-blizo-20-hil-lv-za-komandirovki-za-iuli-693278.html", "text": "Правителството утвърди разходите за командировки в страната за третото тримесечие на 2018 г. на министрите и заместник-министрите, на областните управители, на председателите на държавни комисии, агенции и институции.За командировки на министрите и заместник-министрите в страната са изразходвани общо 11 902,30 лв., за командировки на председателите на държавни агенции и техните заместници – 1 898,26 лв., за командировки на председатели и членове на държавни комисии – 781,09 лв., за командировки на ръководителите на държавни институции – 160 лв. и за командировки на областни управители – 4 753,96 лв.", "date": "2018.12.05", "title": "Администрацията похарчила близо 20 хил. лв. за командировки за юли, август и септември"}
{"url": "https://offnews.bg/politika/vazduhat-v-sofia-po-sashtoto-vreme-minalata-godina-beshe-po-mrasen-ob-693310.html", "text": "\"В сравнение с миналата година, замърсяването на въздуха в София е по-малко. Миналата година по същото време само станциите на „Павлово\" и „Младост\" имат близки стойности като тази година, на другите места нивата на замърсяване са по-ниски, а никъде няма по-високи стойности\". Това заяви пред bTV екоминистърът Нено Димов. Той поиска по-отговорно тълкуване на данните на станциите за замърсяването на въздуха, като подчерта, че не е имало 12 пъти превишаване на допустимите норми. По думите му е имало между два и пет пъти по-високи стойности. На уточнението, че става дума за пиковите стойности, той отговори, че няма норма за пик, а има за средночасово и средно за денонощието превишение. Димов обясни, че основните замърсители са автомобилният транспорт и битовото отопление.По думите му безспорно у нас има подновяване на автомобилния парк, което е съвсем естествено. Битовото отопление обаче допринася за над 50% от замърсяването с фини прахови частици и той е основният източник за замърсяване, заяви той. По думите му дървата, въглищата и брикетите са част от материалите, които не са достатъчно качествени, и вредят най-много на чистотата на въздуха.Димов каза още, че вече седем града в България изпълняват изискванията на Европейския съюз по отношение на допустимите дни превишаване на нормите за замърсяване - до 35 на година, като сред тях от тази година попадат Варна и Сливен.Той отбеляза, че основната тежест при мерките срещу замърсяването на въздуха е върху местната власт. „Почти всички общини имат програми, но не всички постигат резултати. Трябва да има санкционен механизъм. Не можем да говорим, че има панацея\", подчерта Нено Димов. Министърът коментира и темата за мини \"Марица-изток\", като подчерта, че правителството има за цел да запази евтиния ток и да спаси мините, тъй като това било въпрос, касаещ националната сигурност. По повод преговорите, които трябва да води с фирма „Юлен” за промяна на концесионния договор за ски зоната в Банско, Нено Димов съобщи че ще покани техни представители на среща.„Сигурно ще се преговаря сериозно, защото това е договор между две страни и те трябва да стигнат до приемливи решения”, отбеляза Димов.На въпрос защо се е стигнало до преговори чак след заканата на главния прокурор да започне наказателно производство срещу кабинета Димов отговори, че се е чакало решението на съда по делото за Природен парк \"Пирин\". ", "date": "2018.12.05", "title": "Въздухът в София по същото време миналата година беше по-мръсен, обяви екоминистърът"}
{"url": "https://offnews.bg/politika/vitceprezident-v-gugal-stava-balgarski-pocheten-konsul-v-silitcievata-693280.html", "text": "Правителството прие решение за назначаване на Богомил Балкански, гражданин на Република България, за почетен консул в Сан Франциско с консулски окръг, обхващащ територията на Силициевата долина, щата Калифорния.Кандидатурата на Богомил Балкански е предложена от българската общност в Силициевата долина.Балкански живее в САЩ от 1991 г. Той е вицепрезидент в „Гугъл“, където играе важна роля за разработването на нови продукти и ръководи екипите за маркетинг, продажби и обслужване на клиенти. Балкански е инвеститор в български стартиращи софтуерни компании, както и във фондове за рискови инвестиции в технологични компании в Силициевата долина и в България.", "date": "2018.12.05", "title": "Вицепрезидент в Гугъл става български почетен консул в Силициевата долина"}
{"url": "https://offnews.bg/temida/avtomobilite-nad-3-5-t-shte-mogat-predvaritelno-da-plashtat-tol-taksa-693283.html", "text": "При предварително плащане на тол такса ще се издава маршрутна карта, която позволява на тежкотоварното превозно средство да премине еднократно разстояние в обхвата на платената пътна мрежа от начална до крайна точка, с допълнителни, предварително посочени междинни точки, които не могат да бъдат повече от четири. Това предвижда приетата от правителството Наредба за условията, реда и правилата за изграждане и функциониране на смесена система за таксуване на различните категории пътни превозни средства на база време и на база изминато разстояние.От 1 януари 2019 г. хартиените винетни стикери ще бъдат заменени с електронни, като цените няма да бъдат променяни. За леките автомобили се въвежда и уикенд винетка, която ще важи от 12.00 часа в петък до 23.59 часа в неделя на същата седмица. До 16 август винетка ще трябва да имат и водачите на тежкотоварни автомобили, а след тази дата те ще плащат тол такса.Маршрутна карта могат да използват водачите на автомобили с тегло над 3,5 т, които не разполагат с бордово устройство или такова за спътниково позициониране, с което да се проследи изминатото разстояние, и не са сключили договори с доставчик на услуга за електронно събиране на такси за изминато разстояние или с доставчик на декларирани данни. Маршрутна карта може да бъде купена не по-рано от 7 календарни дни преди датата на пътуването, като е валидна за срок от 24 часа от декларираната начална дата и час на пътуването. Тя ще може да се купи по електронен път, чрез картово разплащане на терминали за самотаксуване или в пунктовете за продажба.Размерът на тол таксата ще се определя въз основа на заявените начални, междинни и крайни точки на пътуване. Така ще се позволява и преминаването по платените републикански пътища при временна невъзможност да се ползва вече монтирано бордово устройство. Системата ще изчислява автоматично дължимата такса за изминат участък, която ще се плаща предварително, според данните за превозното средство, маршрута и планираната дата на пътуване.Тол таксата за автомобили с тегло над 3,5 т ще се начислява в зависимост от действително изминатото разстояние, което ще се определя с точност до 100 метра. В случай, че е установено, че дадено пътно превозно средство се е намирало последователно в две отделни точки на платената пътна мрежа, се приема, че е изминало разстоянието между тях, преминавайки по най-краткия маршрут. Нивата на тол таксите ще се променят според екологичните категории на моторните превозни средства.Предвижда се възможност при промяна на регистрационния номер на лек автомобил тя да бъде заявена в централното или в областните управления на Агенция „Пътна инфраструктура“, или по електронен път до 3 работни дни. В срок до 2 работни дни от получаване на заявлението новият регистрационен номер се отразява в електронната система за издадените електронни винетки след справка в Националния регистър на пътните превозни средства.Отговорността при неправилно декларирани данни относно регистрационния номер на пътното превозно средство, категорията му или периода на валидност на винетната такса, е съответно на собственика или ползвателя, като в случай на неправилно декларирани данни, се счита че за пътното превозно средство не е заплатена дължимата винетна такса.В наредбата са определени правомощията на Агенция „Пътна инфраструктура“ като лице, събиращо пътните такси, изискванията за регистрация към доставчиците на Европейска услуга за електронно събиране на такса за изминато разстояние, както и тези за регистрация към националните доставчици на услуги за електронно събиране на тол такси и доставчиците на декларирани данни.", "date": "2018.12.05", "title": "Автомобилите над 3,5 т ще могат предварително да плащат тол такса за заявен маршрут"}
{"url": "https://offnews.bg/tehnologii/aleksandar-dimitrov-e-mistar-ikonomika-2018-693314.html", "text": "Главният изпълнителен директор на А1 получи поредно признание за работата си начело на водещия телекомАлександър Димитров е новият „Мистър Икономика 2018”. Председателят на управителния съвет и главен изпълнителен директор на А1 бе отличен в най-престижната категория на конкурса „Мистър и Мисис Икономика”, който се организира от Конфедерацията на работодателите и индустриалците в България (КРИБ) и от сп. „Икономика”. Наградата му бе връчена лично от кмета на София Йорданка Фандъкова и от вицепремиера Томислав Дончев.Наградата „Мистър Икономика 2018” е поредното признание за успешната работа на Александър Димитров начело на А1, където той положи основите на една от най-значимите корпоративни трансформации на българския пазар. В средата на месец ноември той бе определен за „Мениджър на годината 2018” в авторитетната класация на сп. „Мениджър”.„Тази награда е огромна чест, защото за мен и за А1 това е пореден връх, който постигаме. 2018-а беше много добра година за компанията ни – успяхме да се развием по най-добрия възможен начин. Смятам, че всичките ни 5 милиона клиенти усещат това чрез нашите продукти и услуги. Тази награда за нас е и отговорност, защото тя ни напомня, че трябва да продължим да се развиваме. Телекомуникациите и дигитализацията са неизменна част от всяка една индустрия. Затова постоянно се стремим да предоставяме високотехнологични решения, които помагат на българския бизнес да бъде по-дигитален, по-печеливш и по-достъпен за хората. Обещавам, че това, което ще предложим през 2019-а, ще е още по-добро в сравнение с постигнатото тази година”, сподели Александър Димитров по време на церемонията по награждаването.Александър Димитров се свързва с икономическия възход на компанията, която вече втора поредна година отчита положителни финансови резултати и възвръща лидерските си позиции в сектора. Той стои зад една от най-големите ребрандинг кампании у нас с превръщането на Мтел в А1. Тя беше съпътствана от редица положителни промени, които А1 успя да реализира – изграждането на най-бързата 4G мрежа в България, подобряване на клиентското обслужване, въвеждането на нови за сектора решения като собствени спортни канали, финансови услуги, музикална стрийминг платформа. Под ръководството на Александър Димитров А1 предложи нови услуги и решения и на корпоративните си клиенти чрез платформата A1 Digital с над 20 облачни решения за ICT инфраструктура под наем, за по-добра колаборация и ефективност на служителите и за онлайн сигурност.Основен фокус в работата на Александър Димитров са удовлетвореността, признанието и развитието на служителите. С редица инвестиции в програми за признание и развитие, както и с лична ангажираност и открита комуникация със служителите, той успя да изгради силен екип и работна атмосфера, която насърчава непрекъснатото учене и иновативността.Заедно с усилията за повишаване удовлетвореността на служителите и клиентите, стабилизиране на компанията и увеличение на приходите от услуги, Александър Димитров подкрепя и развитието на корпоративната социална отговорност на компанията. По традиция А1 е един от най-големите инвеститори в българския спорт и развива успешно сътрудничество с редица български отбори и федерации, като ПФК ЦСКА София, Българска федерация ски и Българска федерация лека атлетика. Компанията е позната и с дългосрочната си подкрепа на приемната грижа в страната и с проекта „Интернет за всички”, който образова деца и техните родители за ползите от интернет и сигурността при ползването на глобалната мрежа.Александър Димитров има повече от 15 години опит в телекомуникациите. Той заема настоящата си позиция от 1 октомври 2015 година, когато се присъединява към екипа на A1 от Виваком, където заема поста главен търговски директор от 2008 година. Преди това е бил търговски директор (2001 – 2006) и главен изпълнителен директор (2006 – 2008) на Германос Телеком България. Притежава магистърска степен по електрически машини и апарати от Техническия университет в София и магистърска степен по мениджмънт и маркетинг от Университет за национално и световно стопанство в София.„Мистър и Мисис Икономика” е един от най-престижните конкурси за постижения в сферата на икономиката и бизнеса, организиран от Конфедерацията на работодателите и индустриалците в България (КРИБ) и списание Икономика. Над 25 години призът се връчва на предприемачи, икономисти и финансисти, допринесли в най-голяма степен за развитието на българската икономика. Конкурсът е предшестван от номинации на кандидати за призовете. Номинациите за наградите в конкурса тази година бяха 32, като победителите бяха определени от жури, съставено от членовете на Управителния съвет на КРИБ.", "date": "2018.12.05", "title": "Александър Димитров е „Мистър Икономика 2018”"}
{"url": "https://offnews.bg/politika/balgaria-se-vazdarzha-ot-prisaediniavane-kam-globalnia-pakt-za-migratc-693285.html", "text": "Министерският съвет реши Република България да се въздържи от присъединяване към Глобалния пакт за безопасна, регулирана и редовна миграция, съобщава правителствената пресслужба.Страната ни няма да участва със свои официални представители в Междуправителствената конференция за приемане на Пакта, която ще се проведе в Маракеш, Мароко, на 10 и 11 декември. Правителството също така взе решение при последващо гласуване на резолюция в Общото събрание на ООН за утвърждаване на вече приетия пак постоянният представител на България в ООН да гласува с „въздържал се“.Темата за по-ефективното управление на миграционните процеси е от основно значение за Република България. На този етап българското правителство смята, че решението за неприсъединяване към Глобалния пакт за безопасна, регулирана и редовна миграция защитава в най-пълна степен интересите на страната и нейните граждани.Република България ще продължи да изпълнява вече съществуващите и поети международноправни задължения в областта на правата на човека, както и да упражнява засилен контрол на националните граници.", "date": "2018.12.05", "title": "България се въздържа от присъединяване към Глобалния пакт за миграцията"}
{"url": "https://offnews.bg/ikonomika/bsp-ne-viarva-na-api-iska-evropejska-laboratoria-da-proveri-stroitels-693275.html", "text": "В БСП не са доволни от отговора на АПИ по искането им да се направи проверка на качеството на строителството на пътищата в страната. Това обяви лидерът на червената партия Корнелия Нинова в НС.Според нея отговорът на пътната агенция се забавил цели 30 дни и представлявал опит за хвърляне на прах в очите.Нинова определи като абсурдно твърдението на АПИ, че не може да се направи проверка на вече построен път, както и че лабораторията, която трябва да направи изследванията, трябва да се посочи от самия строител. По думите на Нинова за БСП е неприемливо и искането от страна на АПИ червените да дадат експерти, с които обсъдят и решат проблемите.Нинова допусна две хипотези за това предложение - некомпетентност или опит да ги вкарат в сговор с АПИ и строителите.Според депутата Елена Йончева, която  бе един от инициаторите за проверката, няма законова забрана да не се прави техническа експертиза на път след акт 16, защото не се изключва недобросъвестни протоколи за качеството и положените материали. Тя даде за пример пътя край Своге, където загинаха 20 души. Там протоколът 16 е бил перфектен, включително и от тези 300 метра, където бе катастрофата.", "date": "2018.12.05", "title": "БСП не вярва на АПИ, иска европейска лаборатория да провери строителството на пътища"}
{"url": "https://offnews.bg/sviat/oon-se-otkazva-ot-plastmasata-693273.html", "text": "Държавите членки на ООН да предприемат стъпки за справяне със замърсяването от пластмасата в океана, призова председателят на Общото събрание на ООН Мария Фернанда Еспиноса пред журналисти в седалището на ООН в Ню Йорк.Тя се обяви категорично против употребата на пластмасови изделия за еднократна употреба в офисите на ООН. Заяви, че сградите на организацията в Ню Йорк, Женева и Найроби ще се откажат от използването на напреработваема пластмаса.Намерението ѝ е пластмасата за еднократна употреба да изчезне от офисите на ООН.\"Днес 80% от пластмасата попада в Световния океан, това са 8 милиона тона пластмаса ежегодно. Ако не предприемем активни действия, към 2050 г. в океана ще има повече пластмаса от риби“, предупреди испанският дипломат.Еспиноса не споменава крайната дата за прекратяване употребата на пластмаси за еднократна употреба в ООН, но подчертава, че има много неща, които всеки може да направи за постигането на тази цел. Например тя си носи термос с вода, за да избегне покупката на пластмасовите бутилки.Председателят на Общото събрание обещава още да постави диспенсери за вода в офисите на ООН, за да избегне употребата на пластмасата.„Микропластмасата вече се съдържа и в солта, и в свежата вода. Смята се, че всеки човек на планетата има пластмаса в тялото си\", каза тя. Еспиноса заяви, че ще използва капацитета на кабинета си, за да подкрепя текущите глобални компании за борба със замърсяването.Според данни на агенцията на ООН за климата, всяка година 8 тона пластмаса отиват в океана, което е равносилно на един пластмасов камион, изхвърлян на минута.", "date": "2018.12.05", "title": "ООН се отказва от пластмасата"}
{"url": "https://offnews.bg/politika/predostaviame-100-000-evro-humanitarna-pomosht-za-afganistan-693282.html", "text": "Правителството прие решение за одобряване на хуманитарна помощ за Афганистан в размер на 100 000 евро поради рекордната за последните години суша в страната.Финансирането ще бъде осигурено от одобрените средства от бюджета на МВнР за 2018 г., предназначени за официална помощ за развитие и хуманитарна помощ.Съгласно поетия ангажимент, още с присъединяването си към Европейския съюз, България е длъжна да се ангажира с предоставянето на безвъзмездна официална помощ за развитие. Тази помощ трябва да бъде 0.33% от брутния национален доход на България за отпусканите средства за официална помощ за развитие.През 2017 г. и през първото тримесечие на 2018 г. страната ни предостави 200 000 евро хуманитарна помощ, като средствата бяха разпределени за изпълнение към Международната организация по миграцията, Детския фонд на ООН и Службата на ООН за координиране на хуманитарните дейности.", "date": "2018.12.05", "title": "Предоставяме 100 000 евро хуманитарна помощ за Афганистан"}
{"url": "https://offnews.bg/politika/okonchatelno-vavezhdat-rabotna-kvota-za-hora-s-uvrezhdania-693266.html", "text": "Парламентът окончателно одобри промени в Закона за хората с увреждания, които предвиждат въвеждането на работни квоти за назначаване на хора с трайни увреждания.Одобрените мерки ще задължат работодатели с 50-99 работници да назначат едно лице с увреждане, а тези със 100 и над 100 работници - две на всеки сто лица. Работодателите, които не изпълнят квотата, ще дължат компенсационна вноска в размер на 30% от минималната работна заплата за всяко незаето работно място за лице с увреждане.По време на дебатите депутатът от управляващата коалиция и лидер на НФСБ Валери Симеонов изрази несъгласие с мерките и призова за различен подход, който да насърчава работодателите да наемат лица с увреждания чрез данъчни облекчения вместо да ги принуждава чрез квоти.\"Не постигаме нищо, защото така ще има изваждане на фалшиви решения на ТЕЛК или работодателите ще търсят начин да покрият квотата, което ще бъде форма на лицемерие и двуличие\", заяви Симеонов. Неговото предложение квотите да отпаднат обаче беше отхвърлено от мнозинството.От \"Атака\" побързаха да обяснят, че това е позиция само на партията на Симеонов. Според Павел Шопов от \"Атака\" мерките са в правилната посока, тъй като ускоряват социализирането на хората с увреждания в обществото и им помагат да се чувстват полезни.В подкрепа на промените се обявиха и депутати от БСП и ДПС. Предложението беше прието с 94 гласа \"за\", нито един \"против\" и 11 \"въздържали се\".Промените предвиждат работодателите да разполагат със срок от 3 месеца от момента, в който са уведомени за задълженията си по закон, за да изпълнят работната квота. Бизнесите ще бъдат освободени от изискванията, ако полагат други усилия да повишат заетостта на лица с увреждания или ако има специфични фактори, които възпрепятстват изпълняването на квотата, например в случай на липса на хора, насочени от Бюрата по труда. ", "date": "2018.12.05", "title": "Окончателно: въвеждат работна квота за хора с увреждания"}
{"url": "https://offnews.bg/obshtestvo/protest-obshtinata-da-ogranichi-kolite-v-dnite-s-mrasen-vazduh-693287.html", "text": "Около 40 протестиращи се събраха пред сградата на Столична община на протест срещу замърсяването на въздуха. Недоволството бе под надслов Дишай, а участниците в митинга носеха маски. Протестиращите искат в дните със замърсяване над нормата да се въвеждат ограничения за ползването на лични автомобили и за допустимия брой пътници в един автомобил, както СО да забрани раздаването на помощи за енергийно бедните за дърва и брикети. Те да се заменят с помощи към сметката за ток. На протеста бяха представители на Демократична България Борислав Сандов, Стефан Тафров, Антоанета Цонева, Иво Мирчев, съветниците Марта Георгиева, Иво Божков, Войслав Тодоров, Симеон Славчев и др. Призоваваме всички общински съветници, които имат съвест и дробове, да ни подкрепят и да поставят исканията ни на обсъждане, пише в страницата на събитието. ", "date": "2018.12.05", "title": "Протест: Общината да ограничи колите в дните с мръсен въздух"}
{"url": "https://offnews.bg/ikonomika/vmro-germania-i-frantcia-naglo-unishtozhavat-balgarskia-biznes-693286.html", "text": "Народните представители от ВМРО отправят призив към всички партии в парламента да изразят обща позиция, а Народното събрание да излезе с декларация по предлагания пакет „Мобилност“, известен и като закона „Макрон“.Според воеводите предложенията по пакета „Мобилност“ ще ощетят България.У нас автомобилният транспорт осигурява около 17% от БВП на България и дава прехрана на поне 150 хиляди български семейства. Виждаме как Франция и Германия налагат силово своите интереси и желаят да откраднат тези шофьори и да фалират българските фирми, обясняват от националистическата формация.От партията настояват българското правителство да се противопостави остро на приемането на това законодателство, включително като използва възможността да наложи вето на важни решения за Германия или Франция.Заместник-председателят на ВМРО и депутат в 44-ото НС Искрен Веселинов коментира в профила си във „Фейсбук“, че пакетът „Мобилност“ трябва да бъде отхвърлен, защото е вреден.Той е категоричен, че битката е загубена, но не и войната.От своя страна българският евродепутат Ангел Джамбазки декларира, че ВМРО подкрепя и ще помогне при организирането на всеки един справедлив протест пред ЕП и ЕК. Той настоява българското правителство да излезе с ясна и недвусмислена позиция по темата.", "date": "2018.12.05", "title": "ВМРО: Германия и Франция нагло унищожават българския бизнес"}
{"url": "https://offnews.bg/politika/pravitelstvoto-odobri-proekt-na-zakon-za-sotcialnite-uslugi-693284.html", "text": "Правителството одобри проекта на Закон за социалните услуги, с който се урежда предоставянето, ползването, планирането, финансирането, качеството, контрола и мониторинга на социалните услуги в България. Основните цели на законопроекта са гарантиране на достъпа до услуги, на тяхното качество и ефективност и на правото на живот в домашна среда и в общността, както и насърчаване на интегрирания подход и публично-частното партньорство.За първи път се създава възможност за ползване на общодостъпни услуги от всички лица, а не само от уязвимите групи. Предвижда се облекчаване на достъпа на хората до социални услуги не само чрез подкрепата за информиран избор на услуга, правото на избор на доставчик и премахването на някои формални изисквания, но и със създаването на национална карта на социалните услуги, която да включва всички социални услуги, които се осигуряват чрез държавно финансиране. Ще бъдат въведени и обективни критерии за анализ на потребностите от услуги. Услугите, финансирани от Държавния бюджет, ще бъдат класифицирани в три основни групи - услуги на общинско ниво, които задоволяват потребностите на населението от общината; услуги на областно ниво, които задоволяват потребностите на лица от цялата област; услуги на областно ниво, които задоволяват потребностите на лица от цялата страна.В законопроекта сериозно внимание се отделя на качеството на социалните услуги, като се предвиждат стандарти за организация и управление, за квалификация и професионално развитие на служителите и стандарти за ефективността на услугата с оглед постигнатите резултати за лицата, които я ползват, в отговор на потребностите им. Предвижда се лицензиране за всички частни доставчици на социални услуги. Заложено е да се създаде нова Агенция за качеството на социалните услуги към министъра на труда и социалната политика, която ще извършва лицензирането на доставчиците на услуги, ще контролира спазването на закона и стандартите за качество. Новата структура ще проверява за начина, по който общините и частните доставчици разходват средствата от държавния бюджет, ще проверява за спазване на правата на потребителите на социални услуги и ще извършва мониторинг на ефективността на национално ниво. Агенцията ще бъде създадена в рамките на щатната численост в системата на Министерството на труда и социалната политика, която включва и второстепенните разпоредители с бюджет.Другият важен акцент в законопроекта е регламентацията на интегрирания подход и интегрираните междусекторни услуги, като се прави разграничение между интегрирано предоставяне на подкрепа и интегрирани услуги. В първия случай в основата са координационните механизми и взаимодействието, а при интегрираните услуги водеща е нуждата от обща организация и управление на услугата.Акцент в законопроекта се поставя и върху професионалистите в сектора. За тях се предвиждат въвеждащи и надграждащи обучения, супервизия и стимули за професионално развитие. Ще се създаде етичен кодекс за служителите, които предоставят социални услуги и стандарти за работно натоварване.Облекчава се режимът за създаване на услуги, които се финансират от държавния бюджет, като те ще се създават с решение на общинския съвет след предварително одобрение от Агенцията за социално подпомагане. Регламентират се и възможности за сключване па споразумения между общини за предоставяне на услуги за лица от няколко общини и за лица от цялата област. Създават се и правни възможности за публично-частно партньорство при предоставяне на социални услуги.", "date": "2018.12.05", "title": "Правителството одобри проект на Закон за социалните услуги"}
{"url": "https://offnews.bg/politika/pravitelstvoto-otpusna-877-303-lv-za-proekti-na-bosna-i-hertcegovina-693281.html", "text": "Министерският съвет даде съгласие за сключване на споразумения за предоставяне на безвъзмездна финансова помощ за проекти в Босна и Херцеговина, Република Македония, Република Молдова и Грузия. Средствата са на стойност 877 303 лева и се отпускат по линия на официалната помощ за развитие и хуманитарната помощ.Проектите ще бъдат в областта на здравеопазването, образованието и съвременните технологии. Сред тях са оборудване на имиграционен център (Босна и Херцеговина), на център за деца с аутизъм (Република Македония) на терапевтичен комплекс за деца с увреждания (Грузия), както и осигуряване на компютри за 19 училища (Молдова).Финансирането ще бъде осигурено от одобрените средства от бюджета на МВнР, предназначени за официална помощ за развитие и хуманитарна помощ.Официалната помощ за развитие е важно средство за насърчаване на устойчивия растеж на развиващите се страни, подпомагане на интегрирането им в световната икономика и изграждане на по-справедливи и демократични общества. Като държава - член на ЕС, България активно се ангажира в международното сътрудничество за развитие като в рамките на Средносрочната програма за периода 2016-2019 г., страната ни финансира проекти в от Западните Балкани, Черноморския регион, Афганистан, Монголия, Виетнам и други.", "date": "2018.12.05", "title": "Правителството отпусна 877 303 лв. за проекти на Босна и Херцеговина, Македония, Молдова и Грузия"}
{"url": "https://offnews.bg/obshtestvo/blizo-300-000-balgari-shte-poluchat-paketi-s-hrani-ot-bchk-693291.html", "text": "297 460 българи в нужда ще получат пакети с хранителни продукти по Оперативната програма за храни и/или основно материално подпомагане на най-нуждаещи се лица, съфинансирана от ЕС. БЧК вече е започнал поетапното предоставяне на пакетите.Раздаването ще се извършва от служители и доброволци на БЧК в 309 раздавателни пункта в цялата страна и ще продължи до 28 февруари. Всеки правоимащ ще получава съответните продукти срещу документ за самоличност и подпис.На 6 декември 2018 г. се отварят раздавателни пунктове в областите Враца и Ловеч, а до края на декември и в областите Благоевград, Велико Търново, Видин, Габрово, Кърджали, Пазарджик, Разград, Русе, Сливен, Стара Загора, Търговище, Шумен, Ямбол и Софийска област. Всички останали области ще стартират раздаването през месец януари 2019 г.Подробният график за поетапното раздаване на продукти по програмата е публикуван на интернет страниците на БЧК () и на АСП () и в регионалните офиси на БЧК.Всички правоимащи, включени в списъците на Агенцията за социално подпомагане, ще получат по 24,070 кг от 16 вида хранителни продукти: спагети – 1,5 кг; говеждо в собствен сос - 0,300 кг; леща – 3 кг; захар – 3 кг; гювеч – 1,6 кг; зелен фасул – 2,4 кг; лютеница – 0,500 кг; грах – 1,6 кг; домати стерилизирани – 1,6 кг; говежди кюфтета в бял сос – 0,600 кг; риба херинга – 0,170 кг; пиле фрикасе – 0,300 кг; зрял боб – 2 кг; конфитюр – 0,500 кг; ориз – 2 кг; олио – 3 л.Право на подпомагане по програмата имат:Лица и семейства, подпомагани с целева помощ за отопление (2016 г.– 2017 г.).Майки (осиновителки), които получават месечни помощи за отглеждане на дете до навършване на една година (м. юни 2018 г.).Лица и семейства, получили еднократна помощ за ученици в първи клас (за учебната 2017/2018).Лица с трайни увреждания, с определено право на чужда помощ, които имат ниски лични доходи и получават месечна добавка за социална интеграция (м. юни 2018 г.).Лица и семейства, които получават месечни помощи за отглеждане на дете с трайно увреждане (м. юни 2018 г.).Лица и семейства, получили еднократни или месечни помощи, предназначени за превенция и реинтеграция, отглеждане на детето при близки и роднини и в приемни семейства за периода 01.01.2018 - 30.06.2018 г.Лица и семейства, инцидентно пострадали от бедствия и аварии при форсмажорни обстоятелства, подпомогнати с еднократна помощ, въз основа на установеното индивидуално ниво на материално лишение за периода 01.01.2018 г.-30.06.2018 г.", "date": "2018.12.05", "title": "Близо 300 000 българи ще получат пакети с храни от БЧК"}
{"url": "https://offnews.bg/politika/karina-karaivanova-napuska-kfn-i-otiva-v-evropejskata-banka-za-vazstan-693290.html", "text": "Министерският съвет определи настоящият прдседател на Комисията за финансов надзор (КФН) Карина Караиванова за представител на Република България в Съвета на директорите на Европейската банка за възстановяване и развитие. Решението влиза в сила от 1 март 2019 година. Дотогава Караиванова ще остане на позицията си в КФН.Към момента представител на Република България в Съвета на директорите на Европейската банка за възстановяване и развитие с РМС № 223/2016 г. е Калин Митрев. Това съобщиха от правителствената информационна служба.Карина Караиванова има богат професионален опит в работата с международните финансови институции, в частност с Европейската банка за възстановяване и развитие и ще представлява ефективно интересите на Република България, посочва пресслужбата на МС.Европейската банка за възстановяване и развитие е един от най-големите инвеститори в България, с която страната ни поддържа дългогодишни отношения на ползотворно сътрудничество. От началото на дейността си у нас, от 1993 г. до 31.10.2018 г., ЕБВР е предоставила инвестиции в размер на 3.847 млрд. евро за финансиране на 249 проекта в различни сектори на икономиката на страната. Инвестициите в частния сектор представляват 56 % от актуалния портфейл на банката в България.ЕБВР е създадена през 1991 г. с цел да допринесе за икономическия прогрес и да подпомогне прехода към пазарно ориентирани икономики на страните от Централна и Източна Европа, приели да съблюдават принципите на плуралистичната демокрация. Акционери в нея са 67 държави и 2 междудържавни институции - Европейският съюз и Европейската инвестиционна банка. Акционерният капитал на ЕБВР е 30 млрд. евро. Република България участва в капитала на ЕБВР с 237,11 млн. евро.В писмо до медиите Карина Караиванова написа, че приема с благодарност номинацията. ", "date": "2018.12.05", "title": "Карина Караиванова напуска КФН и отива в Европейската банка за възстановяване и развитие"}
{"url": "https://offnews.bg/sviat/zemetresenie-sas-sila-5-2-razliulia-chili-693318.html", "text": "Земетресение с магнитуд 5,2 по скалата на Рихтер разлюля Чили.Трусът е регистриран в 14.12 часа местно време на около 9 км от пристанищния град Сан Антонио. Земетресението е било на дълбочина 40,8 км. Трусът е усетен в столицата Сантяго. За момента няма данни за пострадали и за нанесени материални щети. ", "date": "2018.12.05", "title": "Земетресение със сила 5,2 разлюля Чили"}
{"url": "https://offnews.bg/offtopic/dete-izprati-kartichka-do-raia-na-pochinalia-si-bashta-eto-kakvo-mu-o-693279.html", "text": "Да изпратиш писмо до Рая звучи невъзможно. Да кажеш на някой, който вече го няма, че ти липсва, също. Колкото и да ни се иска някой от Рая да ни чуе, можем само да вярваме, че това се случва.Не така е мислил седемгодишният Джейс от Шотландия, който изпратил картичка за рождения ден на починалия си баща, адресирана „до Рая“. На гърба ѝ пишело: „Г-н пощальон, може ли да занесете това до Рая за рождения ден на татко? Благодаря”.Ето какво се случва, когато пощальонът Шон Милиган видял картичката в пощенската кутия за събиране на писма. Невинната детска молба била предадена на ръководството на Британските кралски пощи. Отговорът им, подписан от Шон и цитиран от Би Би Си, гласи:„Просто исках да използвам възможността да се свържа с теб, за да ти разкажа как успяхме да предадем писмото ти до твоя баща в Рая. Беше голямо предизвикателство да избягваме звездите и другите галактически обекти по пътя към Рая\".Писмото завършва с уверението, че пощенският служител ще продължи да прави всичко, което може, за да доставя сигурно писмата до Небето.За случая разказва майката на детето Тери Копланд, трогната от сина си и човечната постъпка на Британските кралски пощи, които отговарят на малкия Джейс.„Преди няколко седмици седемгодишният ми син изпрати картичка на баща си до Рая, а днес получи отговор. Не мога да опиша колко е щастлив, че баща му е получил своята картичка.Пощальонът можеше просто да подмине това писмо и да не полага усилия да отговаря на едно малко дете. Британските кралски пощи направиха огромен жест и възвърнаха вярата ми в човечността. Не мога да опиша колко благодарна съм на целия екип на пощите“, пише майката във Фейсбук.Публикацията на майката накара хиляди потребители да я споделят и да повярват, че доброто съществува. А какво по-добро може да направи човек, от това да накара едно дете да се усмихне?", "date": "2018.12.05", "title": "Дете изпрати картичка до Рая на починалия си баща. Ето какво му отговориха Британските кралски пощи"}
{"url": "https://offnews.bg/drugi/nov-doping-skandal-v-balgarskite-shtangi-693315.html", "text": "Нов допинг скандал избухна в българските щанги. Състезателката в категория до 48 кг при 20-годишните Даяна Димитрова е била хваната за втори път със забранени вещества.Пробата й е взета на европейското първенство за младежи и девойки в полския град Замосц, информира \"24 часа\". Там тя спечели титлата с двубой от 164 кг. В пробата й е открит фуросемид.Това е второ провинение за Димитрова, която може да бъде наказана с доживотно спиране на правата. Положителната й проба може да навреди на участието ни на олимпийските игри в Токио през 2020 г.Новината за BGtourism.BG потвърди генералният секретар на българската федерация (БФВТ) Борислав Гидиков. Очакват се резултатите от втората проба. От федерацията припомниха, че треньорът на Даяна е с 4-годишно наказание.", "date": "2018.12.05", "title": "Нов допинг скандал в българските щанги"}
{"url": "https://offnews.bg/obshtestvo/kradtcite-otnesli-samo-vino-ot-bashtinata-kashta-na-simeonov-v-butan-693258.html", "text": "Вино е било откраднато от бащината къща на Валери Симеонов в село Бутан. , като от полицията във Враца съобщиха, че крадците са взели дребни вещи.Не бащината къща на бившия вицепремиер, а постройка до нея е била разбита. Това обясни пред бТВ лидерът на НФСБ Валери Симеонов.„Взели са вино и телта от лозята, но просто не са съобразили, че са поставени камери вкъщи и бяха установени на втория ден и задържани. Единият отива да реже кабела на камерата и при рязането веднага се запечатва лицето му. Не съм притеснен, взел съм мерки”, поясни Симеонов.Той подчерта, че не иска хората да остават с впечатлението, че село Бутан е опасно за живеене, напротив – мястото било с установени традиции а престъпления почти нямало.Симеонов коментира и случая с 31-годишния мъж от селото, който извърши редица престъпления, в това число многократно изнасилване на възрастна жена и побой с лопата на друга.„Това са грозни факти от нашата действителност. За съжаление ние не можем да игнорираме по някакъв начин, да премахнем такива случи на криминално проявени индивиди. В случая мястото на такива индивиди е в затвора, а не на свобода и тук трябва да се извърши един преглед като се започне от цялата тази предистория на този човек, който явно е с такова криминално досие и може би ще трябва да се извадят и да се установят виновните на това, че този човек не е на топло”, добави лидерът на НФСБ.Той се обяви за по-строгото прилагане на законите в подобни случаи, за да не страдат невинни хора.От районното управление на полицията в Козлодуй пък побързаха да успокоят гражданите, че обстановката в селото като цяло е спокойна и владеят изцяло състоянието на престъпността.", "date": "2018.12.05", "title": "Крадците отнесли само вино от бащината къща на Симеонов в Бутан"}
{"url": "https://offnews.bg/politika/mareshki-revizoro-da-kazhe-koi-sa-krupnite-kontrabandisti-693260.html", "text": "Велселин Марешки (Воля) попита подал ли е депутатът от Обединени патриоти Емил Димитров-Ревизоро сигнал до прокуратурата за двама крупни контрабандисти, с информация за които изглежда разполага.\"Вчера Емил Димитров - Ревизоро, който е шеф на Комисията за наблюдение на приходните агенции и борба със сивата икономика и контрабандата, заяви, че в България има двама крупни контрабандисти, направили бурен възход на дейността си, но това не можело да стане без тези, които ги наблюдават. Затова питаме прокурорите: има ли подаден сигнал от Димитров, откога той знае за тези неща и кога е подал сигнала, както и защо го е страх да каже имената на въпросните контрабандисти”, заяви в предаването  лидерът на \"Воля\". ИзбориМарешки коментира и престоящите през есента местни избори.„Симпатизираме на президента Радев и бихме подкрепили кандидатурата му за кмет на София, защото това е начинът, по който той може реално да направи нещо за хората. Държавният глава сам казва, че президентството му е тясно, а ние искаме да дадем шанс на всеки българин, който има качества”, каза Марешки.Той каза още, че при евентуално овакантяване на президентския пост, \"Воля\" засега няма конкретно предложение за президент.„Това не е толкова важно, защото президентският пост не дава никакви правомощия”, добави Марешки.Депутатът коментира и темата за цените на горивата. Според него на касовата бележка трябва да бъдат вписани не разходите, а маржът, с който се работи.„Ако се впише надценката, ще стане ясно, че аз работя със 7 ст., а други – с 40”, каза той.Марешки прогнозира, че кабинетът „Борисов 3” ще изкара мандата си докрай, ако не се появяват форсмажорни обстоятелства.", "date": "2018.12.05", "title": "Марешки: Ревизоро да каже кои са крупните контрабандисти"}
{"url": "https://offnews.bg/snukar/dziunhuej-spria-ustrema-na-gudong-alan-i-houkins-sashto-prodalzhavat-693256.html", "text": "Световният номер 8 от Китай, Динг Дзюнхуей успя да удържи вдъхновения си сънародник Ксиао Гудонг. Двукратният победител в Откритото първенство на Великобритания, Дзюнхуей бързо натрупа преднина от 3-0, след брейкове от 99, 74 и 84 точки, но отговорът на съперника му не закъсня. Гудонг спечели 4 от следващите 5 фрейма и доведе нещата до 4-4. Гудонг записа и 112-тия сенчъри брейк на шампионата, с което бе подобрен рекордът от 111 сенчъри брейка в рамките на един турнир, поставен през 2005 година. Все пак въпреки нервността в играта на Динг, той успя да затвори следващите 2 фрейма, записвайки нови два халф-сенчъри брейка и спечели с 6-4.След срещата, Дзюнхуей, който е двукратен победител тук, сподели пред Би Би Си: \"Играх добре в началото, но после започнах да изпитвам трудности. Гудонг игра много силно и ме постави под напрежение, но успях да се измъкна.\" Световният номер седем, Марк Алън бе абсолютен доминант срещу Хюсеин Вафаеи и се наложи с 6-2 фрейма. Алън бе почти брилянтен, завършвайки с 96% успеваемост при ударите си за вкарване. Северноирландецът спечели първите три фрейма, след което Вафаеи се върна в мача при 3-2, но до края нямаше никакъв шанс и напуска надпреварата. След срещата Марк Алън похвали съперника си и заяви, че някой ден качествата му може да му осигурят място в топ 16. Относно следващия си съперник Алън завърши с думите: \"Нийл Робъртсън е много класен играч и очаквам двубоя с него. Винаги искаш да играеш с най-добрите.\"В същото време Бари Хоукинс навакса изоставане от 1-3 фрейма срещу Гари Уилсън, като успя да вземе следващите четири и в крайна сметка направи нужното и се класира след победа с 6-4. В четвъртия кръг негов опонент ще бъде Кайрън Уилсън, също от Англия.Днес Рони'О Съливан се изправя срещу Джак Лисовски, а Марк Уилямс ще има схватка със Стивън Магуайър.", "date": "2018.12.05", "title": "Дзюнхуей спря устрема на Гудонг, Алън и Хоукинс също продължават"}
{"url": "https://offnews.bg/obshtestvo/politciata-po-sledite-na-otroveni-kucheta-v-plovdiv-i-pazardzhik-693264.html", "text": "За серия от случи на отровени кучета сигнализират жители на Пловдив и Пазарджик.Полицията в Пазарджик вече е образувала две досъдебни производства срещу неизвестен извършител.В края на ноември природозащитници алармираха, че в централни части на града, вкл. на места, където играят деца, е била разпръсната отрова. Пострадалите кучета са поне 15. Има данни за 5 починали домашни кучета, а няколко са спасени.В социалните мрежи се появиха и много сигнали за отровени животни в Пловдив. Хора свидетелстват за намерени гранули, напоени с антифриз, на Бунарджика.Пред БНТ ветеринарният лекар от Пловдив Ивайло Милушев споделя как през ноември довели в кабинета му две отровени кучета - ретривър и дого в тежко състояние, с отделяне на слюнки, напълно некоординирани. Това били типични за отравяне симптоми. Едното оцеляло, другото починало въпреки лекарската помощ. Според ветеринаря вероятно животните са погълнали бързо действаща фосфорорганична отрова.До момента заловен извършител няма. Няма и данни колко са загиналите животни.", "date": "2018.12.05", "title": "Полицията по следите на отровени кучета в Пловдив и Пазарджик"}
{"url": "https://offnews.bg/politika/moskovski-veche-ne-e-deputat-otiva-v-chernomorskata-banka-693263.html", "text": "Ивайло Московски вече не е депутат от ГЕРБ. Народните представители гласуваха оставката, която той сам подаде, за да стане вицепрезидент на Черноморската банка за търговия и развитие.Народните представители гласуваха освобождаването на Московски без дебати и с почти пълно мнозинство - 146 гласа \"за\" и 3 \"въздържал се\".Московски беше министър на транспорта и информационните технологии, но се раздели с поста след трагедията край Своге, отнела живота на 20 души. През септември той се върна като депутат в парламента. Заедно с него по същата причина бяха освободени и други двама - бяха освободени Валентин Радев от министерския пост в МВР и Николай Нанков от мястото в министерството на регионалното развитие. ", "date": "2018.12.05", "title": "Московски вече не е депутат, отива в Черноморската банка"}
{"url": "https://offnews.bg/temida/nikolaj-banev-se-vrashta-u-nas-za-nikulden-saprugata-mu-evgenia-otiva-693265.html", "text": "Връщането на  ще бъде осъществено на 6 декември, Никулден, каза пред журналисти главният прокурор Сотир Цацаров.По думите му предстои актуализиране на обвиненията и задържане за 72 часа.\"Това, което ще предприемат колегите от Специализираната прокуратура, е незабавни действия - ново актуализирано обвинение, задържане за 72 часа и незабавно искане за постоянно задържане\", заяви Цацаров.„Полетният график е утвърден и е работа на ГД „Охрана“ към Министерство на правосъдието. За нас е важно самото пристигане и организацията, която е свързана с по-нататъшните действия по разследването“, добави главният прокурор, цитиран от \"Фокус\".Арестът на спецпрокуратурата, където би следвало да бъдат настанени задържаните, се намира на ул. \"Майор Векилски\" в столицата. На същото място е .Информацията за връщането на Баневи беше съобщена неофициално преди дни. Според нея децата Евгения и Николай Банев няма да се върнат в София, защото учат в чужбина. Баневи възложили на познатия им архитект Димитър Дюлгеров да продаде картини от дома им в Бояна, за да платят на френския си адвокат и да си оправят дълговете.Двамата са  АД и за присвояване и данъчни престъпления в периода 2010-2011 г.В края на октомври , че делото срещу двамата ще онагледи \"бандитската приватизация\" и \"обезкостяването\" на завод \"Полимери\". Според прокуратурата източването на предприятието станало, след като клиентите на дружеството били принуждавани да превеждат пари за направени покупки по сметките на офшорни компании. Установени били и случаи на взимане на пари от касата на предприятието.", "date": "2018.12.05", "title": "Николай Банев се връща у нас за Никулден, съпругата му Евгения отива при Иванчева"}
{"url": "https://offnews.bg/112/gdbop-zalovi-boen-arsenal-s-kartechnitci-avtomati-i-pistoleti-693262.html", "text": "Голямо количество оръжие е заловено при операция на ГДБОП.Открити са картечници, автомати, пистолети и патрони, както и части от оръжия, съобщава БНР.По-късно през деня ще бъде даден брифинг, на който ще бъдат съобщени подробности по случая.", "date": "2018.12.05", "title": "ГДБОП залови боен арсенал с картечници, автомати и пистолети"}
{"url": "https://offnews.bg/obshtestvo/perkite-na-akuli-po-iskane-na-kat-novite-kolcheta-po-graf-ignatiev-693255.html", "text": "Новите ограничители около трамвайното трасе на столичната ул. „Граф Игнатиев” са по изискване на пътна полиция. Това обясни проектантът арх. Радомира Методиева за колчетата, които предизвикаха вълна от коментари в социалните мрежи и бяха сравнени с \"перки на акули\". „Асоциации може да се правят всякакви, всичко прилича на нещо в нашите измерения”, беше лаконичният отговор на арх. Методиева по бТВ. Тя обясни, че конкурсният проект не е включвал подобни ограничители, но по нашия закон понятието „Споделено пространство” не е дефинирано и законово прието. Затова от КАТ са поискали поставянето на колчета. На „Солунска” било експериментирано с кубчета, но веднага те били припознати „като места, удобни за сядане” и затова била предложена скосена форма, която да не позволява подобна употреба в близост до трамвая. Това, което сме поставили, е възможно най-щадящото за погледа. Човек може да се спъне във всяко нещо, стремили сме се да има визуално единство в материалите, каза още арх. Методиева. ", "date": "2018.12.05", "title": "'Перките на акули' по искане на КАТ: новите колчета по 'Граф Игнатиев' остри, за да не се сяда на тях"}
{"url": "https://offnews.bg/obshtestvo/nad-74-hiliadi-zeleni-bileti-prodadeni-vchera-v-sofia-693271.html", "text": "74 478 са продадените „зелени билети“ или дневна карта от 1 лев за всички линии на градския транспорт в София вчера, съобщи ЦГМ. Най-много от тях са закупени от касите на „Метрополитен“ – 38 362, но това са и местата, които и обичайно реализират повече продажби. Останалите „зелени билети“ са продавани от водачите в наземния транспорт и касите на ЦГМ. Много хора избраха да пътуват със „зелен билет“ през вчерашния ден. Голяма част от тях са пътници, които не са постоянни клиенти на градския транспорт. Центърът за градска мобилност има готовност за незабавна реакция да пусне нов „зелен билет“, ако има необходимост и напомня, че това е само една от многото мерки за ограничаване на замърсяването с фини прахови частици на въздуха.", "date": "2018.12.05", "title": "Над 74 хиляди зелени билети продадени вчера в София"}
{"url": "https://offnews.bg/temida/zadarzhaha-7-dushi-iznasiali-nelegalno-orazhia-ot-zavod-arsenal-693267.html", "text": "Седем души са задържани при разследване на ГДБОП и прокуратурата за нелегален износ на оръжие. Това стана ясно на брифинг, на който зам. главният прокурор Иван Гешев изнесе подробности по акцията.Ще възложим проверка на целия завод „Арсенал” в Казанлък, каза той, като обясни, че оръжието е \"излязло по нелегален начин от завода\". „Задържани са 7 човека. Доколкото ми е известно, има бивши служители”, каза още Иван Гешев.От думите му става ясно, че от завода са изнасяни \"десетки автомати\". Образувани са три досъдебни производства, благодарение на придобита оперативна информация. Един от задържаните е бил осъждан за ръководене на организирана престъпна група. По думите му миналата събота лицето е било задържано при влизане в гараж на територията в София.По обясненията му са открити повече от 80 автомата \"Калашников\".„Бяха намерени десетки автомати „Scorpion“. Беше намерен и 8 кг черен барут. Има десетки спусъци за РПГ. Част от автоматите са обезопасени. Налице са и десетки хиляди патрони. Вчера беше проведена друга съвместна операция с ГДБОП, пак с десетки автомати, свързани с изнасяне от завода в Казанлък“, допълни той и уточни, че тази група е свързана с друга, която произвежда неистински документи за самоличност.„Общото количество на автоматите „Калашников” са 65, 37 „Scorpion\", 43 пистолета от различни марки, 8 кг черен барут. Два сандъка със запалки за гранати. На една такава запалка мощността е 3 конски сили. 487 цеви, 2 пушки помпи, 14 дръжки със спусък РПГ. Патроните, които са иззети, на пръв поглед са около 50 000. Възможно е да излязат и 100 000”, каза директорът на ГДБОП Ивайло Спиридонов.„Намерени са на израелски паспорти, канадски, италиански и всякакви други. Вчерашните двете реализации – още се работят, има задържани за 24 часа, но няма привлечени към наказателна отговорност. Собственикът на търговското предприятие е задържан под стража в понеделник от Специализирания наказателен съд. Собственикът на склада беше задържан и по първото дело, той отново е в ареста. Не съм информиран как изглежда килията му“, каза още Иван Гешев, цитиран от \"Фокус\".Прокурорът от Специализирана прокуратура Евгения Станкова допълни, че на 30 ноември е задържано лицето в момента на излизане от подземния гараж, управлявайки лекия автомобил. „Извършени са в условия на неотложност претърсвания и изземвания. Цяла нощ в гаража разследващите са извършвали претърсвания и изземвания, което е приключило в ранните часове на 1 декември“, добави тя.В началото на днешното заседание на правителството премиерът Борисов анонсира акцията. \"Една част от откритите от ГДБОП и Специализираната прокуратура оръжия сме си я платили като контролирана доставка\", каза той в началото на заседанието. „Толкова много оръжия хванахме, колкото специалните бригади нямат. И като качество - такива заглушители специално правени като за специалните части и баретите. От онзи ден арестувани. Една рота автомати, пистолети, гранатомети – бяха изброили 40 хил. патрона. Една част сме си я платили като контролирана доставка“, заяви Борисов.", "date": "2018.12.05", "title": "Задържаха 7 души, изнасяли нелегално оръжия от завод Арсенал"}
{"url": "https://offnews.bg/obshtestvo/na-tri-mesta-niama-da-ima-voda-v-sofia-dnes-693243.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството.Заради подмяна на спирателен кран на бул. „България“ в кв. „Манастирски ливади“ , се налага спиране на водоподаването от 09:00 до 21:00 часа на кв. „Манастирски ливади – Запад“ в района на бул. „Околовръстен път“, бул. „България“, ул. „Проф. Велизар Велков“, ул. „Българска легия“, ул. „Ралевица“; кв. „Манастирски ливади – Изток“ жк. „Бокар“ по ул. „Васил Стефанов“ от бул. „България“ до ул. „Луи Айер“ и ул. „Спас Соколов“.Подмяна на сградно водопроводно отклонение на ул. „Димитър Л. Гичев“ в жк. „Изток“ налага спиране на водоподаването от 10:00 до 18:00 часа на ул. „Димитър Л. Гичев“ от ул. „Фредерик Жолио Кюри“ до ул. „Люлякова градина“; ул. „Димчо Дебелянов“ от ул. „Димитър Л. Гичев“ до ул.“Антон Павлович Чехов“; ул. „Чарлз Дарвин“ от ул. „Фредерик Жолио Кюри“ до ул. „Атанас Далчев“; ул. „Атанас Далчев“ от ул. „Чарлз Дарвин“ до ул. „Димитър Л. Гичев“.Във връзка с подмяна на сградно водопроводно отклонение на ул. „Никола Атанасов“ в с. Яна , се налага спиране на водоподаването от 10:00 до 16:30 часа на  ул. „Никола Атанасов“ от ул. „Хубава Яна“ до ул. „1-ви май“. ", "date": "2018.12.05", "title": "На три места няма да има вода в София днес"}
{"url": "https://offnews.bg/obshtestvo/zhalt-kod-za-poleditci-e-obiaven-7-oblasti-693251.html", "text": "В 7 области на страната е обявен жълт код за образуване на поледици през нощта и сутрешните часове на 5 декември. Предупреждението е в сила за областите: Видин, Монтана, София област, Враца, Плевен, Ловеч и Велико Търново.Жълтият код означава потенциална опасност. Метеоролозите съветват гражданите да бъдат внимателни.Времето в сряда ще бъде облачно със слаби валежи от дъжд. Това ще създаде условия за поледици най-вече в сутрешните часове. От днес се очаква разсейване на мъглите, които през последните дни допринасяха за сериозното замърсяване в някои градове на страната. Очакваните максимални температури през деня ще достигнат 3 - 8 градуса, за София - 5. Вечерта валежите ще продължат, като на места ще се преобразуват в сняг. Те обаче ще са краткотрайни, като в първите часове на утрешния ден ще започне разкъсване на облачността. ", "date": "2018.12.05", "title": "Жълт код за поледици е обявен 7 области"}
{"url": "https://offnews.bg/obshtestvo/56-ot-balgarite-vazduhat-shte-e-po-chist-ako-tokat-poevtinee-693261.html", "text": "56 на сто от българите смятат, че по-ниска цена на тока ще спре замърсяването на въздуха. Това показват данни от национално представително проучване на агенция „Афис“, направено между 30 ноември и 4 декември сред 1010 пълнолетни българи.Според 39 на сто положителен резултат ще даде ограничаването на автомобилния трафик. Доминира мнението, че проблемът е логично следствие от липсата на активна урбанистична политика, коментират социолозите.Повече от една трета (36 на сто) от жителите на страната усещат влошаване на качеството на въздуха в населеното място, в което живеят. Три пъти по-малко – 12 на сто, констатират подобрение на чистотата на въздуха. За всеки втори няма особена промяна.Замърсяването силно зависи от степента на урбанизация на конкретното населено място. Чистотата на въздуха се влошава далеч по-малко в селата (15 на сто), докато този дял обхваща 48 на сто от жителите на големите градове (57 процента в София) и 36 на сто на малките.Въздушното замърсяване е по-силен дразнител за хората от по-високите подоходни групи, коментират социолозите. Помолени да посочат две мерки, които биха допринесли най-много за по-чист въздух в тяхното населено място, анкетираните най-често посочват по-ниска цена на електричеството (56 на сто), следвано от намаление на движението с коли (39 процента), спиране на дим от индустриално производство (23 процента), домашно отопление с газ (20 на сто). Централното топлоснабдяване, газификацията и електрическото отопление намаляват нуждата от отопление с дърва и въглища.Отговорите силно зависят от конкретната ситуация в населено място. В групата, при която преобладава оценката за по-силно замърсяване през последните години, проблемът с колите силно се доближава до този с цената на електричеството (съответно 50 и 53 на сто). Това подсказва, че най-силно действащият фактор през последните години е все по-силната доминация на личния автомобил над обществения транспорт, смятат от \"Афис\".От сравнително чист в мащабите на континента въздух в големите градове, градска България е достигнала до рекорди по замърсеност и причинена от това смъртност в ЕС поради цялостен отказ от активна урбанистична политика, обобщават от социологическата агенция.", "date": "2018.12.05", "title": "56% от българите: Въздухът ще е по-чист, ако токът поевтинее"}
{"url": "https://offnews.bg/obshtestvo/protest-sreshtu-mrasnia-vazduh-shte-se-provede-pred-stolichnata-obshti-693257.html", "text": "В социалните мрежи се организира протест заради мръсния въздух в столицата под надслов „Дишай“. Началото му е обявено за 12.30 часа, а сборният пункт е пред сградата на Столична община.Организаторите искат Столична община официално да признае проблема, който всички софиянци регистрират. Те настояват за вземането на спешни мерки за решаването на проблема. Според тях в дните със замърсяване с фини прахови частици над допустимата норма, „зеленият билет“ трябва да е задължителен, а в тези с многократно превишаване - напълно безплатен.Освен това искат при проблеми с чистотата на въздуха да се ограничава ползването на лични автомобили и да се спре раздаването на енергийни помощи, включващи твърдо гориво, както и да се възстанови и разшири официалната система от измервателни станции.", "date": "2018.12.05", "title": "Протест срещу мръсния въздух ще се проведе пред Столичната община"}
{"url": "https://offnews.bg/obshtestvo/ostava-ogranichenieto-za-dvizhenie-v-tunela-topli-dol-na-hemus-693232.html", "text": "Днес остава в сила ограничението за движение в тунела Топли дол на Хемус. От 09.30 ч. до 16.00 ч. на 4 и 5 декември движението в тунела ще се осъществява двупосочно в тръбата за София.Ограничено ще е преминаването в тръбата за Варна, поради техническо обследване на съоръжението. Необходимо е шофьорите да карат внимателно и да спазват стриктно въведената временна организация за движение.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, и по всяко време от денонощието на тел. 0700 130 20 в АПИ.В агенцията целогодишно работи Ситуационен център, който събира и обобщава данните за състоянието на републиканските пътища.", "date": "2018.12.05", "title": "Остава ограничението за движение в тунела Топли дол на Хемус"}
{"url": "https://offnews.bg/obshtestvo/zabraniava-se-parkiraneto-pri-stadion-vasil-levski-zaradi-mach-doveche-693234.html", "text": "Заради предстоящата футболна среща между отборите на \"Септември\" (София) и \"Левски\" Столичната община въвежда организация на движението в района на Национален стадион „Васил Левски\".На 5 декември се забраняват престоят и паркирането на пътни превозни средства, с изключение на автомобилите на участниците в мероприятието, както следва:- От 08.00 до 20.00 часа на 05.12.2018 г. при сектор „Г” на Националния стадион „Васил Левски”. - От 13.00 до 20.00 часа на 05.12.2018 г. на моста пред Национален стадион „Васил Левски”.От 14.30 часа на 05.12.2018 г. до приключване на футболната среща, само при необходимост и по преценка на ръководството на СДВР се забранява влизането на пътни превозни средства в двете посоки, с изключение на автобусите на масовия градски транспорт по:- ул. „Ген. Гурко” между бул. „Васил Левски” и бул. „Евлоги и Христо Георгиеви”; - бул. „Евлоги и Христо Георгиеви” между пл. „Орлов мост” и бул. „Черни връх”; - бул. „Драган Цанков” между бул. „Евлоги и Христо Георгиеви” и бул. „Пейо К. Яворов”. Мачът между \"Септември\" и \"Левски\"", "date": "2018.12.05", "title": "Забранява се паркирането при стадион Васил Левски заради мач довечера"}
{"url": "https://offnews.bg/razsledvane/mestan-i-negov-kolega-bili-porachani-za-fizichesko-likvidirane-prez-20-693237.html", "text": "Двама депутати от 42 Народно събрание били поръчани за физическо ликвидиране. Това става ясно от писмо на Националната служба за охрана (НСО) до OFFNews, след като с помощта на Програма Достъп до информация  заради отказан достъп до информация относно охраната на ексдепутата и бивш лидер на ДПС Лютви Местан. С решението на съда службата беше задължена да оповести мотивите, които са били основание за назначаване през 2013 г. на охраната на дясната ръка на Ахмед Доган по това време. Според НСО това е анонимен сигнал за подготвяно \"физическо ликвидиране\" на Местан и още един депутат от 42-то Народно събрание.От НСО не посочват името на втората мишена в парламента, чието мнозинство по това време се представляваше от БСП, ДПС и \"златният пръст\" на \"Атака\".От службата съобщават, че сигналът е докладван в специалната комисия, която взима решения за охрана, от главния секретар на МВР. По това време на този пост е Светлозар Лазаров, по-късно национален координатор на \"Атака\". Началник на НСО пък е бившия личен гард на Бойко Борисов - Тодор Коджейков, а министър на вътрешните работи е Цветлин Йовчев. Шеф на ДАНС пък е Владимир Писанчев, който заедно с шефа на НСО и главсека на МВР е дал зелена светлина за охраната на Местан при недоказани твърдения за подготвяното убийство на депутата.Любопитното е, че самият Местан в няколко свои изяви твърди,  и вероятно не е имал представа за анонимния сигнал. Решението за охрана е взето на 24 октомври 2013 година - няколко седмици след получаването на сигнала. Време, в което очевидно Местан е можело да бъде ликвидиран без проблем, но това не е било причина службите да се задействат. С решението на комисията се назначава лична и постова охрана на депутата пред дома му, изградена е система за видеонаблюдение и СОТ и му е предоставен служебен автомобил.От предоставените по делото документи става ясно, че мотивите, с които е взето решението за охраната на Местан, са били разсекретени в момента, когато от редакцията на OFFNews беше потърсена тази информация. Въпреки това ръководството на НСО по това време, начело с , отказа достъп до нея с мотивите, че е държавна тайна и не подлежи на огласяване. На практика обаче се оказва друго - информацията е била класифицирана като \"Служебна тайна\", тоест със срок на защита от 6 месеца и възможност за повторно удължаване на срока с нови 6 месеца. Въпреки това, вместо тя да бъде разсекретена и предоставена по реда на Закона за достъп до обществена информация или да бъде унищожена година след декласификацията ѝ, тя все още се съхранява в НСО. Тази информация е останала засекретена две години след изтичане на максималния срок за защита на документи, представляващи служебна тайна и беше публично оповестена от службата едва на 4 декември или повече от две години, след като е била разсекретена. На практика през този период документите са били съхранявани в службата без основание.В този смисъл и съдът констатира, че в службата се погазва Законът за защита на класифицираната информация:  Освен че с това съдебно решение се създава прецедент, с него се доказва и , чийто срок на защита отдавна е изтекъл. Това на практика създава условия за злоупотреба, като продължава укриването на информация, която би трябвало или да бъде оповестена, или унищожена. ", "date": "2018.12.05", "title": "Местан и негов колега били поръчани за физическо ликвидиране през 2013 г., твърди НСО"}
{"url": "https://offnews.bg/obshtestvo/savin-den-e-imenitci-cherpiat-s-parzheni-mekitci-670577.html", "text": "Християните почитат днес Св. Сава, имен ден празнуват и Елисавета, Савина, Съби, Събина, Слав, Слави, Славка, Владислав, Владислава, Венцислав, Венцислава, Десислав, Десислава, Сабина, Савка, Савчо, Светослав, Светослава, Слава, Славей, Славейка, Славейко, Славчо, Станислав и Станислава. Името Сава означава \"предвиждащ\". Църквата ни почита Сава като светец, според народните вярвания това е светица, сестра на Варвара и Никола. Тя се приема и като покровителка на бездетните жени, на които помага да заченат. На Савинден обичаят е да се пържат мекици, които се раздават за здраве и благополучие. Започва и подготовката за Никулденската трапеза.Според други народни предания Сава е жена, свързана с царството на мъртвите и света на болестите. Затова на този ден жените ходят на гробищата, палят свещи, раздават варено жито, ябълки и хляб за душите на умрелите. Друга традиция е да се празнува за сечено и порязано, на този ден никой не трябва да пипа остри предмети, за да не се порязва никой вкъщи през идната година.Свети Сава, основателят на много манастири в Палестина и на знаменитата лавра, известна под неговото име, се родил в областта Кападокия през ІV век от богати и знатни родители. Още 18-годишен той отишъл в манастир и бил постриган за монах. След това се отправил за Ерусалим, да се поклони на светите места и да посети палестинските пустинници. След 12 години Сава се заселил в пещера, където прекарвал времето си в молитва и труд. Той плетял кошници, за които му давали хляб и плодове. Така прекарал пет години.Един ден, както събирал корени в пустинята, той видял четири разбойници, които били гладни и изнемощели. Пустинножителят изсипал пред тях събраните корени, и от тогава благодарните разбойници започнали понякога да му носят хлюб и плодове. Сава, облян в сълзи, си говорел: \"О, горко на душата ми! Тия люде за едно благодеяние тъй щедро плащат. А ние получаваме всекидневно от Бога благодеяния, но не благодарим, а в нехайство прекарваме дните си и не изпълняваме Неговите повели.\"След няколко години при Сава започнали да идват и други, които желаели тих и усамотен живот. Постепенно цялата долина на Силоамския поток се заселила, те се молели, спазвали безмълвие и строго въздържание.След много години, прекарани в палестинската пустиня, Сава получил наследство от родителите си и построил няколко манастира и болници, основал две страноприемници – една в Йерихон, а другата при пещерите, из които вече се оформила лаврата или големият манастир. В него се събрали много братя и йерусалимският патриарх поставил Сава за духовен ръководител на отшелническите обители. Той поучавал братята с думи и със своя пример, учел ги на кротост, смирение, безмълвие, упование на Бога и на пълно отречение от собствената си воля. Починал тихо в пещерата си на 94-годишна възраст в 533 година.", "date": "2018.12.05", "title": "Савин ден е, именици черпят с пържени мекици"}
{"url": "https://offnews.bg/politika/skacha-danakat-za-vtoro-zhilishte-v-bankia-pancharevo-i-polite-na-vit-693250.html", "text": "По-високи данъци за второ жилище в Банкя, Панчарево и парк Витоша ще плащат собствениците на имоти от 2019 г. Проект за изменение на Наредбата за местните данъци, каквото се изисква след последните промени в Закона за местните данъци и такси, приети от парламента в края на ноември, е внесъл зам.-кметът по финанси Дончо Барбалов. Според публикуваните на 27 ноември т.г. в \"Държавен вестник\" промени в ЗМДТ, от следващата 2019 г. собствениците на имоти в курортни селища, които не са основно жилище, ще плащат по-висок данък сгради, обяви на страницата си във фейсбук Барбалов. Това няма да важи за имоти, които са регистрирани като туристически обекти по смисъла на Закона за туризма и собственикът им плаща съответните данъци и такси за това. На територията на Столична община промените засягат имоти в гр. Банкя, който е със статут на балнеолечебен курорт от национално значение, в кв. Панчарево - балнеолечебен курорт от местно значение, и в природен парк „Витоша“ - климатичен планински курорт от местно значение.За да спази изискването на закона, Столичният общински съвет трябва да гласува промени в Наредбата за определяне на местните данъци, с които да определи новите данъчни ставки за трите курортни селища. Предложението, внесено в СОС, е размерът да е на минимума, посочен от законодателя, а именно – 5 промила за имот в гр. Банкя и 4,5 промила – за кв. Панчарево и парк Витоша, обяснява Барбалов. Промените няма да засегнат собственици, за които имотите в тези селища са основни жилища. Те ще продължават да плащат, както досега, половината /50%/ от данъка, дължим за имот в София - 1,875 на хиляда върху данъчната оценка. Според измененията в закона, ако бъде установено, че даден собственик е посочил повече от един имот като „основно жилище“ на територията на цялата страна, той ще загуби правото си на 50% отстъпка за основното и ще плаща пълен данък за всеки от имотите си. По данни от данъчната система на Столична община, засегнатите от новия, по-висок данък партиди в гр. Банкя ще бъдат 14 152, а в кв. Панчарево – 677. Такса смет в Столична община няма да се увеличава, стана ясно вчера на Комисията по екология в СОС при представяне на План-сметка за дейностите по събиране, извозване, обезвреждане в депа или други съоръжения на битовите отпадъци и за поддържане чистотата на териториите за обществено ползване за 2019г.С промените в Закона за местните данъци и такси се въвежда и нов начин за изчисление на данъка върху МПС. С цел възможно най-рано собствениците на МПС в София да са наясно какъв данък ще дължат за своите коли, за 2019 г. Столична община ще се придържа към минималните ставки, определени в Закона за местните данъци и такси, обяснява Барбалов. Според проекта за колите с мощност до 55 киловата ще се плащат по 34 стотинки за всеки киловат. За тези от 55 до 74 киловата ставката е 54 стотинки за киловат. За автомобилите с мощност над 74 киловата и до 110 киловата - по 1.10 лева на киловат, за категорията до 150 киловата - по 1.23 лева. За автомобилите с мощност над 150 киловата до 245 киловата ставката е 1.60 лева на киловат, а за тези над 245 киловата - 2.10 лева на киловат. При изчисляването на данъка участва коефициент според възрастта на колата, който варира от 1,1 за автомобили над 20 години до 2,3 за най-новите. Нов компонент при определянето на данъка се въвежда според екостандарта на колата - от 0.40 за автомобили с Евро 6 до 1.10 за тези с Евро 1 и 2. С проекта се определя и данък за собствениците на джетове - 100 лв. на брой, както и на скутери - по 2,70 лв. на киловат. ", "date": "2018.12.05", "title": "Скача данъкът за второ жилище в Банкя, Панчарево и полите на Витоша"}
{"url": "https://offnews.bg/razsledvane/29-dushi-sa-vzeli-reshenieto-za-relsite-na-grafa-zaradi-koeto-si-trag-693259.html", "text": "Проверката на прокуратурата, заради която столичният зам.-кмет по транспорта Евгени Крусев подаде оставка и е призован като обвиняем в следствието, засяга решение на специализирания състав на Общинския експертен съвет по устройство на територията. Заседанието в разширен състав е проведено на 29 юни и се отнася за преработка на проекта за столичната Зона - 2 в частта \"Релсов път\" на \"Граф Игнатиев\". Според протокола от заседанието участниците са:Установено е, че предложената с одобрения проект конструкция на релсовия път не може да осигури общата визия, съгласно одобрения проект по част \"Архитектура\" в зоната на пл. \"Славейков\". В зоната на кривата на релсовия път между \"Алабин\" и \"Граф Игнатиев\" е установено, че с предложения материал за релсите - закалена стомана не може да бъде осъществена релсовата крива с радиус по-малък от 70 м. Внесено е предложение за промяна на вида на констукцията на релсовия път, пише в протокола от заседанието на експертния съвет. И тя решава: да се предвиди решение на носещата конструкция на релсовия път, което да осигурява крайното покритие на паваж - съгласно архитектурния проект, с нов тип напречен профил, вкючващ околорелсова еластична виброизоолационна система в съчетание с носеща конструкция от типа \"плаваща плоча\". В зоната на кривите на релсовия път с радиус по-малък от 70 м същият да се проектира и изпълни с релси RI 60(или съвместими) и да се положат плоски напречници. На кръстовищата на Графа с с ул. \"Раковски\" и бул. \"Васил Левски\" релсовият път да се проектира и изпълни с плоски напречници, става ясно още от протокола на заседанието на съвета от експерти. За проверката на прокуратурата за нарушение на закона за обществените поръчки на ремонта на \"Граф Игнатиев\" пък обяви първо . Сигналът бе подаден от \"Спаси София\". ", "date": "2018.12.05", "title": "29 души са взели решението за релсите на Графа, заради което си тръгна Крусев (списък)"}
{"url": "https://offnews.bg/112/mazh-zagina-a-dete-e-v-tezhko-sastoianie-sled-katastrofa-na-tcarigrad-693253.html", "text": "41-годишен мъж загина, а дете на 14 години е в тежко състояние в \"Пирогов\" след катастрофа на \"Цариградско шосе\" в София, съобщава БНР.Инцидентът е станал през изминалата нощ. Автомобилът е бил в подлеза, водещ към булевард \"Алея Яворов\".Водачът вероятно е изгубил контрол над колата и се е ударил в бетонната стена.По случая тече разследване.", "date": "2018.12.05", "title": "Мъж загина, а дете е в тежко състояние след катастрофа на Цариградско шосе"}
{"url": "https://offnews.bg/obshtestvo/obshtinski-savetnik-ot-bsp-sofia-snimal-kak-travestiti-i-politcai-si-b-693268.html", "text": "Заснех травестити и полицаи да си бъбрят приятелски на столичния бул. \"Христо Ботев\", а комисар Антон Златанов от СДВР убеждаваше Комисията по обществен ред и сигурност, че от месеци вече ги нямало на въпросното място. Това коментира общинският съветник от БСП Николай Николов.Той все още чака обещаната от кмета Йорданка Фандъкова среща на представители на Комисията по обществен ред и сигурност към СОС, на която той е член, и СДВР. Такава му беше обещана в отговор на зададен въпрос във връзка с инициирана от него подписка срещу травеститите и хамалите на бул. \"Христо Ботев\" и площад \"Македония\". Тогава над 1000 граждани поставиха подписите си, възмутени от постоянното им присъствие в центъра на София и очевидното беззаконие.Докато бъде организирана срещата между Столична община и СДВР Николай Николов обеща да заснема травеститите всяка вечер в продължение на седмица и да поства снимките в социалните мрежи. \"Още през първата нощ акцията ми даде нужния снимков материал, който потвърди безпомощността на институциите, коментира Николай Николов. В петък, 30 ноември, към 23,30 часа на бул. \"Христо Ботев\" се появиха двама травестита. 15 минути по-късно при тях спря полицейска кола и след кратък разговор между травеститите и представителите на полицията, патрулната кола си тръгна. Травеститите останаха като се разделиха на двата ъгъла на булеварда, където да предлагат услугите си - пред централния вход на Министерство на земеделието и на ъгъла на бул. \"Христо Ботев\" и ул. \"Позитано\". Травеститите изчезваха отвреме навреме по тъмните улички и след известно време се появяваха, придружавани от мъже, не спираха да заговарят всеки минаващ гражданин, а единият от тях реши да се облекчи върху Министерството на земеделието. Видимо от снимките е присъствието на проституиращи и СДВР знае за тях, което опровергава твърдението на г-н Антон Златанов. Той ми беше казал в Комисията по обществен ред и сигурност, че от месеци нямало травестити на това място. Очевидно е и бездействието на полицията, чиито представители дойдоха, видяха ги, поговориха си с тях и си тръгнаха, оставяйки ги да извършват услугите си и да притесняват гражданите\". Общинският съветник от БСП попита какво трябва да се случи, за да бъдат предприети мерки срещу беззаконието в центъра на София. ", "date": "2018.12.05", "title": "Общински съветник от БСП-София снимал как травестити и полицаи си бъбрят приятелски"}
{"url": "https://offnews.bg/drugi/rekorden-broj-trojki-za-iuta-pri-pobedata-nad-san-antonio-video-693252.html", "text": "Отборът на Юта Джаз отбеляза цели 20 тройки, което е и рекордно постижение за клуба, при победата със 139:105 срещу Сан Антонио Спърс. \"Джазмените\" изиграха великолепен мач, в който съперника успя да поведе едва веднъж в резултата с 2 точки след първата съдийска топка. Над всички бяха Донован Мичъл и Руди Гобер. Първият отбеляза 20 точки, 12 от които от тройката, а вторият прибави 18 точки и овладя 10 борби. В процентно съотношение стрелбата на Юта от далечно разстояние бе впечатляващите 60.6%. За гостите най-резултатен бе Якоб Полети с 20 точки, а ЛаМаркъс Олдридж и ДеМар ДеРозан добавиха по 16. Индиана 96-90 ЧикагоМаями 90-105 ОрландоДалас 111-102 ПортландФиникс 105-122 СакраментоИзточна конференция Атлантическа дивизия: Торонто(20 победи - 5 загуби), Филаделфия(17-8), Бостън(13-10)Централна дивизия: Милуоки(15-7), Детройт(13-8), Индиана(14-10)Югоизточна дивизия: Орландо(12-12), Шарлът(11-12), Вашингтон(10-14)Западна конференция Северозападна дивизия: Денвър(16-7), Оклахома(15-7), Портланд(13-11) Тихоокеанска дивизия: Лос Анджелис Клипърс(16-7), Голдън Стейт(16-9), Лос Анджелис Лейкърс(14-9)Югозападна дивизия: Мемфис(13-9), Далас(12-10), Ню Орлиънс(12-13)", "date": "2018.12.05", "title": "Рекорден брой тройки за Юта при победата над Сан Антонио (видео)"}
{"url": "https://offnews.bg/ikonomika/ofitcialno-bdzh-prekrati-targa-za-dostavka-na-novi-vlakove-693270.html", "text": "Мегапоръчката за доставка на 42 нови влака за БДЖ-Пътнически превози официално е отменена.Това показва „Обявление за възложена поръчка – комунални услуги, изх.№ 03-10-232/30.11.18 г., за прекратяване на процедурата”, качено в профила на купувача преди ден.Решението идва след като Комисията за защита на конкуренцията отмени като незаконосъобразна обществената поръчка, чиято прогнозна стойност бе за внушителните 675 милиона лева.Условията на търга бяха обжалвани от германския жп гигант \"Сименс Мобилити\", от китайската CRRC и чешката \"Шкода\". Сега се очаква да бъдат пренаписани условията на тръжната процедура и процесът да започне на практика от нулата.В момента в БДЖ тече вътрешен одит, назначен от министъра на транспорта Росен Желязков. Той вече поиска оставките на цялото ръководство на компанията, воглаве с център-нападателя аматьор Владимир Владимиров и шефа на борда Велик Занчев. До дни се очаква да излязат резултатите от проверката и да бъде сменено цялото ръководство на националния жп превозвач", "date": "2018.12.05", "title": "Официално: БДЖ прекрати търга за доставка на нови влакове"}
{"url": "https://offnews.bg/ikonomika/balgaria-na-chetvarto-miasto-po-prognozni-razhodi-za-koleda-693274.html", "text": "България e на четвърто място по прогнозни разходи за Коледа, сочи проучване на Фератум Груп, проведено в 19 държави.Българските семейства ще похарчат до 25% от доходите си за подаръци, показват данни от .Проучването анализира покупателните навици на повече от 23 000 потребители в световен мащаб. Резултатите показват, че най-много от приходите си ще похарчат за Коледа в Мексико (48%), Бразилия (38%), Румъния (29%) и България (25%). Страните, които ще разпределят най-малко от месечния си доход за Коледа, са Дания (13%), Финландия (11%), Германия (10%) и Холандия (10%).„България се нарежда отново в челните позиции за най-високи коледни разходи спрямо разполагаемия доход. Българите все още предпочитат традиционния начин на пазаруване, а 21% от анкетираните ще направят коледните си покупки онлайн. Онлайн покупките във Великобритания и Германия оглавяват тази класация”,  коментира Ивет Димитрова, управител на Фератум България.Резултатите в проучването показват, че бразилците и румънците са склонни да изразходват повече пари за пътувания по Коледа, или до 27% от месечния си доход, докато респондентите от Полша, Латвия и Холандия ще разпределят само 10-13% за пътуване. Когато пътуват, 71% от австралийските респонденти, 56% от канадците и 39% от датчаните са готови да похарчат повече от 100 EUR на вечер в хотелска стая, докато повечето германци (70%), последвани от румънци (33%) и естонци (28%) казват, че предпочитат по-ниска цена или AirBnB за тяхното настаняване.В Коледния барометър на Фератум 18% от респондентите посочват, че новогодишното им желание е да прекарват повече време с близките си. Други 14% заявяват, че искат да пътуват повече и 13% - че биха искали да ремонтират къщата си. Спортът и здравословният начин на живот също са на високо място в списъка, като 12% от участниците казват, че биха искали да се упражняват повече.Най-популярният подарък за Коледа през 2018 г. ще бъде облекло, тъй като този отговор е посочен от 16% от анкетираните. Други предпочитани подаръци са играчки (10%), сладкиши (9%) и забавления за семейството (8%). Според проучването 52% от респондентите посочват, че ще покрият разходите за коледните празници със спестявания.", "date": "2018.12.05", "title": "България на четвърто място по прогнозни разходи за Коледа"}
{"url": "https://offnews.bg/politika/ekoministarat-shte-pregovaria-s-iulen-za-promiana-na-kontcesionnia-dog-693276.html", "text": "Министерският съвет възложи на министъра на околната среда и водите да предприеме действия за изпълнение на предложенията на главния прокурорза изменение и допълнение на концесионния договор от 21.12.2001 г. с „Юлен“ АД за предоставена концесия с предмет особено право на ползване върху част от територия, изключителна държавна собственост - част от територията на Национален парк „Пирин”, община Банско, „Ски зона с център Банско“, съобщиха от правителствената пресслужба.С решението се възлага мандат на министъра на околната среда и водите да проведе преговори с концесионера „Юлен” АД за изменение и допълнение на концесионния договор при спазване на действащото законодателство, като се съобрази с предложенията на Главния прокурор на Република България.След постигането на взаимно приемливо решение, министърът на околната среда и водите следва да внесе в Министерския съвет проект на решение за даване на съгласие за изменение и допълнение на концесионния договор в съответствие със Закона за концесиите.Решението идва, след , че е готов за повдигане на обвинения на министри, които не са си свършили работата по препоръките на прокуратурата за промени в договора. ", "date": "2018.12.05", "title": "Екоминистърът ще преговаря с Юлен за промяна на концесионния договор"}
{"url": "https://offnews.bg/politika/pravitelstvoto-dade-nad-4-mln-lv-na-mvr-predkoledno-693277.html", "text": "Правителството одобри допълнителни разходи по бюджета на Министерството на вътрешните работи за 2018 г. за финансирането на проекти, свързан с изпълнението на неотложни мерки за 2018 г. за присъединяването на страната към Шенгенското пространство, на обща стойност 2 076 000 лв.Средствата по Постановлението са за дейности, които са от първостепенно значение за ефективно изпълнение на мероприятията по противодействие на засиления миграционен натиск по границите на Република България и целят строителни дейности и повишаване на техническата обезпеченост на граничните контролно-пропускателни пунктове.Съгласно друго правителствено решение се одобряват допълнителни разходи по бюджета на МВР в размер на 2 130 500 лв. за подобряване на административното обслужване на гражданите в отдел „Пътна полиция“ при СДВР и секторите „Пътна полиция“ при ОДМВР Пловдив, Варна и Бургас.Министерският съвет одобри също така вътрешнокомпенсирани промени по бюджета на Министерството на вътрешните работи за настоящата година, които целят увеличаване на разходите по политиките в областта на противодействието на престъпността и опазването на обществения ред и политиките в областта на управлението и развитието на системата на МВР.В същото време кабинетът одобри промени по бюджета на Министерството на регионалното развитие и благоустройството за 2018 г. Чрез тях ще се компенсира недостигът в размер на 2 755 000 лв. за изпълнението на приоритетни дейности и проекти за реконструкция и рехабилитация на водоснабдителни и канализационни системи и съоръжения. Допълнителните средства ще бъдат инвестирани в поддръжката, модернизацията и изграждането на техническа инфраструктура.Недостигът ще бъде компенсиран чрез намаление на разходите по бюджетните програми на МРРБ „Геозащита, картография и кадастър“ (1 600 000 лв.) и „Ефективна администрация и координация“ (1 155 000 лв.).Промяната е в рамките на утвърдените разходи по бюджета на МРРБ за 2018 г.", "date": "2018.12.05", "title": "Правителството даде над 4 млн. лв. на МВР предколедно"}
{"url": "https://offnews.bg/112/kartechnitcite-avtomatite-i-boepripasite-koito-gdbop-otkri-pri-aktci-693272.html", "text": "ГДБОП и прокуратурата разбиха група, търгувала с оръжие.В хода на операцията от склад в столичен квартал са иззети десетки обезопасени автомати, картечници, скорпиони, спусъци на картечници, както и торби с части за тяхното привеждане в действие, десетки хиляди патрони. Откритото количество барут е било достатъчно за унищожаването на цялата жилищна кооперация, където се е помещавал складът.При сделка, осъществена на територията на Казанлък, са установени и иззети още 15 автоматични оръжия \"Калашников\" и 15 пистолета със заглушител, открита е и печатница за фалшиви лични документи.„Общото количество на автоматите „Калашников” са 65, 37 „Scorpion\", 43 пистолета от различни марки, 8 кг черен барут. Два сандъка със запалки за гранати. На една такава запалка мощността е 3 конски сили. 487 цеви, 2 пушки помпи, 14 дръжки със спусък РПГ. Патроните, които са иззети, на пръв поглед са около 50 000. Възможно е да излязат и 100 000”, каза на брифинг директорът на ГДБОП Ивайло Спиридонов.", "date": "2018.12.05", "title": "Картечниците, автоматите и боеприпасите, които ГДБОП откри при акция (снимки и видео)"}
{"url": "https://offnews.bg/tenis/rafael-nadal-potvardi-uchastie-na-otkritoto-parvenstvo-na-avstralia-693295.html", "text": "Испанският тенисист Рафаел Надал е потвърдил своето участие на турнира от Големия шлем \"Australian Open\" през 2019 година. Това обяви турнирният директор на надпреварата в Мелбърн - Крейг Тайли.\"Разговарях с Надал. Той потвърди своето участие и има намерение да се завърне в оптимална форма,\" заяви Тайли.Заради неприятна травма Матадора не участва на Откритото първенство на САЩ и не се е появявал в официален турнир от септември.Петкратният финалист в състезанието Анди Мъри пък ще се възползва от защитен ранкинг, заради дълго отсъствие след операция на бедрото и ще бъде под №2 в схемата.Водачи в схемите при мъжете и жените са номер 1 в света Новак Джокович и Симона Халеп, а Роджър Федерер и Каролина Вожняцки ще трябва да защитават титлите си.Американката Серина Уилямс, която е 16-а в света, пропусна надпреварата миналата година, тъй като роди. Тя спечели титлата през 2017 година в Мелбърн, когато беше бременна в осмата седмица.", "date": "2018.12.05", "title": "Рафаел Надал потвърди участие на Откритото първенство на Австралия"}
{"url": "https://offnews.bg/analizi-i-komentari/deloto-ivancheva-dva-stcenaria-edno-klekalo-i-blagodarnost-kam-dvet-693292.html", "text": "Има сценарий Десислава Иванчева да бъде представена за жертва на правосъдието. Това каза главният прокурор Сотир Цацаров днес. Има сценарий за набеждаване на Иванчева, твърдят защитниците на подсъдимата бивша кметица на района.Между двата сценария е тоалетната-клекало в килията на Иванчева. Какво още показаха \"бръмбарите\": Името на бившия кмет на столичния район \"Младост\" Десислава Иванчева, обвинена в получаване на подкуп от строителя Александър Ваклин, не се споменава в изслушаните до момента записи от подслушването между Дюлгеров и бизнесмена Ваклин. И още - Дюлгеров казва: \"Тя отначало не искаше и дума да става, но направих всичко възможно. Което звучи по-скоро като подбудителство към взимане на подкуп, не като обикновено посредничество при сделка за рушвет. СРС-та разкриха и че Иванчева категорично не иска среща с Ваклин, за да му дава гаранции за проектите му в \"Младост\" срещу парите. Според бившия пиар на Иванчева Съдия Иво Хинов пък не можа да прецени каква точно е репликата, заради лошия запис. ", "date": "2018.12.05", "title": "Делото Иванчева - два сценария, едно клекало и благодарност към двете подсъдими"}
{"url": "https://offnews.bg/temida/5-chlenen-sastav-na-vas-varna-deloto-za-pirin-za-novo-razglezhdane-693297.html", "text": "Петчленен състав на ВАС върна делото за Пирин на тричленка за ново разглеждане, за да се разгледат всички доводи на природозащтниците, съобщи Гражданската коалиция \"За да остане природа в България\".  е публикувано на сайта на съда.Преразгледано ще бъде дали новият план за управление на Национален парк \"Пирин\" подлежи на екологична оценка. Причината е, че предишният тричленен състав на ВАС не е разгледал и тълкувал всички доводи на природозащитниците за това, че планът трябва да мине на екологична оценка. Следващият 3-членен състав на съда трябва да отговори на следните твърдения на жалбоподателите:- попада ли планът за управление на националния парк в списъка от планове, за които задължително се извършва екологична оценка съгласно закона за околната среда?- следва ли планът за управление на парка да подлежи на екологична оценка и с оглед изискванията на комитета за световно природно наследство?- ще окаже ли новият план за управление значително въздействие върху защитените зони от Натура 2000 и съответно трябва ли да се подложи на оценка на степента на въздействие с предмета и целите на зоните съгласно Закона за биоразнообразието.", "date": "2018.12.05", "title": "5-членен състав на ВАС върна делото за Пирин за ново разглеждане"}
{"url": "https://offnews.bg/kultura/lebedovo-ezero-varhu-led-s-treto-predstavlenie-v-zala-1-na-ndk-693300.html", "text": "Поради изключително големия интерес и напълно разпродадени билети на двата вече анонсирани спектакъла на класиката „Лебедово езеро“ в изпълнение на Руски държавен балет на лед „Санкт Петeрбург“, организаторите от АРТ БГ обявяват трети, ексклузивен спектакъл в неделя - 9 декември в зала 1 на НДК с час 15:00.Това е абсолютен прецедент за коледен спектакъл и съветът на организаторите е всички желаещи, които искат да се насладят на великолепното преживяване да закупят своите билети веднага.Билетите вече са в продажба в мрежата на Eventim на цени между 30 и 60 лв. и ВИП места за 100 лв. Специално за децата билетите са само по 10 лв. Билети могат да бъдат закупени и от Билетен център НДК и всички оторизирани каси на Eventim и онлайн на адрес: .„Лебедово езеро“ е балет 2 действия с по 2 картини по музика на Чайковски, сценография на Владимир Бегичев и Василий Гелцер. Той е не само един от най-известните и обичани балети в света, но и най-често поставяният.Премиерата на „Лебедово езеро“ се състои на 4 март през далечната 1877 г. на сцената на Болшой театър в Москва и веднага се превръща в абсолютен хит. От тогава досега постановката се представя вече 141 години. Тя е изиграна над 150 000 пъти и е гледана от над 180 000 000 човека публика по цял свят, като интереса към нея не стихва и до ден днешен, превръщайки я в абсолютна класика.Сюжетът е по мотиви от старинна немска легенда за прекрасна девойка, превърната в бял лебед. В двете действия на балета се редуват реални и фантастични картини.Празнувайки своето пълнолетие в парка на двореца, принц Зигфрид се весели с приятели. Прелитащо над парка ято лебеди го привлича след себе си. Той отива в гората и там, на брега на езерото, сред лебедите принцът вижда танцуващата на лунна светлина Одета. Одета е омагьосана от злия магьосник Ротбарт и е с човешки облик през нощта, но се превръща в лебед през деня. Денем тя е царицата-лебед и има корона на главата. Покорен от нейната красота и потресен от разказа ѝ, Зигфрид се кълне на Одета във вечна любов.Как завършва вълшебната приказка ще може да видите в неделя, 9 декември на сцената на зала 1 на НДК.", "date": "2018.12.05", "title": "'Лебедово езеро' върху лед с трето представление в зала 1 на НДК"}
{"url": "https://offnews.bg/obshtestvo/v-prezidentstvoto-vrachvat-nagradi-za-dobrovolcheska-initciativa-693231.html", "text": "Годишните награди в конкурса „Доброволческа инициатива“ за 2018 г. ще бъдат връчени на церемония в сградата на президентството. Президентът Румен Радев ще поздрави участниците и организаторите на събитието, което ще започне от 16.00 часа на „Дондуков“ 2, съобщават от прессекретариата на държавния глава.За първи път Международният ден на доброволчеството се чества през 1985 г. по инициатива на ООН. За осма поредна година в България Фондация Национален алианс за работа с доброволци и Фондация „Лале“ организират конкурса „Доброволческа инициатива“, който отличава организации и институции от цялата страна, които реализират доброволчески инициативи, насочени към подпомагане на целеви групи и в различни сфери.", "date": "2018.12.05", "title": "В президентството връчват награди за доброволческа инициатива"}
{"url": "https://offnews.bg/futbol/liupko-petrovich-zapochna-rabota-v-tcska-693294.html", "text": "Големият сръбски специалист Люпко Петрович от днес започва работа в ЦСКА, съобщиха от клуба. Той ще бъде консултант и ще помага на \"червените\" със своя богат международен опит и връзки по цял свят.Върхът в кариерата на 71-годишния сърбин е спечелването на Купата на европейските шампиони с Цървена звезда през 1991 година.Петрович има опит като треньор в повече от 20 клуба в държави по цял свят. Той е ставал три пъти шампион на Югославия.Печелил е титлата и на Руанда, както и на България, като освен това триумфира и с Купата на страната ни. Специалистът е печелил също така три пъти Купата на Югославия и веднъж Купата на Китай.За последно Люпко Петрович беше треньор в Руанда, където с отбора на АПР (отбор на патриотичната армия на Руанда) отново грабна златните медали в първенството на страната.", "date": "2018.12.05", "title": "Люпко Петрович започна работа в ЦСКА"}
{"url": "https://offnews.bg/obshtestvo/shefat-na-sos-ostavkata-na-krusev-ne-e-zaradi-remonta-na-grafa-693254.html", "text": "Обвинението и подадената оставка на зам.-кмета на София Евгени Крусев не са заради ремонта на \"Граф Игнатиев\", става въпрос за процедура по закона за обществените поръчки при избор на изпълнител за ремонта. Това каза председателят на Столичния общински съвет Елен Герджиков по БНТ. Оставката на Евгени Крусев е достойна и мъжка постъпка, която не означава признаване на вина, добави той. Започнаха спекулации, че едва ли не се дава оценка на цялостния ремонт на \"Графа\", затова трябва да се каже, че става въпрос за съмнение за нарушаване на процедурата по Закона за ОП по една проверка, която е направена от прокуратурата и от вътрешния одит на кмета по външен сигнал, обясни Герджиков. Ремонтът на \"Графа\" продължава и то с бързи темпове по наше настояване. Ремонтните дейности ще бъдат приключени качествено и в срок, заяви още Герджиков.Въпросът е каква е ролята на проектанта и ролята на експертната комисия, която е изискала тези промени. В проекта е записано, че може да се променя процедурата, но въпросът е дали това, което е направено, е правилно. Става дума за вложени материали. Но е важно да се каже, че не са вложени евтини или по-некачествени материали, бе категоричен Герджиков. ", "date": "2018.12.05", "title": "Шефът на СОС: Оставката на Крусев не е заради ремонта на Графа"}
{"url": "https://offnews.bg/gimnastika/balgaria-shte-e-domakin-na-svetovnoto-parvenstvo-po-hudozhestvena-gimn-693293.html", "text": "Международната федерация по гимнастика реши София да бъде домакин на Световното първенство по художествена гимнастика през 2022 година.Шампионатът на планетата ще се проведе между 12 и 18 септември 2022 година. Това решение идва едва 3 месеца, след като София прие най-голямото състезание в света по художествена гимнастика през септември тази година.\"Българската публика отново ще има удоволствието да се наслади на красивия спорт в \"Арена Армеец\". Горди сме с признанието на ръководителите на световната централа ФИГ\", се казва в съобщение на БФХГ.\"На среща на Изпълнителния комитет на Международната федерация по гимнастика в Баку (Азербайджан), членовете на Изпълкома единодушно са взели решение да поверят на България и Българската федерация по художествена гимнастика домакинството на 39-о Световно първенство.То ще се проведе между 12 и 18 септември 2022 година\", се пише в съобщение на официалната страница на ФИГ в интернет.", "date": "2018.12.05", "title": "България ще е домакин на Световното първенство по художествена гимнастика през 2022"}
