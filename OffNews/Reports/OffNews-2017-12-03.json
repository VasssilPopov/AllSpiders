{"url": "https://offnews.bg/futbol/video-vratariat-na-benevento-nakaza-milan-s-glava-v-94-tata-minuta-670504.html", "text": "Милан и Беневенто завършиха при резултат 2:2 в мача помежду си от 15-ия кръг на Серия А, който беше и официален дебют на новия треньор на \"росонерите\" Дженаро Гатузо.Той бе назначен преди дни на мястото на освободения заради неубедителните резултати Винченцо Монтела. Милан беше на броени секунди от победата, но получи гол в петата минута на добавеното време.Попадението донесе първа точка на Беневенто от началото на сезона, но по-интересното беше, че негов автор стана вратарят на новаците - Алберто Бриньоли.Стражът реши да подкрепи съотборниците си в наказателното поле на Милан и след центриране отляво успя да отправи великолепен удар с глава, на който колегата му Джанлуиджи Донарума нямаше отговор - 2:2.Преди това Джакомо Бонавентура (38) и Никола Калинич (57) бяха точни за Милан, а Георге Пушкаш (50) отбеляза гол за Беневенто.\"Росонерите\" са седми в класирането с 21 точки, докато положението на последния в подреждането Беневенто остава все така плачевно, но тимът вече може да се \"похвали\" с първа точка в Серия \"А\".", "date": "2017.12.03", "title": "Видео: Вратарят на Беневенто наказа Милан с глава в 94-тата минута"}
{"url": "https://offnews.bg/lajfstajl/25-godini-ot-izprashtaneto-na-parvia-sms-670506.html", "text": "Днес се навършват 25 години от изпращането на първото текстово съобщение, съобщава БТА.Инженерът Нийл Папуърт изпратил съобщение с текст „Весела Коледа” на свой приятел, който по това време бил на фирмено парти на фирмата „Водафон” по повод предстоящите празници.22-годишният британец искал да провери дали може да изпрати SMS на човек, който не е в същото помещение. Папуърт използвал компютър, за да изпрати пожеланието, тъй като по онова време мобилните телефони нямали клавиатура.Nokia е първият производител на мобилни телефони, който през 1993 година пуска на пазара модел, който може да поддържа изпращане на текстови съобщения от потребителите. През 1997 година отново Nokia става първият производител, който произведе мобилен телефон с пълна клавиатура.Изпращането на съобщения става популярно в началото на новото хилядолетие, когато мобилните оператори ги включват като част от клиентските си планове.", "date": "2017.12.03", "title": "25 години от изпращането на първия SMS"}
{"url": "https://offnews.bg/futbol/tcska-shte-noshtuva-na-varha-v-parva-liga-670513.html", "text": "Отборът на ЦСКА измести от върха в Първа лига Лудогорец, след като постигна очаквана победа над Витоша Бистрица с 2:0 в двубоя от 19-ия кръг. \"Червените\" излязоха начело с 2 точки повече от Лудогорец, който утре приема Дунав. Воденият от Стамен Белчев тим стигна до успеха с по един гол в края на двете полувремена, дело съответно на Раул Лое и Кирил Десподов.ЦСКА имаше превес през целия мач, но трудно стигаше до голови ситуации. \"Червените\" можеха да поведат още в 5-а минута, когато удар на Бодуров бе спасен от вратаря Иванов, а при добавката от малък ъгъл Кевин Кубемба не намери целта.ЦСКА поведе в 42-а минута с гол на Раул Лое, негов първи с червената фланелка. Станислав Манолев центриране в наказателното поле, а удар на Кирил Десподов с глава се отби в напречната греда, след което Лое с добавка прати топката в мрежата.\"Червените\" бяха по-активният отбор и след почивката, но отново без сериозни голови ситуации до самия край. В 85-а минута Лое можеше да вкара втория си гол в мача, но вратарят на Витоша спаси удара му. В 88-а минута Кирил Десподов проби през центъра, финтира противников защитник и прати топката в мрежата за крайното 2:0.\"Доволен съм от трите точки, но от играта има още много какво да се желае. Но през по-голямата част от мача не успяхме да намерим верния път към вратата на Витоша.Бяхме много еднотипни в атака и не успяхме да затрудним съперника. Липсваше ни последният пас преди гола.Всяка победа е важна - няма значение дали играем срещу първия или срещу последния. Класирането ще дойде от само себе си. Десподов вкара гол в трети пореден мач, което е добре. Казах и преди, че той има още много да подобрява играта си и сега можеше да изиграе някои ситуации по-добре.Имаме набелязани играчи за зимната селекция. Трябват ни футболисти, които да дойдат и веднага да заиграят, без да им трябва време за адаптация”, коментира наставникът на червените Стамен Баелчев.", "date": "2017.12.03", "title": "ЦСКА ще нощува на върха в Първа лига"}
{"url": "https://offnews.bg/112/tezhka-katastrofa-s-zhertva-kraj-pazardzhik-670507.html", "text": "Тежка катастрофа е станала в района на Пазарджик, на моста на р. Луда Яна. По първоначални данни два леки автомобила са се ударили челно, съобщиха от МВР.На този етап е известно, че има един починал, а друг е ранен и транспортиран в болница.На място са насочени полицейски екипи. Пътни полицаи отклоняват движението на моторните превозни средства през Огняново.", "date": "2017.12.03", "title": "Тежка катастрофа с жертва край Пазарджик"}
{"url": "https://offnews.bg/112/dvama-dushi-sa-blokirani-v-planinata-sled-zatrupvane-na-pat-v-kiustend-670491.html", "text": "Двама души са блокирани в планината след затрупване на път близо до кюстендилското село Сажденик, съобщи БНТ. В област Благоевград е залят второстепенният път, който свързва селата Сатовча и Вълкосел.Остава в сила частичното бедствено положение, обявено вчера в кюстендилското село Гърляно заради пороите, но обстановката започва да се нормализира. Вследствие на наводнение, предизвикано от повишаване нивото на река Бистрица в района на с. Гърляно и с. Долно село, са работили пожарни екипи, 2 багера, 3 камиона и кран. Прочистено е речното корито и светлите отвори на два моста в двете села. Насипана е едра скална маса на проблемните участъци от речното корито.Превантивно стопаните на къщите, които са в близост до реката в с. Гърляно, са изтеглени на по-безопасно място и след понижаване нивото на реката те се завърнаха по домовете си, съобщиха от МВР.", "date": "2017.12.03", "title": "Двама души са блокирани в планината след затрупване на път в Кюстендилско"}
{"url": "https://offnews.bg/obshtestvo/kzd-zapochva-kampania-za-dostapna-sreda-za-hora-s-uvrezhdania-670492.html", "text": "Комисията за защите от дискриминацията (КЗД) обяви началото на кампания \"Достъпна България\". Нейната цел е да се осигури достъпна архитектурна среда за хората с увреждания.Това обяви председателят на КЗД д-р Ана Джумалиева на пресконференция, в която участваха още членове на антидискриминационния орган, както и известни актьори като Владислав Карамфилов и Николай Кънчев, които подкрепят инициативата. Тя добави още, че КЗД участва в междуведомствена работна група по въпросите за конвецията за хората с увреждания. Тя ще бъде и един от органите, които ще правят мониторинг по тези въпроси, съвместно с омбудсмана Мая Манолова и неправителствените организации. Комисията е включена и в работна група, която ще изготви плана за действие за достъпна архитектурна среда за хората в неравностойно положение в столицата.Петър Кичашки, член на Комисията за защита от дискриминацията, поясни, че идеята на кампанията е да има повече обществени места като театри, кина и банки, които да бъдат по-лесно достъпни за хората с увреждания. Той добави, че добра достъпна среда има в Министерския съвет, Народното събрание, Съдебната палата, ВКС и Президентството.Подкрепа за кампанията \"Достъпна България\" са заявили председателят на Народното събрания Цвета Караянчева, президентът Румен Радев, а партньори са медии и обществени личности.", "date": "2017.12.03", "title": "КЗД започва кампания за достъпна среда за хора с увреждания"}
{"url": "https://offnews.bg/obshtestvo/roditeli-se-nadbiagvaha-s-uchenicheski-ranitci-na-chuzhd-grab-i-10-ra-670494.html", "text": "Родители организираха днес надбягване с ученически раници, за да повдигнат въпроса отново за тежките раници на учениците. Инициативата се проведе под мотото \"На чужд гръб и 10 ученически раници са малко\". Родителите поискаха да бъде въведен стандарт за тежестта на ученическата раница, която да е процент от теглото на детето. Сред предложенията им са още училищни шкафчета за всяко дете, интерактивни дъски в клас, вместо задължителното носене на учебник, електронни учебници. Те подчертаха, че проблемът стои на дневен ред от 10 години - повдига се всяка година и след това въпросът затихва и остава без решение. \"Организирахме това тичане, за да се поставим на мястото на децата, да видим какво им е всеки ден да са със 6-7-8, понякога 10 кг на гърба си\", каза Екатерина Панова, цитирана от БГНЕС.Тя подчерта, че раницата на дъщеря ѝ, която е в 5 клас, е една четвърт от теглото ѝ.В инициативата се включиха и родители на по-малки деца, които тепърва ще се сблъскват с този проблем.Надбягването подкрепи и омбудсманът Мая Манолова.Тя посочи, че вече са написани препоръки по въпроса и необходимо да се предприемат конкретни мерки. Тя поздрави родителите, че не се отказват от битката и предизвика отговорните институции да прекарат един ден с един шестокласник, неговата раница и неговата програма. \"Мисля, че след това ще има по-бързи мерки, категорична беше тя. ", "date": "2017.12.03", "title": "Родители се надбягваха с ученически раници: На чужд гръб и 10 раници са малко"}
{"url": "https://offnews.bg/politika/balgaria-stava-vse-po-dobro-miasto-za-zhivot-se-pohvali-gerb-za-rozhd-670490.html", "text": "\"България става все по-добро място за живот, където децата ще имат по-добър живот от този на родителите си!\", обяви ръководството на ГЕРБ в писмо, с което поздрави членовете на партията за 11-ата годишнина от създаването на формацията. Писмото е подписано от лидера на партията Бойко Борисов и заместниците му Цветан Цветанов, Йорданка Фандъкова и Димитър Николов.\"Основавайки партията на 3 декември 2006 година, си поставихме за цел да сложим край на безпринципното управление на България. Към онзи ден коалицията, която макар и фактически да присъедини България към Европейския съюз, реално отдалечаваше страната ни от стандартите и ценностите на Европа. За нас европейското семейство не е формалност и участието в него е на първо място основано на правила и доверие. А по онова време доверието към българската държава липсваше – както от страна на европейските ни партньори, така и най-вече от българските граждани. Затова от ГЕРБ поехме отговорността да обединим гражданите в стремежа ни за европейското развитие на България\", се посочва в писмото. От ГЕРБ обявяват, че заради своята \"принципност, откритост и отговорност, успявахме да спечелим почти всички избори през последните 11 години. За този период допуснахме само една сериозна загуба, но тя ни отрезви и ни направи по-силни\". \"При ГЕРБ развитието е видимо. Признавахме си грешките винаги, прочиствахме се и продължавахме напред. Благодарение на това ставаме все по-добри в работата си и това се вижда ясно от все по-ускоряващите се темпове на растеж, който е доказателство за добре свършената ни работа\", допълват още от партията.В писмото се изреждат икономически успехи на страната, заслуги за които има ГЕРБ, защото коалициите на БСП са оставили дългове и спрени еврофондове. Напомнят се строежа на метрото, ремонти на пътища, пречиствателни станции. Като успех се посочва още устойчивият ръст на минималната заплата и пенсиите и отделените средства за здравеопазване и образование. \"Разбира се, всичко това би останало само статистика, ако не беше използвано за повишаване на качеството на живот на хората\", пише още в писмото на ГЕРБ. \"Колкото и невероятно да изглежда, близо 11 години след присъединяването ни към Европейския съюз, в България има сили, които искат отново да ни тласнат в други посоки и по други пътища. През последното десетилетие ГЕРБ е единственият гарант, че бъдещето на децата ни ще бъде европейско. И ние ще продължаваме да го отстояваме, независимо какво ще ни струва това. Въпреки всички конспирации и саботажи от страна на опонентите ни, правителството ни ще запази стабилността в държавата. Ще го правим не заради председателството на ЕС, а заради българите. Защото ние обичаме 100% от българския народ и работим за доброто на всички\", се допълва в писмото.В писмото се дава и заръка членовете на ГЕРБ да се пазят \"от всичко порочно, защото грешките няма да се толерират\", но ги уверяват, че усилията на всеки се виждат и оценяват.\"България става все по-добро място за живот, където децата ще имат по-добър живот от този на родителите си\", завършва писмото. ", "date": "2017.12.03", "title": "България става все по-добро място за живот, се похвали ГЕРБ за рождения си ден"}
{"url": "https://offnews.bg/obshtestvo/studentskiat-savet-na-unss-plashi-s-politcia-fejsbuk-stranitca-zaradi-670495.html", "text": "Студентският съвет на УНСС излезе с декларация по повод медийната буря около организирането на лекцията за свободното слово и фалшивите новини с Николай Бареков. Събитието се проведе на 1 декември в сградата на университета, а там евродепутатът обяви, че ще прави конгломерат от частни медии и че напуска политиката. посочва, че лекцията е била организирана и заплатена от партията на Европейските консерватори и реформисти. Такава партия всъщност няма и вероятно става въпрос за групата в Европейския парламент със същото име, в която Бареков членува като депутат.Втората точка на декларацията гласи: \"Въпрос на личен избор е дали да се присъства на подобно събитие, или не.\"Също така СС на УНСС се разграничава от протестите на своя колега Кезим Медев, който е член на Съвета, макар и наричан \"формален\" такъв. Студентският съвет на УНСС, организирал лекцията за свободното слово, е пратил и жалба до полицията с искане колаж от мрежата да бъде свален. Става въпрос за картинка, качена в страницата . Тя е ироничен колаж с Делян Пеевски, който кани студенти на лекция с тема \"Как да опазим банковата сигурност от мафията, която е превзела властта\". Фиктивната дата е 1 януари, а участници освен Пеевски са: Братя Маргини, Митьо Пищова и Сашка Васева.Студентите от УННС явно не са си организирали лекция по чувство за хумор, след като са се засегнали от този ироничен колаж.Дори преди да молят полицията за помощ, те са писали на страницата на \"Наука и критично мислене\" и са заплашвали с адвокати. Заплахата идва от Даниел Парушев - член на СС на УНСС и политик - председател на младежкото движение на \"Гергьовден\".\"Определям себе си като блогър и смятам всяка заплаха, ултиматум и заповед да трия мои текстове и колажи за остро нарушаване на свободата ми на слово. Особено когато заплашващият ме е младежки лидер на Движение Гергьовден и с амбиции за политическа кариера. Недопустимо е политик да поставя ултиматуми и да заплашва!\", е написал Йордан Стефанов, който списва блога \"Наука и критично мислене\".", "date": "2017.12.03", "title": "Студентският съвет на УНСС плаши с полиция Фейсбук страница заради ироничен колаж"}
{"url": "https://offnews.bg/politika/pes-iska-gugal-i-fejsbuk-da-si-plashtat-danatcite-v-evropa-670498.html", "text": "Големите транснационални интернет корпорации, най-вече Гугъл и Фейсбук да плащат данъци в Европа, поиска официално ПЕС.Утвърждаване на черна листа на данъчните райове и на фирмите, които най-често нарушават закона, както и подкрепа на GAFA данък за дигиталните гиганти, които заобикалят плащането на данъци, е една от 40-те мерки, приети от Съвета на ПЕС в Лисабон. Левите се събраха, за да изработят визията си за нова Европа.Една от основните ни политически битки за следващата година ще е увеличаването или поне запазването на размера на кохезионната политика в бюджета на ЕС, както и намаляване на вноските на страните-членки за сметка на собствени ресурси като данъка върху финансовите транзакции и GAFA данъка, обясни президентът на ПЕС Сергей Станишев.Печалбите трябва да бъдат облагани в държавата, в която са реализирани, настояват социалистите, които се зарекоха да поведат битка с данъчните измами и укриването на данъци.Създаване на нов пост министър на финансите на ЕС, който е член на Еврокомисията и шеф на Еврогрупата, с отчет пред Европарламента, е друго от предложенията.В резолюцията на Съвета бе записано изрично подкрепа за разширяването на ЕС и перспектива пред страните от Западните Балкани.С 2% на година да се намалява разликата в заплащането между мъжете и жените, за да няма неравенство, както и на разлика в пенсиите им, гласи друга от приетите мерки на левицата.В ЕС да има общи правила за достойни, здравословни и безопасни условия на труд, ще настоява ПЕС. Приоритет се слага на икономическия растеж, заетостта и инвестициите - публични и частни. Предлага да се създаде европейска агенция по заетостта, която на следи за изпълнението на младежкия план срещу безработицата. Иска се разширяване на финансирането за програмите Еразмус, културния чек и детската гаранция.Завръщане на банковия съюз, за да има сигурност, че спестяванията на хората са на сигурно място, иска още ПЕС.", "date": "2017.12.03", "title": "ПЕС иска Гугъл и Фейсбук да си плащат данъците в Европа"}
{"url": "https://offnews.bg/medii/bivsha-shefka-v-tv7-stana-programen-direktor-na-bnt-670501.html", "text": "Надя Костова е новият програмен директор на БНТ, съощават на сайта си от националната телевизия.От 4 декември Надя Костова ще заеме поста програмен директор на Българската национална телевизия. Нейната дейност ще обхване програмното развитие на четирите канала на обществената медия (БНТ1, БНТ2, БНТ HD и БНТ Свят).От 2005 до 2014 година Надя Костова е била програмен директор на ТВ 7 (включително каналите НЮЗ 7 и СУПЕР 7).Преди това е била мениджър „Международни програми и програмиране“ и главен редактор „Кино и международни програми“ и „Документално кино“ в Нова телевизия.В последните 3 години Надя Костова е работила като медиен специалист в областта на мениджмънта на телевизионно съдържание. Има професионален опит в разработването на концепции за тематични телевизионни канали и пазарното им въвеждане. Консултирала е проекти за документални и игрални филми и международни копродукции.", "date": "2017.12.03", "title": "Бивша шефка в ТВ7 стана програмен директор на БНТ"}
{"url": "https://offnews.bg/sviat/bus-s-osem-balgari-katastrofira-v-severna-italia-670493.html", "text": "Бус с осем българи е катастрофирал на магистралата А4 до Пескиера, Северна Италия.Инцидентът е станал в събота сутринта, съобщи местното издание на в. ”Кориере дела сера”, цитирано от \"24 часа\".Бусът е пътувал от София за Милано. Предполага се, че причината за инцидента е, че шофьорът на буса е заспал зад волана. Така бусът се блъснал в ТИР. 49-годишният шофьор на ТИР-а е сръбски гражданин. Той не е пострадал. Българите са откарани в болници в Пескиера, Дезенцано и Бреша. След като им била оказана медицинска помощ, те били изписани.", "date": "2017.12.03", "title": "Бус с осем българи катастрофира в Северна Италия"}
{"url": "https://offnews.bg/dom/10-koledni-dravcheta-koito-sa-izvan-vsiakakvi-standarti-galeria-670497.html", "text": "Коледното настроение е нещо изключително лично: някои хора нямат време и желание да украсяват до последния ден, докато други са превърнали дома си в работилницата на дядо Коледа още през октомври. Въпреки това рано или късно повечето хора украсяват коледно дръвче.И ето тук се разгръщат творческият потенциал и подход. Резултатите понякога преминават границите на нормалното и принуждават хората с усет към естетиката да се ужасят от дъното на душата си. Ето защо ви представяме 10 снимки на коледни дръвчета, които определено не се вписват в представите ви за коледен дух. От стари монитори, през елха от месо, до жива елха-котка, всяка една от тези идеи определено не се вмества в стандартната украса.", "date": "2017.12.03", "title": "10 коледни дръвчета, които са извън всякакви стандарти (галерия)"}
{"url": "https://offnews.bg/obshtestvo/situatciata-v-stranata-se-normalizira-postepenno-670500.html", "text": "Към този момент обстановката в най-засегнатите области на страната се нормализира, съобщават от Главна дирекция \"Пожарна безопасност и защита на населението\". Информацията е към 13 часа. В Кюстендил към този момент нивото на речното корито на река Бистрица от с. Гърляно до с. Долно село се понижава, показва извършената проверка. Перник: Пожарникари и спасители са реагирали на 13 сигнала за наводнени мазета в областния град. На терен работят 5 екипа, няма застрашени хора.В София седем екипа на пожарната работят по 15псигнала за отводняване на мазета. Няма застрашени хора.Продължава дежурството на място в района на яз. Суходол. Нивото на водоема към момента е в норма. При необходимост се изпуска контролирано.Организирано е превантивно наблюдение на водоемите, които представляват евентуална опасност за населението, ако прелеят.Смолян: Продължава обявеното бедствено положение на територията на цялата община. Водните количества в язовирите, микроязовирите и хвостохранилищата са в норми. Към момента обстановката е нормална, водите в речните корита са повишени, но няма преливане на водоеми. Създадена е организация за непрекъснато следене на нивата на реките.В голяма част от областта вали дъжд, по високите части има силен вятър.В Монтана и Кърджали валежите са спрели, създадена е организация за ежечасно наблюдение на критичните участъци на реки и язовири.", "date": "2017.12.03", "title": "Ситуацията в страната се нормализира постепенно"}
{"url": "https://offnews.bg/obshtestvo/snimki-ogromni-stikeri-parkiral-si-nepravilno-poritcaha-shofiori-v-670505.html", "text": "Огромни стикери \"Паркирал си неправилно\" бяха разлепени на предните стъкла на автомобили, спрели неправилно на инвалидни места из София.Акцията е по повод 3 декември, Международният ден на хората в увреждания.На сините стикери пише още и #РавенДостъп.Снимки: ", "date": "2017.12.03", "title": "Снимки: Огромни стикери 'Паркирал си неправилно' порицаха шофьори в София"}
{"url": "https://offnews.bg/112/organizatorat-na-shemata-s-lekarstva-e-sirietc-hvanali-go-s-kashon-le-670503.html", "text": "Сириец е организатор на схемата за незаконен износ на лекарства за чужбина, съобщи БНР. Той е единият от задържаните при операцията на ГДБОП вчера.Престъпната група е работила с лекари от много болници в страната, сочат данни на разследващите. Сред тях има и директор на лечебно заведение. Той е бил засечен при разследването да носи кашон с лекарства, изписани само по документи на болни.Схемата на престъпната група е била да изписват лекарства, но вместо да ги дават на болните, лекарите са ги изнасяли от лечебните заведения. След това медикаментите са преопаковани в склад и изнасяни наново в чужбина.Болниците са били единият вариант за набавяне на лекарства. При другият скъпите препарати за деца и онкоболни са били изваждани от аптеки. По документи, медикаментите са изписвани на конкретни хора.Тепърва предстои експертиза, която трябва да установи точната цена на лекарствата, намерени при обиските на антимафиотите в склада. По първоначална информация, става дума за лекарства за милиони левове.", "date": "2017.12.03", "title": "Организаторът на схемата с лекарства е сириец, хванали го с кашон лекарства"}
{"url": "https://offnews.bg/sviat/zemetresenie-sas-sila-6-po-rihter-raztarsi-ekvador-670496.html", "text": "Земетресение със сила 6 по скалата на Рихтер разтърси Еквадор, съобщи Асошиейтед прес. Според данни на Геофизическия институт на САЩ епицентърът е бил на около 20 километра от град Баия де Каракес, на 24 км.Трусът е регистриран около 13:20 часа българско време.Баия де Каракес се намира на около 360 км западно от еквадорската столица Кито.За момента няма данни за пострадали хора и разрушения. ", "date": "2017.12.03", "title": "Земетресение със сила 6 по Рихтер разтърси Еквадор"}
{"url": "https://offnews.bg/sviat/13-dushi-zaginaha-sled-kato-dva-koraba-se-sblaskaha-kraj-pristanishte-670481.html", "text": "13 души са загинали, а двама са обявени за безследно изчезнали, след като два кораба се сблъскаха край пристанището на Инчеон в Южна Корея. Сблъскали са се южнокорейски риболовен кораб и кораб танкер, след което първият кораб се е преобърнал, предаде АП, цитирана от БТА.На борда на 9,8-тонния риболовен кораб е имало 22 души. 7 души са били ранени. Корабът цистерна с водоизместимост 336 тона не е понесъл щети. По нареждане на южнокорейския президент Мун Дже-ин е била предприета мащабна издирвателно-спасителна операция с участието на 4 хеликоптера и 14 плавателни съда.", "date": "2017.12.03", "title": "13 души загинаха, след като два кораба се сблъскаха край пристанище в Южна Корея"}
{"url": "https://offnews.bg/obshtestvo/oranzhev-kod-v-tri-oblasti-zaradi-silen-dazhd-670480.html", "text": "В три области на страната е обявен оранжев код заради обилните валежи - Кърджали, Хасково и Смолян. В същото време в 14 области е обявен жълт код. Той е в сила за областите Русе, Силистра, Разград, Габрово, Велико Търново, Търговище, Шумен, Ямбол, Сливен, Стара Загора, Пловдив, Пазарджик, Благоевград, Кюстендил. Днес времето ще се задържи облачно, валежите ще продължат, но ще отслабват. Значителни по количество ще са на отделни места в Родопите. Там са възможни и гръмотевици, съобщават от Националния център по метеорология и хидрология към БАН.  Максималните температури ще са в широки граници: от 6°-8° в Северозападна до 14°-17° в Югоизточна България и крайните югозападни райони.В югоизточните райони ще продължи да духа умерен южен вятър. В Дунавската равнина вятърът временно ще се ориентира от североизток, а след обяд от север-северозапад. Привечер с него ще започне да нахлува студен въздух и през нощта срещу понеделник дъждът в северозападните планински райони ще премине в сняг.Атмосферното налягане ще е по-ниско от средното за декември. След обяд ще се повишава.В планините няма да е подходящо за туризъм. Ще бъде облачно, с валежи от дъжд, над 1800 метра - от сняг. На места в Родопите валежите ще са значителни, възможни са гръмотевици. Ще духа силен и бурен юг-югозападен вятър. Максималната температура на 1200 метра ще е около 8°, на 2000 метра - около 0°.По Черноморието ще е предимно облачно с превалявания от дъжд над северната част. Ще духа умерен, временно и силен южен вятър. Максималните температури ще са 14° - 19°. Температурата на морската вода е 12°-13°. Вълнението на морето ще бъде е 2-3 бала.", "date": "2017.12.03", "title": "Оранжев код в три области заради силен дъжд"}
{"url": "https://offnews.bg/futbol/marselinio-e-nomer-1-v-razgrad-670485.html", "text": "Стигналият до националния отбор на България Марселиньо бе избран за Футболист на годината в Лудогорец в анкетата, организирана от фенклубовете \"Green Ladies\" и \"Green Front Т09\". Победителите бяха обявени на тържествена церемония снощи в Общинския културен център в Разград. \"Благодаря на всички, които са гласували за мен. Благодаря на съотборниците ми, на ръководството на клуба, на треньорите, с които работя. Наградата е не само за мен, но и за всички, защото ние сме едно семейство\", каза Марселиньо, след като си получи приза. Той пожела и за себе си, и за клуба да продължава всяка година да е шампион и да играе в евротурнирите. Футболистът получи още един приз - за най-добър полузащитник.За най-добър вратар на 2017 година на Лудогорец беше избран Ренан дос Сантос. Наградата за най-добър защитник получи Игор Пластун, а за най-добър нападател - Клаудиу Кешерю. Феновете избраха призът за най-голям принос в Лига Европа и Шампионска Лига да бъде връчен на Джоди Лукоки. За най-проспериращ млад талант от школата на Лудогорец бе определен Светослав Ковачев, а наградата за най-добър треньор в ДЮШ бе връчена на Радослав Здравков.Със специалната награда на организаторите от \"Green Ladies\" бе удостоен Светослав Дяков - човекът със златно сърце, доказал неведнъж, че заслужава тази награда, човекът, който продължава да води отбора напред. Капитанът на отбора пожела успех на Лудогорец и обеща и занапред да дава най-доброто, което може за отбора. Носител на приза \"Зелено сърце\", за изключителен принос и развитие на агитката в сектор Моци, връчен от \"Green Front Т09\" стана Драгомир Павлов.Братята Кирил и Георги Домусчиеви бяха наградени от \"Обединени фен клубове Лудогорец\" с почетни плакети. Отличията получи изпълнителният директор Ангел Петричев. От името на двамата той благодари на феновете за подкрепата. \"Трудна, но успешна за пореден път година. Благодарим ви за това, че показахте, че \"Лудогорец Арена\" е непревземаема крепост. Вие сте част от успеха на Лудогорец\", каза в приветствието си Петричев. \"Обединени фен клубове Лудогорец\" връчиха специална награда и на Методи Томанов с благодарност за неговата всеотдайност, професионализъм и любов към работата.В началото на церемонията приветствие към всички присъстващи в залата отправи президентът на клуба Александър Александров. Той поздрави организаторите за инициативата и благодари също за подкрепата. \"Изпращаме още една успешна година, през която за пореден път станахме шампиони, надграждахме и подобрявахме в почти всяко от звената в клуба. Силно вярвам, че това което правим, допринася Разград да става по-добро място за живеене. Благодаря ви за подкрепата, силно вярвам, че най-доброто предстои\", посочи Александров.И тази година инициативата \"Футболист на годината 2017 в Лудогорец\" имаше благотворителна кауза. Събраните над 2000 лева от билетите, благотворителния базар, на който се продаваха календари, фенартикули, картички и сладки с логото на любимия отбор, дарения и търга за топката и фланелката бяха връчени на завеждащия на отделението по педиатрия към разградската болница д-р Атанас Станчев. След официалната част дошлите на тържеството имаха възможност да се снимат с любимите футболисти и да вземат автограф.", "date": "2017.12.03", "title": "Марселиньо е номер 1 в Разград"}
{"url": "https://offnews.bg/politika/liavata-vizia-za-evropa-670467.html", "text": "\"Имаме визия. Имаме амбицията да я прокараме. Имаме силите да го направим\" - така председателят на ПЕС Сергей Станишев обобщи провелия в петък и събота Съвет на Партията на европейските социалисти в Лисабон.Ключовата дума във визията е \"Да върнем доверието в Европа\", но за да се разбере посланието може би по-напред трябва да се разкаже, защо тя трябваше да бъде казана именно от Лисабон.Премиер на Португалия е Антонио Коща, лидер на социалистическата партия. Преди 2 години дори не успява да спечели изборите - десните са първи, но нямат мнозинство. Коща обединява около себе си всички останали партии и си осигурява мнозинство в парламента. Става премиер. За 2 години икономиката изригва. Открити са 240 000 нови работни места. За пръв път от години дефицитът намалява и доскоро закъсалата Португалия изпълнява и надминава бюджетните изисквания на ЕС. За пръв път от 1994 г. насам разликата между най-бедните и най-богатите намалява. На състоялите се наскоро местни избори социалистическата партия на Коща печели помитаща победа, каквато доскоро никой не би могъл да си представи.Помня, преди 2 години, когато дойдох за изборите в Португалия, разказа Сергей Станишев от трибуната на форума. Навсякъде цареше отчаяние. Хората живееха в депресия. Сега Португалия разцъфтява. Виждаме чудеса, които не са даденост от Бога, а са направени от хората. Благодаря ти, Антонио, че ни върна надеждата!Според социологическите проучвания, ако сега в Португалия има избори, социалистическата партия ще спечели разгромяваща победа. И това на фона на всички страни в Европа, където социалистите драматично губят.Коща не е от политиците, които избират да се брандират като леви или десни, в зависимост кое им е по-изгодно в момента. Той е откровено ляв, много по-ляв, отколкото в България можем да си представим. Макар и силно проевропейски, предизборната му програма е основно срещу европейската политика на остеритет. Коща твърди, че затягането на коланите разбива устоите на обществото, защото унищожава солидарността между хората. Твърди, че за да се задвижи икономиката, трябва богатството да се разпределя по-справедливо. И само за 2 години преобразява страната.Основният застъпник на новата лява визия е председателят на ПЕС Сергей Станишев. Но добрият пример, че тя е възможна, е Антонио Коща. В Лисабон двамата умело си подаваха топката, а начинът, по който за финал надъхаха съпартийците си, беше като в най-добрите традиции на соца.ДовериетоДа, факт е, че икономиката в Европа расте нагоре. Но в същото време социалните придобивки намаляват, неравенството се задълбочава. Не можем да оставим визията за развитието на Европа на консерваторите. Ако искаме да я спасим трябва да върнем доверието в нея, каза Станишев. Доверието, че Европа дава, а не взима. Доверието в нашето собствено социално общество е единственият начин да се реконструира Европа, е визията на Станишев.ПланътСпоред Станишев има три ключови битки, които трябва да се проведат, за да се случи това. Първата е да се приложи на практика екшън-планът за изграждане на социален стълб в Европа. Той включва по-високи доходи, намаляване на неравенствата и всички благопожелания, които сме свикнали да слушаме от социалистите.По-интересна е втората битка. Според Станишев Еврозоната трябва да се реформира и да се върви към икономическа и социална конвергенция (сближаване) и към социална реформа. На пръв поглед това могат да изглеждат общи думи, но имат съвсем различно звучене в португалски контекст. Един от кандидатите за шеф на Еврогрупата, от която в огромна степен зависи финансовата политика на Европа и приемането ни в Еврозоната е финансовият министър на Португалия Марио Сентено. Наричат го \"Финансовия Роналдо\" и е спорно дали на Коща или на него се дължи португалското чудо.Лично от Станишев, а и от целия форум на ПЕС, Сентено получи огромна подкрепа. В кулоарите се говори, че това дали България ще бъде приета в Еврозоната или Европа ще продължи на две скорости в огромна степен зависи от това дали Сентено ще стане шеф на Еврогрупата.Третата битка е още по-интересна. Тя е за това дали в следващия бюджет на ЕС да се намалят земеделските субсидии и фондовете за сближаване (от които идват повечето от европарите в България). Някои от големите държави (основно Франция) настояват за това с аргумента, че са се появили нови разходи - най-вече заради бежанците и заради сигурността. Отговорът на социалистите обаче е доста интересен - те твърдят, че няма проблем порасналите разходи да се посрещнат, ако се направят две неща - да се обложат с данък финансовите транзакции и което е още по-дръзко - да се затворят вратичките за избягване на данъци пред Гугъл, Фейсбук и останалите транснационални (а всъщност предимно американски) интернет компании. Данъците трябва да се плащат там, където компаниите изкарват печалбата си, подчертаха в речите си и Станишев, и Коща.Какви са шансоветеШансовете на социалистите да наложат своята визия за Европа не изглеждат реалистични на фона на поредицата им от изборни загуби. На тях на практика не им остана нито една голяма европейска страна, която да управляват. Голямата им звезда - британският лейбърист Джеръми Корбин, който само с появата си в Лисабон предизвика вълнение като при рок-звезда, дори вече е извън Обединена Европа. Надеждата сега е у германските социалисти. Ако влязат в коалиция с Меркел, те биха имали силата да прокарат на европейско ниво визията на ПЕС.Шансовете да се обложат с данъци Гугъл, Фейсбук и останалите интернет гиганти, също не изглеждат за подценяване. Тази битка е много повече между Европа и Америка, отколкото между леви и десни, а и едните, и другите биха предпочели да имат повече пари в бюджета.Сърцевината на промените - реконструкцията на Европа върху социална, а не финансова основа, обаче изглежда илюзорна, ако левите не си печелят изборите в собствените държави и така си осигурят мнозинство в европейските институции.Речта на КощаРечта, която Антонио Коща направи в Лисабон, е като за златния фонд в този жанр. Нисък, мургав и неугледен, не говорещ английски, Коща (за разлика от Корбин) не е човек, който те грабва с харизмата си. Дарбата му на оратор обаче е невероятна, а най-невероятното е, че това, което при предишните му речи е изглеждало фантазия, вече е реалност.Коща говори за ценности. Казва, че битката сега е дали хората са по-важни или финансовите пазари. Вярва, че ако хората са добре, икономиката ще върви все по-добре и дава примери как се е доказало това в Португалия. Казва, че на популизма можем да отговорим, само ако се върнем сред гражданите. Давам си сметка, че целия форум със всичките му ВИП персони се пази от двама полицаи, а след него Коща си тръгва без охрана.Говори за дигитална икономика със съзнанието, че няма друга освен нея. И някак си естествено и съвсем логично казва, че на Европа е нужна по-добра данъчна политика в дигиталната икономика. Американските технологични компании правят данъчен дъмпинг. Печалбата трябва да се облага там, където е изкарана.За бежанците казва: Аз съм първият премиер в Европа, който има индийски произход. (). След мен ще има и втори. Когато 2 континента са толкова близо, а имат толкова небалансирани общества и толкова небалансирани икономики, естествено е да има бежанци. И отговорът на проблемът е в подпомагането и умиротворяването на районите, от които идват бежанците.Макар и непрекъснато критикуващ Брюксел, говори за Европа като нещо безалтернативно. Нуждаем се от Европа, защото само Обединена Европа би ни позволила да отговорим на предизвикателствата. Подробно обяснява как сближаването на стандарта между държавите ще подпомогне икономиката. Настоява еврото да е обединяващ, а не разделящ фактор, разгромява двойнствения стандарт за качеството на храните.Когато завършва речта си, цялата зала е на крака. Последните му думи са я взривили:Спомням си, че през 1960 г. амбицията на хората беше да стигнат до Луната. А за какво се борим сега? За нещо много по-просто - да намерим щастието си на земята.", "date": "2017.12.03", "title": "Лявата визия за Европа"}
{"url": "https://offnews.bg/sviat/severna-koreia-otpraznuva-s-pishtni-tarzhestva-izstrelvaneto-na-raketa-670486.html", "text": "Северна Корея отпразнува с пищни тържества изстрелването на балистична ракета, съобщи Франс прес.Успешното изпитание на междуконтиненталната ракета беше отпразнувано с фойерверки и хореографски изпълнения на градските площади.Всекидневникът на Корейската трудова партия \"Нодон синмун\" помести на първата си страница снимки на пхенянския площад \"Ким Ир-сен\", претъпкан с бурно ръкопляскащи войници и цивилни.На един от транспарантите се вижда надпис \"Празнуваме с жар успешното изстрелване на \"Хвасон-15\", което демонстрира властната мощ на Северна Корея пред останалия свят\".Северна Корея изстреля вчера междуконтинентална балистична ракета \"Хвасон-15\". Пхенян обяви, че ракетата може да носи ядрена бойна глава и да достига цялата континентална територия на САЩ.Пхенян обвини Вашингтон, че си проси ядрена война. Напрежението между двете страни са засили в последните месеци и се очаква да продължи да нараства през следващата седмица, тъй като Южна Корея и САЩ планират военновъздушни учения с участието на близо 230 бойни самолета.", "date": "2017.12.03", "title": "Северна Корея отпразнува с пищни тържества изстрелването на ракета"}
{"url": "https://offnews.bg/sviat/otkriha-iaponskata-dashteria-na-naim-siulejmanoglu-organizirat-patuva-670489.html", "text": "Откриха японската дъщеря на Наим Сюлейманоглу.След смъртта на тежкоатлета стана ясно, че близките му търсят първородната му дъщеря, за да се запознаят с нея. Посланикът на Турция в Токио се задействал и успял да открие момичето. Наоми Секай Мори е посетила посолството на Анкара заедно с майка си, съобщават турски медии. Момичето казало, че много иска да посети Турция и да се запознае с близките на баща си, който почина на 18 ноември. В момента се организира нейното посещение. \"Прочетох историята си в Filmin и заради това реших да дойда в посолството. Мама много ми е разказвала за татко\", казва момичето.Наоми е завършила спортната академия. За да замине за Турция, тя трябва да получи отпуск от фирмата, в която работи. Наоми е първородното дете на Сюлейманоглу. На олимпийските игри в Сеул през 1988 г., където Наим стана олимпийски шампион, млада японска журналистка - Киоко Мори, прави обширно интервю с легендарния щангист. Двамата не останали безразлични един към друг, а спортистът предложил на журналистката да дойде с него в Турция и тя се съгласила.Двамата живеят в Анкара известно време. Ражда им се дъщеря, но тъй като не са женени, детето носи фамилията на майка си. Когато Наоми била на 2 или 3 години, двете с майка ѝ се върнали в Япония. Наим има още три дъщери - Нилай, Есин и Сезин, които присъстваха на погребението на баща си заедно с майката Хатидже. ", "date": "2017.12.03", "title": "Откриха японската дъщеря на Наим Сюлейманоглу, организират пътуването ѝ до Турция"}
{"url": "https://offnews.bg/obshtestvo/bedstvenoto-polozhenie-v-smoliansko-ostava-670510.html", "text": "В пет от общините, засегнати най-сериозно от падналите валежи, обстановката е нормализирана, съобщават от Главна дирекция \"Пожарна безопасност и защита на населението\". Към 18 часа обявеното бедствено положение в Смолянска община остава.В Кюстендил eкипите на пожарникари и спасители са реагирали на 6 сигнала, свързани с усложнената метеорологична обстановка - наводнени мазета и паднали дървета. Нивото на р. Бистрица се понижава.Перник: В дежурната на пожарната в Перник са получени 41 сигнала за наводнени обекти, повечето –мазета, в града. На терен работят 6 пожарни екипа, няма застрашени хораСофия: Екипите на ПБЗН са отработили 33 сигнала за наводнени мазета и паднали дървета. Няма застрашени хора. Продължава непрекъснатото дежурство на екипите, които на място наблюдават яз. Суходол. Нивото на водоема, към момента е в норма. При необходимост се изпуска контролирано.Организирано е наблюдението на водоемите които представляват евентуална опасност за населението, ако прелеят.В Смолян продължава обявеното бедствено положение на територията на цялата община. Водните количества в язовирите, микроязовирите и хвостохранилищата са в норми.Към момента обстановката е нормална, водите в речните корита са повишени, но няма преливане на водоеми.Направена е организация кметските наместници да следят за нивото на реките. Малко по-рано бе извършен оглед на най-застрашените места от заместник-министъра на вътрешните работи Стефан Балабанов.Екипите на ПБЗН са отработили 6 сигнала - основно наводнени мазета.Със заповед на кмета на община Девин е обявено частично бедствено положение, считано от 10:00 часа на 03.12.2017 г. във връзка с падналите голямо количество валежи, в следствие на които са се образували свлачища и има пропаднали пътища в с.Триград, с.Кестен, с. Жребево и кв. Настан. Няма застрашени и бедстващи хора.В Монтана пожарникари и спасители са се отзовали на 6 сигнала за наводнени мазета.Валежите са спрели, създадена е организация за ежечасно наблюдение на критичните участъци на реки и язовири.В Кърджали е организирано е и се поддържа ежечасно наблюдение на критичните участъци на реки и язовири.", "date": "2017.12.03", "title": "Бедственото положение в Смолянско остава"}
{"url": "https://offnews.bg/112/ostava-v-sila-bedstvenoto-polozhenie-v-smolian-zaradi-poroite-670482.html", "text": "В община Смолян беше обявено бедствено положение. Ситуацията започва да се нормализира.Аварийни екипи следиха цяла нощ нивото на реките, което сериозно се е покачило, съобщи БНТ.Въпреки проливния дъжд в Смолянско, нивото на реките е спаднало.Има няколко критични точки по река Черна, която значително е повишила нивото си. Откъснато от свлачище е село Киселчово, подкопан е и пътят между селата Смилян и Могилица.По думите на областния управител на Смолян Недялко Славов снощи ситуацията е била критична, особено в град Смолян, през нощта е обстановката се е успокоила. \"За щастие, валежите спират, нямаме нови инциденти през нощта. Няма необходимост от евакуация на хора. Достъп има до всички населени места с изключение на Жребово и Кестен в община Девин, където река Триградска е заляла пътя. В множество участъци от пътната мрежа преминаването е само в едното платно поради срутвания и свлечени земни маси. Ситуация нормална според валежите. Следим внимателно нивата на язовирите и речните корита\", каза Славов.В същото време властите съобщиха, че река Бистрица при село Гърляно се е прибрала в коритото си, но обявеното частично бедствено положение остава в сила.Всички компрометирани участъци са укрепени. Кметът на село Гърляно, екипи на „Пътна полиция” и на Община Кюстендил ще извършват обходи. В момента се работи по отстраняване на авария на водопровод в населеното място, съобщи \"Фокус\".", "date": "2017.12.03", "title": "Остава в сила бедственото положение в Смолян заради пороите"}
{"url": "https://offnews.bg/zdrave/ananiev-da-otneme-pravoto-za-praktika-na-arestuvanite-lekari-poiska-s-670488.html", "text": "Здравният министър да отнеме правото да упражняват професията си на лекарите, заловени при акция срещу престъпна схема за реекспорт на онколекарства, поиска председателят на Българския фармацевтичен съюз проф. Илко Гетов пред bTV. В събота ГДБОП арестува 7 души във връзка с разбитата престъпна група. Според разследването Здравната каса е ощетена със стотици милиони левове, защото е платила лекарствата, които са били изнесени в Европа. От години знаем, а от 2014 г. сигнализираме институциите за паралелния износ на скъпи лекарства. От средата на юли седи нов вариант на Закон за лекарствените средства в хуманната медицина, с който може да бъде спрян износът, каза Гетов.Той призова депутатите да дебатират по промените бързо и след 23-часови дебати, каквито имаше за бюджета, да приемат промените.По думите му при организацията на фармацевтичната система в България не е трудно да се създаде престъпна схема за износ.Основата е огромната разликата в цените. В България те са най-ниски. Ако за инсулин у нас се плаща 39 лева, в Германия той е 93 евро. Ако лекарство за болестта на Крон у нас струва 50 лв., в Германия е 60 евро. Това е проблем и на всички Източноевропейските страни. Ние захранваме пазара на скъпи лекарства в ЕС, посочи той. ", "date": "2017.12.03", "title": "Ананиев да отнеме правото за практика на арестуваните лекари, поиска шефът на Фармацевтични съюз"}
{"url": "https://offnews.bg/zvezdi/na-11-godini-megan-markal-promenila-seksistka-reklama-s-pismo-do-firma-670487.html", "text": "Откакто принц Хари официално обяви годежа си с американската актриса Меган Маркъл, светът се опитва да разбере нещо повече за нея. Но се оказва, че бъдещата кралска особа привлича интереса към себе си още от дете.Едва 11-годишна, Меган успяла да промени сексистка реклама за препарат за миене на съдове, като написала писмо до производителя. Направил ѝ впечатление слоганът на рекламата „Жените в цяла Америка се борят с мазни чинии и тигани” и понеже посланието не ѝ харесало, написала писма до производителя, до адвоката по граждански права Глория Алред, до Хилъри Клинтън, която тогава е Първата дама на САЩ, и до водещата на детската новинарска програма на Nick News Линда Елебри.В писмата си тя говори за специфичния език, който е използван в рекламата и който е насочен изцяло към жените.Елибри отговорила на писмото, като изпратила екип, който да интервюира младата Меган.„Не мисля, че е правилно децата да растат с мисълта, че майката върши всичко”, казва Маркъл пред камерите.В резултат на нейното писмо фирмата променя рекламата, замествайки „жените” с „хората”.След този случай Меган става посланик на ООН и дори споменава тази история по време на речта си за Международния ден на жената през 2015 г.„Едва единайсетгодишна разбрах, че ако наистина искам някой да ме чуе, трябва да напиша писмо до Първата дама. Писах и на моя източник на информация по това време, Линда Елирби, която беше водеща на детска новинарска програма, а след това и до адвоката Глория Алред, защото дори на единайсет исках да направя всичко по силите си”, разказва Меган.„Накрая писах на производителя на препарата. Минаха няколко седмици и за моя изненада получих насърчителни писма от Хилъри Клинтън, от Линда Елирби и от Глория Алред. Беше невероятно. Детските новини показаха, че са изпратили екип в дома ми, за да разкажат историята. Само месец след това производителят промени рекламата. Точно в този момент разбрах колко сериозни са били моите действия. На единайсетгодишна възраст постигнах малкото си въздействие, като се изправих пред неравенството”, завърши Маркъл речта си.", "date": "2017.12.03", "title": "На 11 години Меган Маркъл променила сексистка реклама с писмо до фирмата"}
{"url": "https://offnews.bg/sviat/tramp-ottegli-sasht-ot-pregovorite-za-globalen-dogovor-za-pravata-na-b-670484.html", "text": "Президентът Доналд Тръмп оттегли САЩ от преговорите по приемането на глобален договор за подобряване на международните права за мигрантите и бежанците, съобщи постоянното представителство на САЩ в ООН, цитирано от АФП и БТА. \"Днес мисията на САЩ в ООН уведоми генералния секретар, че САЩ прекратяват участието си в Глобалното споразумение за миграцията\", се казва в съобщението на мисията.В документа се напомня, че през септември миналата година Вашингтон е подписал т.нар Нюйоркска декларация, с която всичките 193 страни членки на ООН се съгласяват да одобрят през 2018 г. две глобални споразумения - за управление на миграционните потоци и за мерки спрямо бежанците.\"Нюйоркската декларация съдържа множество постановки, които са несъвместими с политиката на САЩ в сферата на миграцията и бежанците\", обясняват оттам.Позицията на Тръмп срещу бежанците и мигрантите е последователна от встъпването му на поста. Преди дни, след атентата в Египет, при който загинаха 235 души, той използва момента да потвърди позицията си за това колко са необходими стената на границата с Мексико и забраната за граждани на определени страни да влизат в САЩ.", "date": "2017.12.03", "title": "Тръмп оттегли САЩ от преговорите за глобален договор за правата на бежанците"}
{"url": "https://offnews.bg/zdrave/patcienti-iskat-ot-prezidenta-da-nalozhi-veto-varhu-moratoriuma-za-nov-670483.html", "text": "Национална пациентска организация ще внесе искане до президента Румен Радев да наложи вето върху мораториума за заплащане на нови лекарства от НЗОК през 2018 г., съобщи председателят на организацията д-р Станимир Хасърджиев. Текстовете бяха приети в рамките на законопроекта за бюджета за догодина. Според приетите текстове Касата няма да плаща нови лекарства, няма да сключва договори с нови болници и договори за нови клинични пътеки и отделения през 2018 г. Мораториумът за лекарствата засяга 15 нови медикамента, които се очакваше да бъдат включени през 2018 година за заплащане от Касата. Това ще засегне тежко болни пациенти. Омбудсманът Мая Манолова обяви, че ще сезира Конституционния съд заради мораториума.\"Политиците решиха, че вместо да хванат крадците, ще накажат болните хора като със закон въвеждат забрана да се купуват нови лекарства. Смятам, че това е огромна грешка\", коментира Хасърджиев пред Нова телевизия. \"През следващата седмица ще сезираме президента с молба да наложи частично вето върху тези текстове в закона. Молим президента за вето и молим депутатите да преразгледат този отвратителен и циничен текст, който ще забрани на българските граждани да имат достъп до нови терапии\", каза той. Хасърджиев поздрави властите за акцията, при която бяха задържани 7 души за злоупотреби с онколекарства. Става въпрос за престъпна група, която се е занимавала с изнасяне в чужбина на лекарства за онкоболни, които са били изписвани на нуждаещи се хора в страната.Бившият здравен министър Стефан Константинов опонира на Хасърджиев за мораториума за новите лекарства, като посочи, че не бива те да се приемат за спасение на всяка цена. В мораториума има два компонента – първият е за срещу нови болници, нови дейности – никой не може да се оплаква, че в София няма да се разкрие 115-а болница, която с нищо няма да допринесе за по-доброто обслужване на пациентите, а за източването на Здравната каса. Проблемът с дейностите в малките градове беше решен в парламента – там, където няма дадена дейност ще може да се разкрие, посочи Константинов.Темата за лекарствата е малко по-сложна – приемам доводите и на двете страни, но ще напомня една история от 2000 г. Появи се едно ново лекарство за болки, ревматизъм, противовъзпалително и лекарите започнаха да го изписват, защото беше уникално лекарство, преминало всички изпитания. Четири години по-късно се разбра, че лекарството е довело до тежки увреждания на съдовете, много хора загинаха – между 80 000 и 1400 000 души пострадаха и то беше спряно, каза той.Да не плачем, че лекарство, което е получило тази или миналата година разрешение за употреба не може веднага да се реимбурсира. За сигурността на пациентите е по-добре да има дебат за това какво се случва следващата година, каква трябва да е системата, че да не се налага да се прибягва до такива екстремни мерки, подчерта бившият здравен министър.", "date": "2017.12.03", "title": "Пациенти искат от президента да наложи вето върху мораториума за нови лекарства"}
