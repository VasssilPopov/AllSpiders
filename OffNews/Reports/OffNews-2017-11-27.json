{"url": "https://offnews.bg/tehnologii/robotat-sofia-kojto-poluchi-grazhdanstvo-iska-bebe-670129.html", "text": "Роботът София, който получи гражданство в Саудитска Арабия, заяви, че би искала да има бебе, съобщава Би Би Си.Тя казва още, че ако има дъщеря, възнамерява да ѝ даде своето име - София. Това е първият робот, който получава гражданство. Това се случи в края на миналия месец на конференция на Фонда за инвестиции в бъдещето, финансиран от Саудитска Арабия. Тогава Кралството призна София за пълноправен гражданин.Жената-робот не е програмирана с предварителни реплики. Вместо това изучава човешките емоции, за да достигне до подходящ отговор. Нейният мозък разполага с wi-fi връзка, която ѝ осигурява огромен речник от думи.София все още не притежава съзнание, но създателите ѝ от хонконгската компания Hanson Robotics се надяват това да се случи до няколко години.", "date": "2017.11.27", "title": "Роботът София, който получи гражданство, иска бебе"}
{"url": "https://offnews.bg/lajfstajl/kak-20-dolara-mogat-da-promeniat-zhivot-670137.html", "text": "Когато 27-годишната Кейт Маклър се оказва без пари и без бензин на един от най-натоварените междущатски пътища в САЩ, на помощ идва най-неочакваният човек. Ръка й протяга Джони, бездомник, който дава последните си 20 долара, за да може младото момиче да зареди гориво.„Тръгнах към Филаделфия и мислех, че газта ще ми стигне, за да отида на гости на моя приятелка. Но горивото ми свърши на междущатски път 95. Тогава се появи Джони. Седях до колата и се чудех какво да направя. Проблемът беше, че нямах пари в брой. Джони дойде и ми каза да се прибера в колата и да заключа вратите. След малко се появи с туба бензин, която наля в резервоара ми“, разказва Кейт.Няколко дни след случая момичето отива при Джони, за да му подари нови дрехи, обувки, шапка и ръкавици, както и няколко вафли.„Той ме попита дали искам една от вафлите. Толкова се впечатлих, че реших да направя нещо повече за него. Подех кампания за събиране на средства, като първоначалната ми цел бе да събера 10 000 долара“, споделя Кейт.След като инициативата набира невероятна популярност и събира над 100 000 долара, Джони моли тя да бъде прекратена, защото не иска да изглежда сякаш се възползва от хорската доброта. Но малко след това Кейт стартира повторно кампанията, тъй като интересът към нея не намалява.„Джони е толкова щастлив от случилото се. Всъщност той планира да даде по-голямата част от парите за благотворителност“, разказва още младата жена.Джони е бил техник на боеприпаси при морските пехотинци, пожарникар и парамедик, преди кризата да го съсипе.Днес той иска да си намери работа в централата на Amazon в Робинсвил, Ню Джърси, а от компанията вече са се свързали с него и са му предложили позиция.", "date": "2017.11.27", "title": "Как 20 долара могат да променят живот"}
{"url": "https://offnews.bg/obshtestvo/zhurnalistka-ot-bnr-se-nuzhdae-speshno-ot-sredstva-za-operatcia-670142.html", "text": "Журналистката от БНР Станислава Пирчева се нуждаe от спешна операция, за която са необходими средства. Операцията е за отстраняване на мозъчен тумор (менингеома).Образуванието нараства и застрашава зрението ѝ.Ако имате желание да помогнете на Станислава Пирчева, можете да направите това чрез дарителската ѝ банкова сметка:„Райфайзенбанк”IBAN BG53 RZBB 9155 1008 770 503", "date": "2017.11.27", "title": "Журналистка от БНР се нуждае спешно от средства за операция"}
{"url": "https://offnews.bg/temida/arestuvaha-kriminalno-proiaven-za-napadenie-nad-burgaski-fotoreporter-670143.html", "text": "Бургаският фоторепортер Борислав Пенков е бил нападнат вчера по време на работа. Фотографът на в-к „Черноморски фар“ е снимал заведение, в което по-рано през деня е избухнал пожар. Главният редактор на вестника Силвия Шатърова поясни, че Пенков влязъл да снима пораженията, при което хора от персонала настояли да изтрие снимките. След като отказал, един от тях му нанесъл няколко удара.Борислав сигнализирал на полицията и дошлите на място униформени арестували криминално – проявения Петър Биберов – Кюфтето.От прокуратурата са задържали Биберов за 72 ч. и ще искат постоянен арест. Повдигнато му е обвинение за нанасяне на лека телесна повреда по хулигански подбуди. Пенков е с масивен отток и кръвонасядане в слабините, където е изритан два пъти. Това е второ посегателство към Борислав Пенков по време на работа. Преди три години Симеон Стоянчов, по прякор Малката Рижа, изрита фоторепортера в главата на влизане в съдебната зала.", "date": "2017.11.27", "title": "Арестуваха криминално проявен за нападение над бургаски фоторепортер"}
{"url": "https://offnews.bg/obshtestvo/npo-ta-poiskaha-mon-da-otmeni-zabrana-za-vlizane-v-uchilishte-bez-razr-670144.html", "text": "Неправителствени организации се обявиха против решението на образователното министерство за забрана на срещи в училища без съгласуване с министерството или началника на съответното регионално управление на образованието. Досега влизането на представители на НПО-та ставаше по преценка на учителите и директора на училището. Новите правила са обявени в писмо до началниците на РУО, подписано от зам.-министъра на образованието Таня Михайлова, като се подчертава, че писмото е заради зачестилите посещения на неправителствени организации в училищата и цели  \"създаване на безопасна и здравословна среда, която стимулира социалното, емоционалното и физическо развитие на детето\". Неправителствените организации обаче са категорични, че с това писмо се ограничава автономността на училищата. Те цитират и Закона за училищното и предучилищното образование, според който \"училищата чрез директорите и учителите имат правото да преценяват своите партньори и са достатъчно компетентни, за да оценят съдържат ли предложенията на гражданските организации добавена стойност за учениците\".\"Гражданските организации в продължение на години работят в училищата за въвеждане на съвременно и качествено образование, за задържане на деца в училище, за превенция на агресията. Повечето политики и програми на Министерство на образованието са въведени след дългогодишна работа и усилия на граждански организации, например предучилищното образование, целодневното обхващане в училище, механизма за превенция на насилието и др. Неправителствени организации от години работят в училища за повишаване на здравната и сексуална култура на учениците, превенция на ХИВ, СПИН, ранни бракове и помагат на училищата в запълване на пропуските в образователната система\", се казва в писмото на организациите до образователния министър Красимир Вълчев, като настояват за отмяна на новите правила.Те са категорични, че основанието, на което се ограничава достъпа на НПО до училищата, свързано със задължението на учителите да опазват живота и здравето на децата, цели да урони престижа на гражданските организации и да внуши, че работата с тях е опасна.За отмяна на на разпоредбата се обявиха фондация \"С.Е.Г.А. – Старт за ефективни граждански алтернативи\", фондация \"Център за приобщаващо образование\", фондация \"Джендър образование, изследвания и технологии\", фондация \"Саворе\", Дружеството на ООН в България, фондация \"Глобална инициатива в психиатрията\", Асоциацията на парковете в България, Българската асоциация по семейно планиране и сексуално здраве, СНЦ \"Алианс за регионални и граждански инициативи\" (АРГИ), фондация \"Рома - Лом\", сдружение \"Младежки клуб Рома - Столипиново\", Асоциация ЛИДЕР – Благоевград, СНЦ \"Алтернативи, доброволчество, развитие – Шумен\", сдружение \"Европейски пространства 21 - Русе\", WWW България, Българска фондация \"Биоразнообразие\", \"Грийнпийс\" - България, фондация \"БлуЛинк\", фондация \"Европейски институт\", фондация BCause и фондация \"ЕкоОбщност\".", "date": "2017.11.27", "title": "НПО-та поискаха МОН да отмени забрана за влизане в училище без разрешението на министъра"}
{"url": "https://offnews.bg/112/avaria-s-tramvai-blokira-ruski-pametnik-v-sofia-670140.html", "text": "Аварирали трамваи са блокирали движението на Руски паметник в столицата, съобщиха читатели на OFFNews.Не става въпрос за катастрофа, а видно за технически проблем. В трафика има и блокирани линейки.Задръстването е няколко светофара преди кръговото кръстовище посока Център по бул. \"Цар Борис III\".Блокирано е и локалното движение.", "date": "2017.11.27", "title": "Авария с трамваи блокира Руски паметник в София"}
{"url": "https://offnews.bg/interviu/patrik-smitiojs-promianata-zapochva-s-uvazhenie-kam-drugia-670146.html", "text": "Когато отидох на уговорената среща с Патрик Смитьойс за това интервю, той се беше надвесил над един чертеж заедно с архитектката Мони. „Нека тук има едно кръгово, колите трябва да намалят скоростта, ще играят деца“, помоли Патрик. А после се обърна към мен: „Каузите харчат пари, които първо трябва да изкарам“. И благодари, че ще имам ухо за неговите думи за цял час. Всъщност това е третият ни сериозен разговор. Първия проведохме в колата му, докато пътувахме заедно през март за изкачването на връх Стража – една инициатива на туристическото дружество на град Трън, срещу златната мина в района. Тогава Svоbodni.bg беше само идея, но от онези, които палят искри в очите. Знаех, че това е нещо, което искам да подкрепя. Няколко месеца по-късно трънчани спечелиха референдума срещу златната мина, а сериозна роля за това имаше и Патрик, който беше обикалял със своя документален филм за златодобива в България от село на село, обяснявайки защо не е добре една частна фирма да вади златото от местността. Втория си разговор проведохме през април в местността „Шаварите“ – едно чудно място край язовир „Искър“, което Патрик иска да превърне в образователно-развлекателен екологичен център. Запознах се с един от Свободните – шеф Ивайло Петков, с когото лесно намерихме общ език, заради общата си любов към българските домати. Идеята вече правеше първите си стъпки.Седем месеца по-късно на сайта има 35 интервюта с най-различни българи – мъже и жени, възрастни и по-млади, предприемачи, учени и активисти. Какво е общото между тях и какво следва? Нека дадем думата на двигателя на проекта „Свободни“ – холандеца с българско сърце Патрик Смитьойс.Сайтът ти се нарича svobodni.bg, затова ми се иска да те попитам първо как ти разбираш свободата?На първо място искам да подчертая, че свобода не означава свободия. Че човек може да бъде свободен само в едно свободно общество, тоест свободата върви с определени отговорности и задължения. Както и с уважение към свободата на другия. Свободата е “mindset” (начин на мислене), вътрешната воля да създадеш път за щастие и развитие. Но не само за себе си, но за цялото общество. И в България виждам, че има още какво да се прави в тази посока.В България бедността е огромна и средна класа почти няма. Албер Камю казва, че „мълчанието в едно общество се налага и чрез икономическо, и чрез полицейско потисничество“. Твоят коментар? Трудно ми е да коментирам. Разбира се, от една страна е трудно да бъдеш с широк кръгозор, ако мислите ти са заети с това какво да сложиш на масата тази вечер. От друга страна, и богатите хора в България са заети най-вече със себе си и със собствения си комфорт. Така и повечето хора на запад. Силно се надявам, че ние тук въпреки всички трудности и мъки ще видим, че и “западният” модел ще се спъне. Затова е необходимо да търсим заедно един по-устойчив начин на развитие. България има всички дадености за това. Това е една от причините за решението ми никога да не мръдна от тук (усмихва се).Приемаш ли себе си като журналист всъщност? Доколкото журналистът трябва да представи винаги противоположните гледни точки – по-скоро не. Аз просто обикалям като любознателно дете и задавам въпроси. Имам вътрешно убеждение как трябва да изглежда едно перфектно общество и търся хора, които с техните каузи и знания покриват ключовите части, важни за изграждането му. Слушам внимателно и водя дълбоки и смислени разговори с всеки един човек, с който се срещам по пътя си в тази мисия. И ако съм установил, че истински уважавам човека отсреща и съм съгласен с неговата визия и кауза, го приемам за мой приятел. Даже му ставам голям почитател. Така и с моите филми – обикалям, питам, мисля и накрая правя моя си извод.Но това всъщност е журналистиката в най-чистата й форма, такава, каквато би трябвало да бъде, но за съжаление все по-рядко се среща.Е, тогава явно съм от червената книга на изчезващите журналисти. Как подбираш хората, които да участват в проекта? С женската си интуиция (усмихва се). Просто преценявам, че някой човек има да каже нещо интересно, че сме от една кръвна група с него, че имам какво да го питам, и тогава правим интервюто. Между другото, внимателно проучвам всички хора, които каня за интервю, виждам се с тях няколко пъти, често и на терен, отивам да ми покажат какво правят и най-вече слушам. Няколко от интервютата отпаднаха, защото впоследствие се оказа, че при тези хора има неща, които не отговарят на моите критерии. Понякога става въпрос за почтеност и морал, но най-често се оказва, че въпреки благородните им каузи хората не умеят да водят диалог с другия. Смятат, че тяхната кауза е най-важната или че техният път е единственият. За жалост, именно това е главната причина да се въртим в омагьосан кръг вече 30 години. Качествени хора има, но егото тежи прекалено много.Прави впечатление, че се стремиш към равен брой мъже и жени участници. Случайно ли е това? Изобщо не е случайно. Бих искал да включа дори и още повече жени. Именно заради това, което ти казах. При тях егото не е на първо място. За жените по принцип важно е благото на семейството, на групата, на колектива. Сигурен съм, че ако имаше поне 50% жени на всички ръководни постове на световно ниво, нямаше да има войни, глад и този отвратителен дисбаланс между бедни и богати.Има ли една тънка червена нишка, която се прокрадва през всички или през повечето разговори?Да, това е загрижеността за България, за обществото като цяло. Участниците в проекта са хора, които са превъзмогнали личните си интереси, осъзнали са, че материалните придобивки не са най-важното нещо и че за да е щастлив човек, той трябва да живее в щастливо общество, което се развива градивно. Никой не може да е щастлив сам за себе си. Освен това, всички Свободни са мечтатели. Хора, които избират по-интересния и често по-перспективния път. Този път винаги е по-труден и дори по-опасен, но това не им пречи. Всички Свободни са хора с невероятна воля. Хора с много силни характери, без обаче да налагат своето на останалите. Умеят да накарат другите да видят смисъла и логиката в това, което правят, и по този начин ги привличат.Разкажи ни някоя любопитна случка от вземането на интервюта.О, най-забавно беше, когато снимахме едно земеделско летище със самолети за пръскане, около град Тервел и започнаха да стрелят по нас. Недей да ходиш в Тервел, там стрелят по хората без предупреждение (усмихва се). Такива екшъни има често, но за мен следното беше много по-обезкуражаващо. През лятото седнахме с Бойко Атанасов, за да ни разкаже за „великата“ тройка в държавното управление и за практиките в съдебната система. Слушайки този разказ на следователя момичето, което ми помагаше в този момент с интервютата, до такава степен се отчая, че не след дълго ни напусна. Просто не издържа, когато разбра срещу какво зло сме се изправили.В много от случаите хората дават общи насоки, но има и конкретни предложения, например европейски прокурори да се намесят в България. Оптимист ли си относно желанието и възможността на ЕС да ни помогне с наши, вътрешни проблеми? Оптимист съм относно желанието на Европа да помогне. Говорил съм и с холандски депутати, и с евродепутати. Много чуждестранни компании са идвали тук, политици също, но виждат как единствената цел на поканилите ги е да им замажат очите. Водят ги по нощни барове и ресторанти, забавляват ги с надеждата да не им се налага да отговарят на неудобни въпроси. Чудесна идея е да си внесем чуждестранни прокурори. Но нали някой трябва да ги покани и да им даде правомощия. Кой ще го направи? Кой от управляващите има интерес да има нормална съдебна система?Има ли известен политик или друга известна обществена фигура, която си искал да интервюираш?Политик със сигурност не. Всъщност познавам един-двама, които наистина са много свестни. Единият даже има чудесна идея за възраждането на българските села, но засега не иска. Всъщност той е единственият човек, който до този момент ми е отказал интервю. Каза ми, че няма да е нито в моя, нито в негова полза. Добрите хора са под прицел в България, така го разбирам…Разкажи ни малко повече за екипа, с който правите проекта? Имаме две чудесни фотографки, Ивелина Чолакова и Ваня Филипова, те работят за каузата като доброволки. Отскоро към екипа ни се присъедини и Тихомира Методиева – Тихич. За интервютата ми помага Наталия Петрова, бесарабска българка, завършила журналистика в Софийския университет. Наталия сама ме намери и предложи да помага за сайта. Тя приема мисията на Свободни като лична мисия. Паснахме си добре, защото и двамата обичаме България, но имаме и външния поглед към нея.Мисията на сайта е да покаже, че България има активни и свободно мислещи хора. Но дали в един момент ще започнеш да интервюираш и български емигранти, които са активни относно случващото се в родината? Едно от първите ни интервюта беше с Елица Йорданова от българското училище в Холандия. Тя наистина прави нещо чудесно, защото благодарение на хора като нея българските деца в Амстердам пазят своята култура и своя език. Има много българи в чужбина, които искат да помагат на България и всъщност чрез финансовата подкрепа за роднините си вече го правят, и то значително. Въпросът е, че общата картина в държавата не им дава много надежда и реално няма сламка, за която да се хванат. Аз все още не виждам реална организация, към която те да се присъединят. Но кой знае, Ботев се е върнал от Румъния, други ще се върнат от Европа и Щатите… Именно с мисията Свободни искам да покажа най-важното, а именно че в България ги има хората, които могат да ни покажат пътя. Има ги свестните хора във всяка важна за държавата сфера.Всъщност аз имам леко разногласие с доста от моите съмишленици за контингента, който реално може да наложи промяната в България. Често се говори за младите хора, че те са ни надеждата. Да така е, но те са втората линия. Повечето от тях засега имат други интереси – да учат, да видят света. Тепърва ще мислят за деца, жилище, кредити... Малко от тях имат това обществено мислене. Нормално е. В Холандия не е по-различно. Отговорността към другия, загрижеността към обществото – това са теми, които навлизат в съзнанието на един човек след 30-35 годишна възраст.Затова мисля, че има един друг, много ценен контингент хора, които може да промени играта в България. Това са хората, които са емигрирали в зората на демокрацията и вече 20-25 години работят на запад. Те са финансово независими, имат и енергия, и опит и знания, които да предадат на следващото поколение. Тези хора са изключителен шанс за България.Наскоро помоли хората за помощ с проекта Свободни и мнозина всъщност се отзоваха. Каква точно помощ очакваш?Да, бях много щастлив, че над 200 души се отзоваха на призива ми. Това означава, че чувството на солидарност вече се е събудило и искам да им кажа едно голямо Благодаря от страниците на „Офнюз“. Голямото предизвикателство сега е да намерим за всеки човек най-подходящата роля. Не сме направени по калъп. Всеки човек е различен и ще бъде най-полезен с нещо индивидуално. Получихме много писма и имейли с добри идеи и сърдечни пожелания. Трогнат съм и това ми дава кураж да продължаваме по този път.В момента на сайта има близо 35 интервюта, колко би искал да станат и дали има нещо като крайна цел?Да станем мноооого! Не знам дали имам време да направим интервюта с всички, но имам още сектори, за които търся хора или визия, ако щеш. Всъщност в името на своето семейство искам да разбера дали заедно с почтените и умните хора в България можем да измислим общ план за страната. Просто да знаем, че няма да станем филиал на Афганистан в Европа.Това ми е мечтата. С качествените хора в България заедно да измислим бъдещето на най-красивото кътче в Европа, да седнем на една маса. Да се съсредоточим върху това, което ни обединява, вместо върху това, което ни дели. И, в края на краищата, не би трябвало да е много трудно. Имаме всички природни условия, не сме кой знае колко народ и знаем, че българинът може с 2, и с 200. Ако имаме 20, ще сме доволни.Но пътят е дълъг и ме натъжава, че всички водещи в процеса на възраждането избират възможно най-глупавия подход. Десетки партии има в България, създадени от един, който е видял светлината и очаква другите да тръгнат след неговата идея. Други правят кастинг – преценяват зад бюрото дали CV-то на отсрещния човек ги устройва. А всичко започва с човечност, разбиране и уважение към работата на другия. Моделът на „силния“ лидер и 80% дебили след него ще изчезне заедно с Борисов. Има много ценни хора и те могат да направят чудеса за България. Първата стъпка е да покажем кои са. Това е идеята на платформата Но не искам просто да направя сайт със стойностни хора и красиви снимки. Искам тези хора и техните послания да са видими и извън интернет. Лицата им, делата им да стигнат до всяко затънтено кътче на България. Да видят и възрастните хора на село, че има благородни българи, които мислят и за техните проблеми. Сигурен съм, че това ще вдъхне тази надежда, от която цяла България има нужда. Ще отнеме време, както и много енергия и средства, но ще успеем. И каня всички желаещи да се включат в тази кауза.Благодаря ти, Патрик, от сърце за това интервю. И желая успех на мисията ти.", "date": "2017.11.27", "title": "Патрик Смитьойс: Промяната започва с уважение към другия"}
{"url": "https://offnews.bg/sviat/premierat-na-slovakia-izkara-noshtna-smiana-vav-fabrika-za-avtochasti-670149.html", "text": "Премиерът на Словакия Роберт Фицо изкара осемчасова нощна смяна на монтажна линия във фабрика, за да прояви солидарност към работниците, които настояват за по-високи възнаграждения.Нощната смяна на Фицо бе във фабрика за производство на автомобилни части, разположена северно от Братислава.Акцията на премиера бе предшествана от протест на германски инвеститор, представляван от Германо-словашката промишлено-търговска камара, срещу подготвян от правителството закон за по-високо заплащане за нощния труд.\"Едно от най-големите конкурентни преимущества на Словакия - гъвкавите и относително икономични условия на труд през нощта и почивните дни - е заплашено от ликвидиране с един удар\", се казва в изявлението на камарата.Според проекта на социалдемократите на Фицо, за всеки час нощен труд към основното възнаграждение ще се добавя 1,40 евро премия.Досега работниците получаваха по 50 евроцента добавка за час нощен труд, което възлиза на една пета от законната минимална ставка.Проектът предвижда работата в неделите да се заплаща двойно, а не с 50-процентно увеличение на договорената почасова ставка.Около 240 000 словаци полагат нощен труд, по този показател страната е на първо място в ЕС.", "date": "2017.11.27", "title": "Премиерът на Словакия изкара нощна смяна във фабрика за авточасти"}
{"url": "https://offnews.bg/politika/bsp-borisov-da-se-izvini-za-dumite-si-za-levski-670136.html", "text": "БСП излезе с отворено писмо за направеното от премиера Борисов сравнение между Васил Левски и нелегалните мигранти в речта си пред Националното събрание на ГЕРБ.Министър-председателят отговори на критиките на левицата за строежа на оградата по границата ни с Турция и филма на Елена Йончева, който показва как мигранти прескачат съоръжението. В репликата му се споменава и Апостола.\"В нашата история има събития и имена, които през всички години са олицетворявали националния ни идеал и гордост. Едно такова име е Васил Левски. Всички се кълнем в неговата мечта за „чиста и свята република“ и се стремим да постигнем завета му -българският народ да бъде равен на другите европейски народи. Българският министър- председател Бойко Борисов обаче сравни Левски с нелегалните мигранти по следния начин: „Оградата била паднала, ами преди нямаше ограда! Ама прескачали я. Той и Левски щеше да я прескочи, ако беше жив.“ Остро осъждаме това изказване и настояваме Бойко Борисов да се извини на народа ни\", пишат от БСП.", "date": "2017.11.27", "title": "БСП: Борисов да се извини за думите си за Левски"}
{"url": "https://offnews.bg/obshtestvo/niama-zatvoreni-patishta-zaradi-snega-670151.html", "text": "Няма затворени пътища заради снега, съобщават от пресцентъра на министерството на регионалното развитие и благоустройството.400 машини почистват пътищата от републиканската пътна мрежа. Създали сме „желязна“ организация. Само на прохода „Петрохан“ работят 20 снегопочистващи машини в двете посоки, твърди министър Николай Нанков.Ограничено е движението на тежкотоварни МПС с ремаркета и полуремаркета през проходите „Предел“, „Рожен“ и „Превала“.През Троянски проход е ограничено движението на камионите над 12 тона.", "date": "2017.11.27", "title": "Няма затворени пътища заради снега"}
{"url": "https://offnews.bg/obshtestvo/makedonskata-tcarkva-blagodari-na-patriarh-neofit-670135.html", "text": "Светият синод на Македонската православна църква /МПЦ/- Охридска архиепископия изрази благодарност на българския патриарх Неофит и на Светия синод на БПЦ за днешното решение да приемат да бъдат Църква-Майка, съобщи БГНЕС.В документа се подчертава, че двете църкви носят отговорност пред своите православни народи, които споделят множество общи християнски ценности в изминалите векове.По-рано днес Светият синод в София обяви за свой свещен дълг да приеме Македонската църква и да се застъпи за разрешаването на статута ѝ.", "date": "2017.11.27", "title": "Македонската църква благодари на патриарх Неофит"}
{"url": "https://offnews.bg/ikonomika/briuksel-zatiaga-pravilata-za-elektronnite-plashtania-670130.html", "text": "Еврокомисията прие правила за по-сигурни електронни плащания в магазините и в интернет.Промени се очакват при начините за плащане. Предвижда се и възможност за нови инструменти за управление на личните финанси чрез обединяване на информацията от различни сметки. Една от основните цели е да се подобри нивото на сигурност на електронните плащания, както и на доверието на потребителите при тяхното извършване.Отсега нататък въвеждането на парола или на данни, видими върху кредитната карта, в повечето случаи вече няма да е достатъчно за извършването на плащане. Доставчиците на платежни услуги са длъжни да извършват т.нар. задълбочено установяване на идентичността на клиента. За тази цел ще се използва комбинация от най-малко два независими елемента, например физически носител — карта или мобилен телефон — и парола или биометрични данни, например пръстови отпечатъци. Понякога освен тези два елемента ще е необходим и код, валиден само за конкретна операция.Изключения от горните правила ще могат да се правят, ако например доставчиците на платежни услуги разполагат с начин даоценят рисковете при операциите и така да идентифицират измамите. Освобождаване може да се даде и за безконтактните плащания и операциите с ниска стойност, както и при някои специфични видове плащания, например за градски транспорт или паркинг.В правилата се определят задълженията на банките, както и на доставчиците на иновативни платежни решения и инструменти за предоставяне на информация за сметки. Потребителите ще могат по-ефективно да управляват личните си финанси чрез приложения, които обединяват информация от сметките им в различни банки.Новите правила трябва да бъдат одобрени и от Съвета на ЕС и Европейския парламент в 3-месечен срок. Впоследствиебанките и другите доставчици на платежни услуги ще могат в срок от 18 месеца да приложат на практика мерките за сигурност и инструментите за комуникация.С тези правила се прилага втората директива на ЕС за платежните услуги (ДПУ2), чиято цел е модернизиране на платежните услуги в Европа.", "date": "2017.11.27", "title": "Брюксел затяга правилата за електронните плащания"}
{"url": "https://offnews.bg/futbol/ludogoretc-pokori-vitosha-s-pomosht-ot-referite-670147.html", "text": "Шампионът Лудогорец се разправи с последния в Първа лига Витоша Бистрица с 3:0 в последния мач от 17-ия кръг на Първа лига и си върна аванса от четири точки пред втория ЦСКА.Трети върви Левски, който е на цели 10 точки зад шампионите.При първият гол \"зелените\", реализиран от Клаудиу Кешерю, имаше засада, която не бе отсъдена. Повторенията  показаха, че при атаката Мисиджан, който асистира, също бе в положение на засада.После обаче Лукас Саша бе повален в наказателното поле на \"тигрите\", но дузпа не бе отсъдена. След това Вирджил Мисиджан и Густава Кампаняро фиксираха крайното 3:0 в полза на \"орлите\" от Разград.Лудогорец - Витоша (Бистрица) 3:01:0 Кешерю 52'2:0 Мисиджан 64'3:0 Кампаняро 68'Лудогорец: Броун, Василев, Саша, Терзиев, Форстър, Дяков, Кампаняро, Вандерсон, Мисиджан, Кишада, КешерюСтарши треньор: Димитър ДимитровВитоша: Иванов, Върбанов, Узунов, Гьонов, Садула, Мутафчийски, Цанков, Христозов, Отофе, Пеев, ЛазаровСтарши треньор: Костадин АнгеловГлавен съдия: Владимир Вълков", "date": "2017.11.27", "title": "Лудогорец покори Витоша с помощ от реферите"}
{"url": "https://offnews.bg/zvezdi/koia-e-megan-markal-razberete-poveche-za-godenitcata-na-printc-hari-670133.html", "text": "Коя е бъдещата кралска особа, с която британският принц Хари официално обяви годежа си днес?Рейчъл Меган Маркъл е родена на 4 август 1981 година в Лос Анджелис, Калифорния. Израства в смесено семейство на психотерапевт и филмов директор по осветление.\"Баща ми е от Кавказ, а майка ми е афро-американка. Трябва да се боря с този факт и да се науча да казвам коя съм, да споделям откъде съм и да изразявам гордостта си от това, че съм силна и уверена жена със смесена раса\", споделя актрисата относно семейството си. Маркъл завършва театрално изкуство. Кариерата ѝ на актриса стартира през 2002 година, когато младата Меган взима участие в сериала \"Главна болница\". През това време започва да работи и като модел.Най-известна е с филмите \"Помни ме\" и \"Шефове гадняри\" и с участието си в сериала Suits.Маркъл има един развод зад гърба си. През май 2013 година актрисата се разделя с кинорежисьора Тревър Енгелсън след по-малко от 2 години брак. ", "date": "2017.11.27", "title": "Коя е Меган Маркъл? Разберете повече за годеницата на принц Хари"}
{"url": "https://offnews.bg/sviat/separatistkite-i-iunionistkite-partii-v-katalunia-ednakvo-populiarni-p-670134.html", "text": "Партиите, които искат независимост за Каталуния, и тези, които призовават за оставане в Испания, са еднакво популярни по-малко от месец преди изборите. Това показват данните от анкета на испанската агенция за социологически проучвания \"Метроскопиа\", цитирани от Ройтерс и БТА. Според проучването на изборите на 21 декември и сепаратистките, и юнионистките партии биха получили по 46% от гласовете. Сравнение с изборите през 2015 г. обаче показва намаляване на популярността на сепаратистките партии и увеличаване на популярността на юнионистките. През 2015 г. партиите, подкрепящи независимостта на Каталуния, са получили 47,7% от гласовете, а юнионистките партии - 40% от гласовете. Ако прогнозата на агенцията се изпълни, сепаратистките партии биха получили 76 мандата - с един по-малко от абсолютно мнозинство. Юнионистите също са далеч от сдобиването с абсолютно мнозинство в каталунския парламент.Според данните от анкетата обаче цели 23% от избирателите все още не са решили за кого да дадат гласа си.Проучвания предричат, че избирателната активност ще достигне рекордните 80 процента.", "date": "2017.11.27", "title": "Сепаратистките и юнионистките партии в Каталуния еднакво популярни преди изборите"}
{"url": "https://offnews.bg/sviat/izvadiha-263-moneti-100-pirona-i-brasnachki-ot-stomaha-na-indietc-670138.html", "text": "Индийски хирурзи извадиха 263 монети, 100 пирона, ножчета за бръснене, камъни и други предмети от стомаха на мъж.Лекарите в Сатна, щат Мадхия Прадеш, извадили предмети с общо тегло от 7 кг от тялото на мъжа. Той постъпил в болницата с болки в корема, а те решили, че става въпрос за хранително натравяне. Когато прегледали стомаха на мъжа, лекарите останали в шок, пише \"Дейли мейл\".Мъжът не е информирал семейството си за своя навик. Роднините му предполагат, че той страда от психично заболяване или депресия. 35-годишният Максуд Хан се изхранвал, карайки триколка. Той поглъщал монетите, дадени му от клиенти, с малко вода. Учудващо, погълнатите предмети не са причинявали дискомфорт на индиеца до преди три месеца. Операцията е преминала успешно, а Хан се е заклел, че вече няма да поглъща нищо друго, освен храна.Това не е първия подобен случай в Индия. Преди 2 години лекари премахнаха 40 монети, 150 пирона и батерии от стомаха на 34-годишен мъж, който страда от депресия.", "date": "2017.11.27", "title": "Извадиха 263 монети, 100 пирона и бръсначки от стомаха на индиец"}
{"url": "https://offnews.bg/sviat/dve-detca-patuvaha-80-km-v-shasito-na-avtobus-za-da-nameriat-roditeli-670141.html", "text": "Две китайски момчета на възраст около 8-9 години пътуваха 80 км в шасито на автобус. Целта им била да стигнат съседна провинция, където работят техните родители.Двете деца са от бедно село в Гуансия-джуански автономен регион. Те са искали да стигнат в провинция Гуандун, пише Би Би Си.Момчетата са обявени за изчезнали от училището им. В същия ден са намерени от служител по сигурността, когато превозното средство спира на гара по маршрута си. На снимките се вижда, че децата са покрити с кал и пепел и се държат за шасито на превозното средство близо до калниците. Близо 6 км автобусът е преминавал стръмен участък, а открилият ги охранител се изненадал, когато се уверил, че са невредими. След разпит се оказва, че децата тръгнали, за да търсят родителите си, които работят в съседната провинция.Малчуганите страдали от факта, че са разделени от майка си и баща си и затова предприели опасното пътуване. Роднините на децата са незабавно уведомени. Те са прибрали хлапетата у дома, но случката отприщи вълна от недоволство в социалните мрежи.Повечето потребители я наричат \"сърцераздирателна\", а един от тях пише: \"Има твърде много деца, отделени от най-ранна детска възраст от своите родители. Кой се грижи за тях? Кой ще намери решение на проблемите им?\"Става въпрос за милиони деца от бедни райони на страната, оставени при роднини или дори сами от своите родители, които отиват в т. нар. \"градове за работа\" - по-силно развити градове и райони, където има много работа. В повечето случаи такива родители стават жертва на експлоатация. В момента в Китай има десетки милиони деца, които споделят съдбата на двете момчета.", "date": "2017.11.27", "title": "Две деца пътуваха 80 км в шасито на автобус, за да намерят родителите си"}
{"url": "https://offnews.bg/obshtestvo/pametnik-na-ogneboretca-bogdan-lichev-shte-ima-vapreki-ekspertite-670124.html", "text": "Паметник в памет на пожарникаря Богдан Личев, който почина от инфаркт на 33 години, ще бъде изграден в Нови Искър. Столичната комисия за култура подкрепи единодушно искането на гражданското дружество, събрало пари за скулптурата. Художественият експертен съвет не подкрепя предложението, съобщи шефът на комисията Малина Едрева, която обясни, че въпреки това докладът на районния кмет за паметника ще бъде гласуван. Експертите препоръчват да се направи паметен знак, посветен на Богдан Личев, но стотиците граждани искат да се изгради паметникът, за който са събрали пари.90% от сумата е събрана от пожарните служби за месец и половина, стана ясно още на заседанието на комисията. Богдан Личев си отиде внезапно през ноември преди две години. Той бе един от най-изявените пожарникари у нас, всеотдаен професионалист, колега и приятел. В Нови Искър хората ще го помнят като герой, той е направил много добрини, основател е на пожарната служба и на клуб \"Млад огнеборец\", работеше много с децата и те много го обичаха, разказа кметът на Нови Искър Даниела Райкова. Той идваше в почивните дни с нас да помага след наводненията в Мизия, спомни си Благой Тошев от доброволческото формирование към Столична община. ", "date": "2017.11.27", "title": "Паметник на огнебореца Богдан Личев ще има, въпреки експертите"}
{"url": "https://offnews.bg/offtopic/magicheski-bar-ot-sveta-na-hari-potar-otvaria-vrati-v-edinburg-670122.html", "text": "В началото на януари Единбург ще се сдобие с бар, вдъхновен изцяло от магическия свят на Хари Потър. \"Perilous Potions: Drinks Inspired by the Wizarding World\" ще предлага специални отвари, които всеки желаещ да ги опита ще трябва да приготви сам. \"Гостите ще получат поднос с всички съставки за своята магична отвара, а също така и набор от инструкции. Всяка отвара има собствен магичен ефект, а крайният резултат ще зависи изцяло от магьосническите способности на нашите гости. Единственото, което можем да гарантираме, е, че ще бъде вкусно\", споделят от екипа на бара.\"Perilous Potions\" неслучайно се намира в Шотландия. Близките връзки на Единбург с омагьосания свят на Дж. К. Роулинг са много. Вълшебната улица \"Диагон-Али\" е вдъхновена от ул. \"Виктория\" в шотландската столица.Градът несъмнено се възползва от този факт. По улиците му ще видите много магазини за подаръци, вдъхновени от Хари Потър, както и кафенета, които твърдят, че \"са родното място на Хари Потър\", след като са сервирали кафе на писателката в ранните ѝ творчески години.", "date": "2017.11.27", "title": "Магически бар от света на Хари Потър отваря врати в Единбург"}
{"url": "https://offnews.bg/futbol/tcska-ludogoretc-shte-e-pred-publika-670132.html", "text": "Дисциплинарната комисия към БФС обяви експресно наказанията след боя между агитките на Локомотив (Пловдив) и ЦСКА.Двата отбора ще играят пред празни трибуни в следващите си два домакински мача и по този начин не се сбъднаха прогнозите за тежки санкции. Освен това смърфовете са глобени с общо 14 000 лв., а червените - с 14 300 лв.Двата домакински двубоя, които ЦСКА ще играе без публика, са тези срещу Септември и Берое. Локо Пд няма да има подкрепата на феновете срещу Верея и Пирин. Наказанието на червените изтича точно преди срещата с Лудогорец за Купата на България, а това на пловдивчани - преди сблъсъка с Ботев Пд.Ето и  мотивите за наказанията:За хвърлени предмети, на основание чл.37, ал.1, т.4, б.А, предложение 1 от ДП /2017-2018/ ДК наказва ПФК \"Локомотив\" гр. Пловдив с имуществена санкция в размер на 1000 лева.По сезиране от Комисия „Етика и феърплей”, на основание чл.4, във връзка с чл.5, ал.1 и чл.6, ал.8 от ДП /2017/2018/, за нецензурни и вулгарни скандирания – ДК наказва ПФК \"Локомотив\" гр. Пловдив  с имуществена санкция в размер на 1000 лева.За навлизане на публика, на основание чл.37, ал.1, т.1, б. В, предложение 4 от ДП /2017-2018/ ДК наказва ПФК \"Локомотив\" гр. Пловдив с лишаване от домакинство за 2 срещи имуществена санкция в размер на 10 000 лева и във връзка с чл.37, ал.1, т. 21 от ДП /2017-2018/ ДК заменя лишаване от домакинство със забрана за игра пред публика.За извършено нарушение по чл.37, ал.1, т.1, б.А,Б и В от публиката на отбора-гост на основание чл.37, ал.1, т. 20 от ДП /2017-2018/ ДК наказва ПФК \"Локомотив\" гр. Пловдив с имуществена санкция в размер на 2000 лева.За нерегламентирано използване на факли и димки, на основание чл.37, ал.1, т.22.2, б.А от ДП /2017/2018/ – ДК наказва ПФК \"ЦСКА-София\" гр. София с имуществена санкция в размер на 300 лева.За хвърлени димки на пистата, на основание чл.37, ал.1, т.4, б.А, предложение 1 от ДП /2017-2018/ ДК наказва ПФК \"ЦСКА-София\" гр. София с имуществена санкция в размер на 1000 лева.За нерегламентирано използване на бомбички, на основание чл.37, ал.1, т.22.2, б.В от ДП /2017/2018/ – ДК наказва  ПФК \"ЦСКА-София\" гр. София с имуществена санкция в размер на 2000 лева.По сезиране от Комисия „Етика и феърплей”, на основание чл.4, във връзка с чл.5, ал.1 и чл.6, ал.8 от ДП /2017/2018/, за нецензурни и вулгарни скандирания – ДК наказва ПФК \"ЦСКА-София\" гр. София  с имуществена санкция в размер на 1000 лева.За навлизане на публика, на основание чл.37, ал.1, т.1, б. В, предложение 4 от ДП /2017-2018/ ДК наказва ПФК \"ЦСКА-София\" гр. София с лишаване от домакинство за 2 срещи имуществена санкция в размер на 10 000 лева и във връзка с чл.37, ал.1, т. 21 от ДП /2017-2018/ ДК заменя лишаване от домакинство със забрана за игра пред публика.ДК задължава ПФК „ЦСКА-София” гр. София да възстанови щетите на стадион „Локомотив” гр. Пловдив съгласно чл.38, ал.1.\"", "date": "2017.11.27", "title": "ЦСКА - Лудогорец ще е пред публика"}
{"url": "https://offnews.bg/leka-atletika/tragedia-v-etiopia-dvama-begachi-umriaha-po-vreme-na-legendarno-saste-670107.html", "text": "Жестока трагедия почерни леката атлетика в Етиопия. Двама бегачи на дълги разстояния са починали по време на легендарното 10-километрово състезание Great Ethiopian Run road race, съобщават организаторите на надпреварата, но без да уточняват имената на жертвите и причините за техните кончини.Медицински експерти обаче смятат, че двамата са получили сърдечни проблеми по време на самото състезание.\"Двама бегачи припаднаха и бяха откарани незабавно в болница, но не оцеляха. Ще съобщим повече детайли в близките дни\", написаха организаторите на състезанието в социалните мрежи.Очевидец на един от двата инцидента уточнява, че той се е получил след края на състезанието и самият бегач е бил отведен моментално с линейка.Близо 45 хиляди души стартираха в неделното бягане на 10 километра, а сред тях бяха олимпийската шампионка на 5000 метра Вивиан Черуийот от Кения и бившата номер 1 в света в полумаратона Лорна Киплагат от Холандия.Шампион при мъжете стана Селемон Барега, който през юли триумфира с титлата на 3000 метра на световнтото първенство за юноши до 18 години в Найроби, а месец по-късно зае пето място на 5000 метра на световното първенство за мъже и жени в Лондон. При дамите трофея вдигна Дейнеба Имер.Иначе самото състезание се провежда от 2001 година и негов основател е легендарният бегач Хайле Гебресаласие.", "date": "2017.11.27", "title": "Трагедия в Етиопия, двама бегачи умряха по време на легендарно състезание"}
{"url": "https://offnews.bg/obshtestvo/advokati-i-unitcef-shte-rabotiat-zaedno-za-pravata-na-detcata-670139.html", "text": "Софийската адвокатска колегия и УНИЦЕФ България подписаха меморандум за разбирателство и сътрудничество по отношение защита правата на детето. С него двете организации се ангажират да работят активно за подобряване на условията по предоставяне на правна помощ и защита на деца при участието им в правни процедури.УНИЦЕФ се ангажира да предостави достъп до международните стандарти, знания и опит, които да могат да бъдат използвани в ежедневната адвокатска работа. Адвокатите ще имат възможността да повишават квалификацията си и да се ползват от добрите практики, свързани с прилагане на законодателството по отношение на децата.САК отбеляза своя 120-годишен юбилей. На събитието присъстваха представители на адвокатските колегии в Белгия, Италия, Израел, Полша, Турция, Румъния, Сърбия и Македония. ", "date": "2017.11.27", "title": "Адвокати и УНИЦЕФ ще работят заедно за правата на децата"}
{"url": "https://offnews.bg/tehnologii/pristrasteni-ste-kam-smartfona-tazi-dzhadzha-e-za-vas-670108.html", "text": "Колко пъти ви се е случвало да си извадите телефона и просто безпричинно да го \"разцъкате\"? Да го погледнете за часа и мигновено да забравите колко показва? Ако често ви се случват тези неща, то много е вероятно да сте пристрастени към вашия смартфон и постоянното вадене, плъзгане и цъкане.Технологичното издание  показа Телефон заместител - джаджа, която замества усещането от смартфон в ръка, а вместо дисплей има набор от топчета, които се въртят, щом минете с пръст по тях - почти като телефон.Заместителят е дело на австрийския дизайнер Клеменс Шилингер, който го показа за пръв път на изложение във Виена тази есен.Той е създал 5 различни модела, като разликата им е основно в разположението на топчетата, които се плъзгат. Основната цел на Заместителя е да помогне на потребителя да се пребори със зависимостта му към смартфона.", "date": "2017.11.27", "title": "Пристрастени сте към смартфона? Тази джаджа е за вас"}
{"url": "https://offnews.bg/obshtestvo/zaev-makedonia-e-svetska-darzhava-no-niama-kak-da-ne-privetstvam-res-670145.html", "text": "Македонският премиер Зоран Заев приветства да се застъпи пред Поместните православни църкви за установяване на каноническия статут на Македонската православна църква.Като православен вярващ съм радостен за тази работа. Още веднъж само ще повторя: Македония е секуларна държава. Ние не искаме да се месим в отношенията на църквата, но това послание е изключително позитивно и бих искал да го приветствам. Защото определено постигаме напредък по отношение на признаването на нашата Македонска православна църква, заяви премиерът Заев.Той се и надява други православни църкви да последват примера на БПЦ.Изказването си Заев направи от Будапеща, където участва днес в шестата среща на високо равнище на правителствените ръководители от страните от Централна и Източна Европа и Китай.Щастлив съм, че създаването на приятелства дава резултати. Това е още едно потвърждение, че ние трябва да продължаваме да създаваме приятелства, заяви македонският премиер.", "date": "2017.11.27", "title": "Заев: Македония е светска държава, но няма как да не приветствам решението на БПЦ"}
{"url": "https://offnews.bg/futbol/ruskiat-provokator-na-lauta-e-vrag-1-na-tcska-moskva-670110.html", "text": "Руснакът Максим Тук, който се очертава като основен провокатор на инцидентите на \"Лаута\" по време на мача между местния Локомотив и ЦСКА, се оказа \"персона нон грата\" и за привържениците на московския ЦСКА.Причината е близкото му приятелство с ултраси на Анжи Махачкала и включването им във филм за ултрас културата в Русия.Той даже се провъзгласява за гарант на порядъчността на феновете от кавказкия регион. Постъпката му е оценена от привържениците на ЦСКА Москва като подлост, за която няма никакво оправдание.\"Для нас нет больше в российском ОФ такого человека как Тук\", пишат в сайта на привържениците на ЦСКА Москва rbworld.org.Станаха известни и повече подробности как Тук и съратниците му предизвикват провокацията в Пловдив.Въпросното лице и още един негов сънародник опитват да излязат на пистата на стадиона малко преди края на първото полувреме. Гардовете от частната фирма, охраняваща футболния сблъсък, първоначално им отказват достъп, но двамата показват журналистически карти и съответно биват допуснати.След това единият от двамата руснаци започва да провокира гостуващата агитка с жестове. По същото време малка част от феновете, заели места на централния сектор, се приближават до огражденията и също дразнят феновете на гостите. Съобщава се също и за ударени и плюти футболисти на ЦСКА, които са по същото време на терена.Според версията на Росен Петров, , нервите на феновете на ЦСКА не издържат и те нахлуват на пистата. Последва масов бой, а самият Тук отнася най-як пердах и си тръгва окървавен.", "date": "2017.11.27", "title": "Руският провокатор на \"Лаута\" е враг №1 на ЦСКА Москва"}
{"url": "https://offnews.bg/lajfstajl/iuzhnoafrikanka-specheli-konkursa-mis-vselena-video-670104.html", "text": "Победителката в тазгодишното издание на конкурса за красота „Мис Вселена“ стана представителката на Южна Африка Деми-Лий Нел-Питърс.По време на панела с въпроси и отговори носителката на короната обясни, че според нея един от най-големите проблеми на обществото е фактът, че жените получават по-малка заплата от тази на мъжете за дадена позиция.\"На някои места жените получават 75% от заплащането на мъжете за същата работа и същото време. Не мисля, че това е правилно\", каза тя.Победителката е на 22 години и има диплома в сферата на бизнес мениджмънта.Нел-Питърс ще получава заплата за година напред, както и апартамент в Ню Йорк и договор за реклама, в рамките на който ще пътува по света и ще взима участие в благотворителни събития. Тя е втората представителка на Южна Африка, която печели престижния конкурс.България беше представена от 19-годшната Николета Тодорова от София. Тя е студентка в Софийския университет и изучава археология. През свободното си време се грижи за бездомни и помага в приют за кучета.В конкурса, който се провежда за 66-ти път, участваха 92 момичета.", "date": "2017.11.27", "title": "Южноафриканка спечели конкурса Мис Вселена (видео)"}
{"url": "https://offnews.bg/liubov-i-seks/printc-hari-shte-se-zheni-670112.html", "text": "Британският принц Хари се сгоди за своята приятелка - американската актриса Меган Маркъл, съобщиха официално от кралското семейство.Принц Хари, който е пети на опашката за кралския трон, ще сложи брачната халка следващата пролет.В изявление на принц Чарлз се пише, че е \"щастлив да обяви годежа и че синът му е получил благословията на родителите на Меган Маркъл\".Принц Хари и неговата приятелка са заедно от 2016-та година, а годежът е станал по-рано този месец. Принцът е поискал ръката на любимата си с диаманти на покойната принцеса Даяна. Те били част от нейна брошка. Само Елизабет II и близки членове на семейството са знаели за годежа, който е станал в Лондон, допълва Би Би Си.", "date": "2017.11.27", "title": "Принц Хари ще се жени"}
{"url": "https://offnews.bg/temida/borisov-i-ninova-se-sadiat-vzaimno-v-edno-delo-670128.html", "text": "Софийският градски съд ще разгледа днес два иска в едно дело - Бойко Борисов срещу Корнелия Нинова и Корнелия Нинова срещу Бойко Борисов.Премиерът е завел дело срещу соцлидерката заради нейни твърдения в телевизионни интервюта. Неговият иск е за 26 хил. лв. В отговор на исковата молба на Борисов Корнелия внася насрещен иск за 30 100 лв. заради думи на Борисов по неин адрес.Явяването на двамата в съда не е задължително.", "date": "2017.11.27", "title": "Борисов и Нинова се съдят взаимно в едно дело"}
{"url": "https://offnews.bg/ikonomika/pet-partii-za-aetc-belene-pak-grazhdanite-shte-platiat-mnogomilionnat-670111.html", "text": "Когато докладите в енергетиката са тайни, гражданите винаги плащат многомилионна сметка. Това заявиха пет опозиционни партии - ПП „Движение Да България“, ДСБ/Нова Република, ПП Зелените, ПП БЗНС и ПП ДЕОС в отворено писмо до министъра на енергетиката Теменужка Петкова по повод доклада на БАН за АЕЦ \"Белене\".Преди десетина дни учените от академията излязоха със становище, че при определени условия проектът за Втора атомна би могъл да е жизнеспособен и печеливш, но без да публикуват пълния анализ. На пресконференция бяха обявени само отделни изводи.Според петте извънпарламентарни партии от писменото резюме и устните обяснения по темата правят впечатление съществени разминавания в изводите, които могат да бъдат направени.Ето и пълният текст на писмото:Уважаема г-жо Петкова,На 30.01.2017 г., по Ваше искане, БЕХ сключва договор с БАН за изготвяне на доклад за българската енергетика, в който основен фокус трябва да бъде АЕЦ „Белене”. От наше питане към Министерски съвет става ясно, че окончателният доклад трябва да бъде готов в края на март 2018 г. Междувременно заедно с БАН организирахте публично обявяване на резултатите от анализа и бяха използвани думите „жизнеспособен проект”. В тази връзка искаме ди Ви обърнем внимание на следното:Обръщаме се към Вас с настояване за публичност на изготвените материали от БАН и всички междинни резултати. След като сте готови да обявите на публично събитие резултати от изследванията, значи те са вече налични. Обръщаме Ви внимание, че в отговор, който получихме от БЕХ на 18.10.2017 г. се казва, че вече са им предадени междинните резултати. В противен случай всички Ваши обещания за открито управление ще се окажат просто прах в очите на хората!", "date": "2017.11.27", "title": "Пет партии за АЕЦ Белене: Пак гражданите ще платят многомилионната сметка"}
{"url": "https://offnews.bg/obshtestvo/profesor-ot-iuzu-tvardi-che-e-otkril-parvata-balgarska-istoria-vek-p-670150.html", "text": "Проф. д-р Лилия Илиева от Филологическия факултет на Югозападния университет \"Неофит Рилски\" съобщи, че е открила цялостния текст на историческото съчинение на Петър Богдан Бакшич - първия трактат върху българската история.Смята се, че Софийският католически архиепископ Петър Богдан Бакшич е завършил своя трактат на латински върху българската история през 1668 г., a той е отпечатан във Венеция след 1674 г. Това е век по-рано от „История славянобългарска“ - Паисий Хилендарски я пише в Хилендарския манастир и в Зографския манастир в периода 1760–1762 г., озаглавена \"Открит е първият трактат върху българската история: Петър Богдан, за древността на бащината земя и за българските неща\", ще излезе в брой 1 за 2018 г. на списание \"Балканистичен форум\".\"Тук изнасям информацията, че ми се удаде да издиря цялостния текст на историческото съчинение на Петър Богдан Бакшич – неговия авторски ръкопис. При положение, че той вероятно е бил отпечатан във Венеция като книга, няма основания да се смята, че след това се е завърнал във Ватикана, при положение, че е отпаднала необходимостта Пастрич (хърватски свещеник и филолог - б.р.) да го редактира. По тази причина вероятно той е попаднал в частна колекция, след което е бил откупен от публична италианска библиотека. Дигитализирано копие на ръкописа беше закупено от библиотеката и предстои да бъде отпечатано неговото научно издание като текст, факсимиле, превод, бележки и коментар. Основната работа по подготовката на ръкописа се върши от д-р Цветан Василев от Катедрата по класическа филология при Софийския университет.\" - съобщава проф. Илиева.\"Ръкописът на Петър Богдан включва към 200 страници и съдържанието е разпределено в седемдесет глави, предшествани от предговор, с прибавката на някои документи и с послеслов. Този обем надхвърля значително изказваните досега предположения за големината на текста. В началото се разглеждат по-общи въпроси, докато във втората половина на текста преобладава вниманието към Северозападна България, главно – върху католическите селища Чипровец, Железна, Копиловец и Клисура. Споменават се и някои техни съседни селища, някои – за първи път в известните текстове на Петър Богдан, например – селото Бели мел. Встрани в полета на страницата авторът стриктно е отбелязвал данните за изворите, които използва. Снабден с библиографски справочен материал, неговият труд отговаря на модерните стандарти за научен труд\"- пише проф. Илиева.Тя е на мнение, че текстът на Петър Богдан, \"познат на населението в католическите селища на Северозападна България, е имал роля за подготовката и избухването на Чипровското въстание през 1688 г., вече – след неговата смърт.\"", "date": "2017.11.27", "title": "Професор от ЮЗУ твърди, че е открил първата българска история, век по-стара от тази на Паисий"}
{"url": "https://offnews.bg/kultura/klub-yalta-posreshta-dekemvri-sas-soul-fiction-i-udarna-doza-haus-670114.html", "text": "Aко сте посещавали парти на дуото Soul Fiction, със сигурност сте го запомнили. Ако пък не сте – сега е моментът. Идната събота, 2 декември, в клуб \"Yalta\" основните действащи лица зад проекта ще ни разходят из дебрите на soulful, deep, afro-tech и afro-deep теченията, ще ни заредят с много енергия и ще пренесат дансинга в едно по-вълнуващо измерение.Проектът Soul Fiction се ражда благодарение на общата страст на Николай Панов (Soulful Traveller) и Георги Елисеев (George Quest) към хаус музиката. Вече шеста година двамата усилено допринасят за обогатяването на родната клубна сцена.Освен че стоят зад редица партита с талантливи музиканти, те стартират и първата по рода си серия от събития, фокусирани изцяло върху дансинга – House Dance. Тяхна е заслугата и за гостуванията на световни имена като Djeff Afrozilla, Zepherin Saint, Ralf Gum, Ian Friday, Rancido, DJ Angelo, Jose Marquez, Eva Gardner, Boddhi Satva и други.Едната движеща сила в Soul Fiction – Soulful Тraveller, започва да се изявява като DJ през 2010 година и за кратък период от време гостува в почти всички ъндърграунд клубове в столицата и по Черноморието. Неговият специалитет е afro-deep-soulful house музиката и през последните 7 години се утвърждава като основния виновник за разпространението на стила на родна почва. Сетовете се отличават с дълбочина и са истинско музикално и душевно пътешествие.Също толкова въздействаща е и музиката на George Quest, който се захваща с грамофоните професионално още през 2004 г. в САЩ. Изявява се в множество жанрове, но истинската му любов е хаусът. Пускал е в редица клубове у нас, както и отвъд океана в Ню Йорк, Чикаго, Ню Джърси и много други, като е споделял пулта с някои от най-утвърдените имена от сцената, включително Kevin Yost, Black Coffee, DJ Spinna, Tony Humphries, Atjazz, Ian Friday, Mark Farina и други.Мястото за разнообразен и качествен soulful, deep, afro-tech и afro-deep хаус в събота, 2 декември, ще е Yalta Club, Room 2. Цената на входа е 10 лв.Повече подробности за програмата на клуб \"Yalta\" може да намерите на , както и на yaltaclub.com.", "date": "2017.11.27", "title": "Клуб Yalta посреща декември със Soul Fiction и ударна доза хаус"}
{"url": "https://offnews.bg/politika/darzhavite-ot-tcentralna-i-iztochna-evropa-i-kitaj-na-sreshta-u-nas-pr-670126.html", "text": "България ще бъде домакин на Седмата среща на държавните и правителствени ръководители на страните от Централна и Източна Европа и Китай през 2018 г. Такава договореност беше постигната по време на пленарните разговори в рамките на Срещата на държавните и правителствени ръководители на страните от Централна и Източна Европа и Китай, която се провежда в Будапеща.Признателен съм на премиера Ли Къцян, на министър-председателя Виктор Орбан, на всеки един от моите колеги за подкрепата им България да бъде домакин на следващата среща на върха по инициативата „16+1”, каза премиерът Бойко Борисов. Той посочи, че годината, която започва, е знаменателна за страната ни предвид и първото Българско председателство на Съвета на Европейския съюз. „Високата степен на мобилизация и мотивираност на правителството, произтичащи от организацията на Председателството, ще допринесат и за подготовката и обезпечаването на едно успешно домакинство на Седмата среща на върха „16+1” в София“, смята Борисов.Той припомни, че през 2018 г. България ще бъде домакин и на друга ключова проява в рамките на „16+1” – срещата в Пловдив на местните лидери. Важни събития ще бъдат организирани и по линия на Центъра за насърчаване на сътрудничеството между страните от ЦИЕ и Китай в селското стопанство в София.", "date": "2017.11.27", "title": "Държавите от Централна и Източна Европа и Китай на среща у нас през 2018-та"}
{"url": "https://offnews.bg/temida/tcvetan-vasilev-platil-90-hil-lv-na-sonia-koltuklieva-tvardi-svidet-670121.html", "text": "Основният свидетел по делото за източването на Корпоративна търговска банка  даде показания в процеса за укриване на данъци срещу пиар експерта Соня Колтуклиева, съобщава БНР. Според прокуратурата през периода 2010 -2011 година тя е получила 90 000 лева от Цветан Василев, но не ги е декларирала пред НАП и не е платила данъците върху получената сума.В съдебната зала Лазов обясни, че лично банкерът му е разпоредил да изплати сумата на Колтуклиева. От думите му стана ясно, че това е била обичайна практика, а парите са били взимани от касата на фалиралата през 2014 година КТБ.Лазов е основен свидетел по . Той е сочен за дясната ръка на Цветан Василев, по-късно обаче той се обръща срещу банкера. Според прокуратурата той е бил \"неформален финансист, отговарящ за небанковия сектор на дейността на модела\", при който е източвана банката. ", "date": "2017.11.27", "title": "Цветан Василев платил 90 хил. лв. на Соня Колтуклиева, твърди свидетел по делото КТБ"}
{"url": "https://offnews.bg/obshtestvo/sinodat-obiavi-za-sveshten-dalg-da-priemem-makedonskata-tcarkva-670115.html", "text": "Светият синод реши да излъчи комисия, която да предприеме необходимите мерки по приемане на Македонската православна църква в своя състав.\"При положение, че МПЦ признава БПЦ – БП за своя Майка -Църква, БПЦ – БП със съзнание за своя свещен дълг поема ангажимента да окаже пълно съдействие, като ходатайства и се застъпва пред Поместните православни църкви, предприемайки всичко необходимо за установяването на канонически статут на МПЦ\", се казва в изявлението на Синода.Съобщението бе направено преди минути.Председател на комисията за преговори ще е Старозагорският митрополит Киприан, а членове - Ловчанският митрополит Гавриил, Пловдивският митрополит Николай, Западно- и Средноевропейският митрополит Антоний, Варненският и Великопреславски митрополит Йоан, Неврокопският митрополит Серафим, Русенският митрополит Наум и Врачанският митрополит Григорий.. На самата Македонска православна църква е наложена схизма от Сръбската патриаршия и тази схизма е призната от всички останали православни църкви. Затова БПЦ не може да я наруши еднолично.Пълното изявление на Светия синод:", "date": "2017.11.27", "title": "Синодът обяви за свещен дълг да приемем Македонската църква"}
{"url": "https://offnews.bg/bojni/kobrata-niama-da-se-bie-za-svetovna-titla-670085.html", "text": "Звездата ни в профибокса Кубрат Пулев остана извън сметките за титлата в тежката категория във версия WBA.Това стана факт, след като поясът беше изненадващо разигран в събота вечерта в мача между германеца Мануел Чар и руснака Александър Устинов на гала вечер в Оберхаузен.Мачът беше обявен за двубой за короната само два дни преди провеждането му, а победителят Чар ще се бие вместо Кобрата с пуерториканеца Фрес Окендо. Първоначално се знаеше, че Пулев ще се боксира с Окендо в началото на 2018 година в Чикаго, но тази възможност отпада.Иначе нанесе втора загуба в кариерата на Устинов. Първата и единствена до този момент беше от нашия Кубрат Пулев.Устинов игра добре в първите два рунда, но след това Чар взе инициативата и контролираше мача, а ударите му бяха по-точни. В седмия рунд Чар разтърси Устинов, но руснакът оцеля и сам мина в настъпление.В осмия рунд Чар успя да свали руснака на ринга, но веднага прозвуча гонга и той не успя да довърши започнатото. До края двубоят премина в спокойно темпо и в крайна сметка съдиите единодушно дадоха победата на Чар, след като записаха във фишовете си 115-111, 116-111 и 115-112.Така пропада втори мач на Пулев за титла, след като поради контузия той не успя да излезе срещу Антъни Джошуа през октомври.Според запознати Пулев обмисля друга опция, която пази в тайна. Той все още не е напълно възстановен и тренира леко в София. Българинът остава претендент за пояса в IBF, но до нов мач с Джошуа ще е много трудно да се стигне в близко бъдеще.", "date": "2017.11.27", "title": "Кобрата няма да се бие за световна титла"}
{"url": "https://offnews.bg/obshtestvo/zapochva-kandidatstvaneto-za-evropejski-stipendii-670113.html", "text": "Кандидатстването за европейски стипендии за успех и за специални постижения за зимния семестър на учебната 2017/2018 г. започна днес, 27 ноември, съобщава Министерството на образованието и науката (МОН).Студентите могат да подават формулярите си до 14 януари 2018 г. на адрес . Класирането ще бъде публикувано на 8 февруари 2018 г. Пълният график с всички срокове и правила на кампанията са качени на посочената интернет страница. Могат да се намерят и във всяко висше училище.Стипендии за успех могат да получават само студентите от приоритетните професионални направления. Размерът им е 150 лв. месечно и се изплащат средства за петте месеца от семестъра. Стипендията за специални постижения е еднократна и е в размер на 300 лв. Един студент може да получи до три такива в рамките на един семестър, като условието е да се обучава в редовна форма, независимо от специалността. Получаването на европейски стипендии става независимо дали студентите взимат стипендии и от държавния бюджет.Това е последният четвърти семестър от реализирането на първата фаза на проект „Студентски стипендии – фаза 1“, съфинансиран от Европейските структурни и инвестиционни фондове по Оперативна програма „Наука и образование за интелигентен растеж“ 2014-2020. От началото му близо 30 000 студенти са получили стипендии на стойност почти 23 млн. лв., припомнят от МОН.", "date": "2017.11.27", "title": "Започва кандидатстването за европейски стипендии"}
{"url": "https://offnews.bg/obshtestvo/oranzhev-kod-za-dazhd-i-sniag-v-pochti-tcialata-strana-670084.html", "text": "Оранжев предупредителен код за валежи е обявен в 17 области у нас. От днес започва застудяване и натрупване на снежна покривка в по-голямата част на България.Сняг ще вали в западната половина на страната и в Централна България като се очаква да се образува снежна покривка до 10-20 сантиметра. В източните райони ще вали дъжд.На север от Стара планина кодът е в сила за всички области от Монтана до Велико Търново, а на юг - за всички области от Кюстендилска до Старозагорска, както и за София. В тези райони се очакват до 40 литра на квадратен метър, както и снежна покривка до 20 сантиметра.За Източна България е обявен жълт код за очаквани валежи от дъжд до 20 литра на квадратен метър.Ако ви предстои да шофирате днес, се уверете, че автомобилът ви е подготвен за зимни условия. ", "date": "2017.11.27", "title": "Оранжев код за дъжд и сняг в почти цялата страна"}
{"url": "https://offnews.bg/obshtestvo/tragna-svetovna-podpiska-sprete-lukovmarsh-v-sofia-670081.html", "text": "Световният еврейски конгрес и организацията на българските евреи \"Шалом\" стартираха подписка срещу провеждането на т. нар. Луковмарш в София, който се организира от неофашистки организации през февруари.Тази година шествието съвпада с периода, в който страната ни ще е домакин на председателството на ЕС.Христо Луков е изключително противоречива фигура в българската история. По време на Първата световна война като батареен командир той сам спира настъплението на сръбските войски. Войниците са напуснали фронта заради Войнишкото въстание. Възползвайки се от това сръбската пехота настъпва към Кюстендил по долината между Царев връх и Калин камък. На позицията е останал само Христо Луков, с 4 оръдия. С помощта на няколко овчари и козари, той успял да обсипе с огън настъпващите войски и те били отблъснати.По време на Втората световна война обаче Луков е лидер на профашисткия Съюз на българските национални легиони и подкрепя активно антисемитския Закон за защита на държавата, гласуван през 1941 г.Ген. Луков е убит от бойна група на БКП на 13.02.1943 г.Според световната еврейска общност по време на председателството на Съвета на ЕС страната ни ще бъде разглеждана като лидер, който споделя ценностите на европейската общност, които включват толерантност, противопоставяне на екстремизма и антисемитизма. Затова според евреите ще е абсурдно да бъде допуснато провеждането на Луковмарш, почитащ най-мрачния период от историята на XX век.Петицията ще бъде предадена на българския премиер Бойко Борисов. Всеки желаещ . До момента подписите вече са над 4000.", "date": "2017.11.27", "title": "Тръгна световна подписка: Спрете Луковмарш в София"}
{"url": "https://offnews.bg/sviat/maksimalna-stepen-na-trevoga-na-o-bali-zaradi-izrigvasht-vulkan-vide-670087.html", "text": "Индонезийските власти обявиха максимална степен на тревога заради изригващия вулкан Агунг на остров Бали. В радиус от 10 километра е наредена евакуация на всички хора.Международното летище в Бали е затворено за 24 часа. От събота вулканът бълва дим на височина няколко хиляди метра, а вече изригва и лава. При предишното голямо изригване на този вулкан през 1963 година загинаха близо 1100 души.", "date": "2017.11.27", "title": "Максимална степен на тревога на о. Бали заради изригващ вулкан (видео)"}
{"url": "https://offnews.bg/sviat/posolstvoto-ni-v-dzhakarta-s-krizisen-shtab-zaradi-izrignal-vulkan-670118.html", "text": "Във връзка със започналото изригване на вулкана Агунг, на остров Бали, с разпореждане на заместник министър-председателя и министър на външните работи Екатерина Захариева в посолството на Република България в Индонезия е сформиран кризисен щаб, който да съдейства на български граждани при нужда. Едновременно с това на втория етаж на международното летище в Бали функционира информационно бюро за гражданите на държавите членки на ЕС, където те могат да получат подробна информация за обстановката и възможностите за консулска защита.До този момент група от 10 български граждани, които са на почивка на острова, се е свързала с мисията ни в Джакарта, за да информира за местонахождението си. Те се намират далеч от зоната на вулкана и са в безопасност в хотела, в който са отседнали.Към този момент няма български граждани, потърсили съдействие от бюрото за европейски граждани на международното летище в Бали.По информация на посолството индонезийските власти са повишили нивото на риск до най-високата - 4-та степен. Въведена е ограничителна зона, която в момента е с радиус от 10 км от кратера на вулкана. Международното летище на острова - „I Gusti Ngurah Rai Airport“ е затворено от 7:15 ч до 19:00 ч (местно време) днес. Някои полети от съседния остров Ломбок са отложени.Във връзка с усложнената обстановка, Министерството на външните работи съветва българските граждани, които планират пътуване до о. Бали, предварително да се свържат с авиокомпанията и туристическата агенция, която са избрали.Настоятелно препоръчваме на нашите сънародници, пребиваващи и пътуващи за острова да бъдат предпазливи, да не навлизат в определената ограничителна зона, да се осведомят предварително подробно за актуалната обстановка, да следят информацията в местните медии и да спазват стриктно указанията за безопасност на властите.Министерството на външните работи и посолството ни в Джакарта призовават освен това всички българи, намиращи се понастоящем на остров Бали, да се регистрират на сайта на министерството в рубриката „Пътувам за“, като предоставят мобилен телефон, имейл и точен адрес на местопребиваване на остров Бали. Така, при необходимост, консулските ни власти ще могат да окажат своевременна помощ.Препоръчваме на българските граждани, намиращи се на о. Бали да вземат следните лични превантивни мерки за безопасност:• Да се уверят, че разполагат с достатъчно питейна вода и хранителни продукти;• Да се снабдят с маски срещу прах;• Да пазят личните си документи;• Да се свържат с туроператора или авиокомпанията си, за да се уверят, че в случай на евакуация ще бъдат транспортирани до безопасно място.• Да се уверят, че имат валидна медицинска застраховка, включваща помощ при извънредни ситуации, включително в резултат на вулканична дейност.При изригване на вулкана те не бива да излизат на открито и да отварят прозорци. В случай, че използват контактни лещи, трябва да носят чифт диоптрични очила, тъй като вулканичната пепел би могла да създаде риск от инфекции.Кризисният щаб в посолството на Джакарта е на разположение на българските граждани денонощно. В случай на нужда или необходимост от актуална информация за обстановката на о. Бали те могат да се свържат с мисията ни в Индонезия на тел. + 62 21 390 4048 или на денонощния дежурен тел.: +62 811 932200", "date": "2017.11.27", "title": "Посолството ни в Джакарта с кризисен щаб заради изригнал вулкан"}
{"url": "https://offnews.bg/politika/karakachanov-za-sluchaia-s-shefa-na-dabch-ochevidno-e-che-wehrmacht-670088.html", "text": "Вицепремиерът и министър на отбраната Красимир Каракачанов защити директора на Държавната агенция за българите в чужбина (ДАБЧ) Петър Харалампиев, чиято снимка с надписа „Wehrmacht” .\"Къде виждате на тази фланелка фашистки символ? Някъде виждате ли пречупен кръст? Това означава ли, че думата „Wehrmacht” не трябва да се изписва никъде в учебниците? Видно е за какво става въпрос – за музикална рок група”, коментира пред Нова тв Каракачанов, който е предложил Харалампиев за поста в ДАБЧ.Каракачанов заяви, че не намира нищо странно в облеклото на Харалампиев.В личния си профил в социалните мрежи самият Петър Харалампиев отрече твърденията, че е носил тениска с нацистки поздрав.\"Аман от неразбиране, глупости и небивалици!?! Та по този повод ето едно поздравче до всички ценители на тежката музика с това яко, здраво рок парче на североамериканската култова, ъндурграунд, тежка рок банда от Орегон, правеща готина кросоувър музика още от средата на '80-те години на миналия век! Да живее готината музика и свободата! Правете любов, не война\", написа Харалампиев във Facebook.", "date": "2017.11.27", "title": "Каракачанов за случая с шефа на ДАБЧ: Очевидно е, че Wehrmacht е рок група"}
{"url": "https://offnews.bg/analizi-i-komentari/po-lesno-li-e-da-si-balgarin-prez-19-i-otkolkoto-prez-21-i-vek-670086.html", "text": "След първоначалното въодушевление от готовността на Македонската църква да признае нашата за своя „майка”, започнаха да надделяват скептичните гласове. Каква би ни била ползата, ако се съгласим? Само ще влезем в излишен конфликт със Сръбската църква, която претендира, че ако Македонската въобще има майката, то това е именно тя. А и с Руската, която пък се държи като майка на всички православни църкви. И като се има предвид дълбоката й обвързаност с държавата – конфликтът ни ще е направо с Кремъл. И т.н.Но тъкмо такива аргументи показват каква ще ни е ползата. Ще се види, че сме способни да водим последователна политика, а не само да прибираме гилзите от „македонската стрелба”, която на Балканите така и никога не спира. Тази политика по отношение на Македония е предопределена от признаването й през януари 1992-а. Както е известно, ние го направихме първи. След държавата сега се очаква да направим горе-долу същото и с Църквата. В случая работата трябва да свърши Светият синод. Той има редкия шанс с решението си да защити обикновено пренебрегваното съчетание на историческа правда и доброволен избор.Каквито и политически и канонични доводи днес да се изказват, никой не оспорва генеалогичната свързаност на МПЦ с Охридската архиепископия, която от 971-а съществува като българска. А че изборът е доброволен, личи от самия факт, че искането БПЦ да бъде призната за майка на МПЦ идва не от българска, а от македонска страна. Личи и от факта, че СПЦ никога не постига влияние в македонското общество въпреки изразените иначе сърбомански настроения на немалка част от него.Майката по това ще я познаеш – че няма кой да й попречи да изпълни желанията на детето си.За десетина дни „Възвишение” стана най-гледания филм у нас. Напоследък обаче все по-често чувам: стига с това „Възвишение”, и хладилника да отвориш, и оттам ще се появи. Включително и буквално – с кадър върху етикета на прясното мляко.Но то тъкмо затова си заслужава да се говори за него – как един филм успя да привлече такова внимание, а и да влезе трайно в медийния дневен ред, което досега не е ставало.Агресивната рекламна кампания сигурно помага, но не непременно. По-претенциозните дори откриха нещо отблъскващо в подобно комерсиално лансиране на произведение на изкуството. Някъде другаде трябва да се търси отговорът, най-вероятно в народната душа...Коментарите вървяха по две, като че ли противоречащи си линии. Според първата, екранизацията е опростила и схематизирала внушението на романа, лишила го е от по-дълбоките му послания. Според втората, това е най-добрият български филм за всички времена.Всъщност, ефектът се получи тъкмо от пресичането на двете линии, от това, че те се оказваха една и съща. Киното е измъкнало образите от многозначителността и иронията на думите в романа и в последна сметка ги представя като поредния героически епос на народоосвободителната ни борба от 19 век. С типичните за нея възвишени саможертви и травматични предателства, които безотказно разпалват национални страсти с днешна дата. И и те пренасят назад във времето, където можеш да се почувстваш истински българин така, както днес не можеш. Причината за успеха на филма е, че всяко следващо поколение явно има нуждата на свой ред – с нови герои и перипетии, да се идентифицира с този епос. И така да защити националната си идентичност, която по същността си си остава възрожденска. Принадлежи на онази епоха и не може да излезе оттам.Възрожденска, разбира се, е красива дума, но е и добро обяснение защо нашето общество все не може да се интегрира към модерния свят. Предпочита патриархалния уют, братовчедите, връзките, келипира, корупцията... Любовта към коня се оказва по-силна от любовта към героите и заради нея можеш да ги предадеш, както става в романа. Но във филма за радост на по-патриотично настроените зрители това не личи толкова.Изложбата „България – друга гледна точка” на австрийския фотограф Бруно Кломфар, която се откри тази седмица, успява да ни каже нещо, което ние самите така и не успяваме. Да разграничи без предразсъдъци красивото от грозното в архитектурата на соца. Ние не успяваме, защото въобще избягваме оценката на онова време. Люшкаме се между вината, че сме го допуснали и носталгията по него. И затова не смеем да кажем на глас, нито че нещо оттогава ни харесва, нито че нещо просто трябва да се разруши.В резултат оставихме да изчезнат сгради като кино „Сердика”, ресторант „Ропотамо” или „Феята” в София, а построеното от новобогаташите през прехода възпроизведе някои от най-лошите черти на градската среда през бившия режим.", "date": "2017.11.27", "title": "По-лесно ли е да си българин през 19-и, отколкото през 21-и век?"}
{"url": "https://offnews.bg/obshtestvo/svetiat-sinod-reshava-dali-bptc-da-stane-tcarkva-majka-na-makedonskata-670089.html", "text": "Светият Синод на БПЦ обсъжда днес писмото на Македонската православна църква да приеме Българската за своя църква-майка. До този момент Македонската православна църква не е призната за автокефална от нито една от останалите православни църкви.Мълчаливо бдение в подкрепа на това искане се провежда пред Синодалната палата тази сутрин. То е организирано от подписалите писмото-подкрепа до Светия Синод. “Надявам се да поемат в правилната посока и наистина да станем църква-майка на Македонската православна църква. Това паство е и наше, ние трябва да се грижим за него, както се грижим за своето, тоест нашата Православна църква е и тяхна, каза д-р Милен Врабевски, председател на фондация “Българска памет” и един от организаторите на бдението, по бТВ. По думите му това е третата официална молба. Миналата седмица Българският патриарх Неофит запозна държавния глава Румен Радев с писмото от Македонската архиепископия. Позицията на двамата е, че българската държава и православната ни църква са единни в желанието си за развитие на българо-македонските отношения. Темата за автокефалността на Македонската църква ще бъде обсъдена и с останалите православни църкви. Македонската църква през 1967 г. се отделя от Сръбската православна църква. Според някои църковни експерти именно Сръбската църква е тази, която трябва да признае македонската.", "date": "2017.11.27", "title": "Светият синод решава дали БПЦ да стане църква-майка на Македонската"}
{"url": "https://offnews.bg/sviat/belgia-shte-sledi-internet-za-da-se-spravi-s-bezreditcite-v-briuksel-670120.html", "text": "Белгия ще използва системата за наблюдение на интернет, която се използва в борбата с тероризма, за да се справи със зачестилите безредици в Брюксел. Това обяви вътрешният министър на страната Ян Ямбон, цитиран от БТА. Младежи предизвикаха сблъсъци и безпорядък в белгийската столица три пъти за последните две седмици. За момента не е ясно дали трите случая са свързани. Според министъра обаче зад проявите има \"система\". Кметът на Брюксел Филип Клоз обяви, че не е напълно убеден, че инцидентите са свързани, но по думите му виновниците са основно непълнолетни африкански имигранти, най-често с многобройни полицейски регистрации. Миналата седмица белгийската полиция обособи звено за наблюдение на спортния календар, за да може да се предвидят дните, в които е възможно заради спортна среща да се стигне до тежки нарушения на обществения ред.Политици настояха да няма никаква търпимост към нарушенията на реда и да се направи необходимото, за да имат младежите страх от полицията. Около 30 младежи са се влели в шествието в Брюксел в събота срещу насилието на жените. Те са чупили магазини, автомобили, спирки на градския транспорт и улични знаци. Случайни възрастни минувачи са били удряни и събаряни на земята.Телевизионните репортери и оператори не са успели да направят преки включвания, защото са били прекъсвани и удряни в ефир.Няколко дни преди това жертва на такова поведение стана и кметът на града, който в ефир беше бутан от маскирани младежи. Първите безредици настъпиха след футболен мач, спечелен от отбора на Мароко. Няколко дни по-късно до сбълъсци в центъра на Брюксел се стигна и при среща с френски влогър.", "date": "2017.11.27", "title": "Белгия ще следи интернет, за да се справи с безредиците в Брюксел"}
{"url": "https://offnews.bg/izvan-terena/nikol-shertcinger-nikoga-ne-se-e-razdeliala-s-grigor-670096.html", "text": "Приятелката на най-добрия ни тенисист Никол Шерцингер дръпна завесата на личния си живот.Американската певица даде интервю за британския таблоид \"Сън\", в което хвърли светлина върху връзката си с Григор Димитров, предишната си любов Люис Хамилтън и плановете си за едно бъдещо и голямо семейство. За Хамилтън Шерцингер казва, че е егоист, който винаги е мислел само какво е добре за него, докато тя е давала всичко от себе си, за да може връзката им да продължиЗа най-добрия ни тенисист Никол признава, че разстоянието, което ги дели, определено е проблем, но те успяват да подредят графиците си. По думите й отношенията им са дълбоки и сериозни.Тя разкрива също, че те винаги са били заедно и никога не са се разделяли, каквито слухове имаше през лятото. Американката признава, че иска един ден да има голямо семейство. Тя е наясно, че биологичният й часовник тиктака. В момента тя е на 39, но се чувства по-млада.\"В трийсетте ставаш по-балансиран и започваш да обичаш повече себе си. Никога не се притеснявам за остаряването. Какво можеш да направиш, освен да остарееш с финес. Успокояваш се, когато разбереш, че детето в теб не си отива. Чувствам се на 21 и вярвам, че възрастта е само цифра\", споделя още певицата.", "date": "2017.11.27", "title": "Никол Шерцингер никога не се е разделяла с Григор"}
{"url": "https://offnews.bg/politika/goranov-moratorium-varhu-otkrivaneto-na-novi-bolnitci-670094.html", "text": "Трябва да се приеме мораториум върху откриването на нови болници. Не може само в София да има над 60, колкото са в цяла Холандия - между 60 и 100. Това заяви финансовият министър Владислав Горанов по бТВ. „Няма универсална формула за лечение на болното здравеопазване. Оставили сме Кирил Ананиев да предложи стъпките, които трябва да бъдат извършени”, коментира още Горанов.Той добави, че разговорът за здравната карта трябва да се поднови и изрази доверието си към новия министър на здравеопазването Кирил Ананиев. ", "date": "2017.11.27", "title": "Горанов: Мораториум върху откриването на нови болници"}
{"url": "https://offnews.bg/sviat/nova-zaplaha-zheni-dzhihadistki-se-vrashtat-v-evropa-670098.html", "text": "След разгрома на Ислямска държава в Сирия и Ирак се очертава една нова заплаха - жените на джихадистите се връщат по родните си места, но не е ясно какво кроят, пише американският всекидневник \"Вашингтон пост\".През последните месеци рязко нараства броят на бягащите от халифата жени имигрантки, опитващи се да се завърнат в родните си страни или да намерят убежище в центрове за задържане или в бежански лагери по пътя. Някои са майки с малки деца, които твърдят, че са били принудени да пътуват за Ирак или Сирия, за да бъдат със съпрузите си.Но обезпокоителен брой от тях са прегърнали джихадистката идеология на \"Ислямска държава\" и остават предани на нейните цели, което личи от интервюта с бивши жителки на халифата, както и от разговори с хора от спецслужбите и с анализатори, които внимателно следят потока на завръщащите се, отбелязва вестникът, цитиран от БТА.От Северна Африка до Западна Европа новопристигащите джихадистки \"половинки\" представляват неочаквано предизвикателство за правоохранителните органи, които очакваха наплив от завръщащи се мъже, но вместо това им се налага да се занимават със съдбите на стотици жени и деца.Малко от тези жени са участвали в сражения, но въпреки това правителствата започват да ги смятат за потенциални заплахи както в близък времеви план, така и в по-далечно бъдеще.Предвид очертаващата се неизбежност на разгрома на халифата, лидерите на ИД през последните седмици са издали специални инструкции към завръщащите се техни последователки да се готвят за нови мисии, които включват извършване на самоубийствени атаки и подготовка и обучение на децата им за бъдещи терористи, пише \"Вашингтон пост\".Статията на вестника започва с разказа на мароканка, представила се само като Зара, завърнала се от халифата. Сега тя живее в дома си в Мароко и е покрита отгоре до долу с ислямското черно облекло. Тя се зарича, че един ден ислямският рай, който според нея е откраднат на семейството й, ще се възроди.Много от жените бежанки се смятат за задължени не само да отглеждат бъдещи терористи. През последните месеци нарастващ брой от тях са били определени да провеждат военни операции както вътре в халифата, така и в родните им страни, посочват анализатори, цитирани от вестника.При основаването на халифата лидерите на ИД по правило не насърчаваха жените да служат на бойното поле или да стават атентаторки самоубийци. С нарастването на загубите на бойното поле обаче групировката даде на женските си последователи \"по-широк мандат да убиват\", заключава \"Вашингтон пост\".", "date": "2017.11.27", "title": "Нова заплаха: Жени джихадистки се връщат в Европа"}
{"url": "https://offnews.bg/politika/vizite-za-kanada-padat-v-petak-za-sasht-sled-3-godini-670091.html", "text": "От 1 декември българите ще могат да пътуват и престояват в Канада без визи за 6 месеца. Безвизовото пътуване не позволява работа там, а е подходящо за кратки бизнес пътувания, туризъм, посещения при близки, познати и роднини. Това заяви министърът на външните работи Екатерина Захариева по БНТ. Пътуващите със самолет трябва да се регистрират еднократно на сайта на канадското външно министерство. Когато се пътува по суша или по море, няма нужда от тази регистрация. Регистрацията важи за 5 години, таксата е 7 канадски долара, уточни Захариева.Продължават дипломатическите усилия да паднат и американските визи за българи. Надявам се, че до три години това ще се случи, каза още Захариева. ", "date": "2017.11.27", "title": "Визите за Канада падат в петък, за САЩ - след 3 години"}
{"url": "https://offnews.bg/kultura/judas-priest-idvat-v-plovdiv-shte-sviriat-den-predi-iron-maiden-670117.html", "text": "Легендарната хеви метъл група Judas Priest ще свири в Пловдив това лято на фестивала Hills of Rock. Участие в него са потвърдили и .Роб Халфорд и компания в момента обикалят САЩ с турнето Firepower. То ще се пренесе в Европа в началото на юни с първа спирка Финландия.Hills of Rock ще се проведе в периода 20-22 юни на Гребната база в Пловдив.Организаторите от SME обещават още имена да се присъединят към феста, а билети за него може да откриете в мрежата на .", "date": "2017.11.27", "title": "Judas Priest идват в Пловдив, ще свирят ден преди Iron Maiden"}
{"url": "https://offnews.bg/litca/britanka-razkaza-za-razvoda-si-s-isliamska-darzhava-670095.html", "text": "Британката Таня Джорджлас разказа в тв интервю за развода си с боец на Ислямска държава и живота си в Сирия с четирите им деца. Десет години тя изповядвала исляма и споделяла възгледите на джихадистите. Живяла е в Египет и Сирия, докато един ден не решила, че незабавно трябва да напусне страната с децата си. Днес планира да се отдаде на кариера за борба с тероризма и реабилитация на бивши джихадисти.Таня срещнала съпруга си онлайн. Допаднали си Джон - американски водач на терористична група, защото и двамата изповядвали ислямистки убеждения. \"Той определено беше интелигентен, чаровен. Първата ми любов и най-добрият ми приятел\", казва британката, която някои медии нарекоха \"първата дама на ислямска държава\".Джорджлас израснала във Великобритания. Имала нормално детство, хората от квартала ѝ си я спомнят като обикновен тийнейджър, който с нищо не показвал да има религиозни или политически убеждения. \"Обърнах се към религията, когато бях на 17. Исках да се променя, повече да не бъда просто Таня от Хароу (лондонско предградие - б.р.). Да не съм дете. Религията даде форма на живота ми. Даде ми усещането, че принадлежа на нещо - общността ме прегърна и прие, стига само да се придържах към принципите им\", разказва тя пред Би Би Си.В следващите 3-4 години Таня се среща с радикални групи в Лондон. Те променят светогледа й. \"Умът ми бе пълен с тези ужасни, смущаващи образи. Даваха примери с войната в Босна. Караха ни да изпитваме общо чувство за вина, понеже сме общност и сме задължени да предприемем нещо. И това нещо бе джихад.\"Така започва да търси връзки с талибаните, Ал-Каида и всеки, за когото е известно, че \"защитава честта на мюсюлманите\".В това време, на 7 юли 2005 г., се случват взривовете в лондонското метро и в един от автобус от градския транспорт. \"Депресирах се, понеже в автобуса загина моята съученичка Шахара Ислам. Беше толкова нечестно някой да загине толкова млад.\" Въпреки това Таня оправдава атаките от 7 юли. \"Ако умира невинен мюсюлманин, умира и невинен немюсюлманин. Тогава така разсъждавахме тогава.\"По това време се омъжва за Джон. Бракът им е подчинен на правилата на екстремистите. \"Моят принос към каузата бе, че отглеждах синове, които един ден да се влеят в техните редици или да станат техни учени, преподаватели.\" Заживели в САЩ, където им се родили три деца. През 2011 г. се преместили в Египет, където според бащата било идеалното място за отглеждане на деца-джихадисти. Тогава обаче се появили и първите съмнения у Таня. \"Един ден един от синовете ми донесе граната вкъщи. Не мисля, че беше заредена, но въпреки това избухнах. Грабнах кухненския нож и му извиках: \"Никога повече не прави това!\" Усетих, че не искам синовете ми да са край такива неща, близо до оръжия.\"През 2013 решават да заминат за Сирия. По това време Таня е бременна с четвъртото им дете. Отседнали в изоставени сгради. Нито една нямала прозорци. Всяка нощ чували куршуми. Усещала, че бракът й се разпада. След три седмици в Сирия помолила Джон да я пусне да замине с децата. Той се съгласил и им помогнал да избягат. \"Беше страшно. Виждахме куршумите, рикоширащи в стената. В сградата имаше много сирийски бежанци, само мъже. Помагаха ни, колкото могат. Пъхах децата под телата им да ги скрия от куршумите. Бутаха бебешката количка, докато Джон ми подаваше друго бебе\", спомня си тя страховити сцени.Джон останал в Сирия и се присъединил към Ислямска държава. Групата му е убила хиляди хора в Ирак и Сирия.Днес Таня и децата живеят в Тексас. Тя вече не се интересува от религия. Повече от година след бягството не е получавала новини от бившия си съпруг. В последното си съобщение той се извинил за това, което е причинил на нея и децата. Казал още, че ако до шест месеца няма вест от него, най-вероятно е мъртъв. Таня получила развод и сега има нов годеник. Според нея САЩ са й дали убежище, защото не е причинявала физическо насилие, осъзнала е грешката си. Казва, че съжалява за десетте загубени години, в които е можела да учи и да гради кариера.", "date": "2017.11.27", "title": "Британка разказа за развода си с Ислямска държава"}
{"url": "https://offnews.bg/obshtestvo/patriarh-neofit-triabva-da-poemem-protegnatata-raka-na-makedonia-670103.html", "text": "Трябва да поемем протегнатата ръка на Македония, заяви патриарх Неофит на влизане в Светия синод.Владиците се събраха тази сутрин да обсъдят молбата на Македонската православна църква БПЦ да стане нейна църква-майка.Този въпрос трябва много добре да се обмисли, решението да бъде взето с болшинство и православните църкви да имат ясна представа за въпроса за автокефалията (независимостта), който не беше разгледан на миналия Критски събор, отбеляза Негово светейшество, цитиран от БНТ. На въпрос дали БПЦ ще има силата да защити МПЦ пред останалите православни патриаршии и дали ще поеме „протегната ръка от МПЦ“, българският патриарх отговори, че това е най-малкото, което може да се направи, защото те са наши братя и наш народ, и ще се стремим да запазим неговото единство.По думите на патриарх Неофит решението за МПЦ се бави толкова години, защото е сложен и трябва да се обмисли.Молбата на македонските владици бе изразена в писмо до БПЦ по-рано този месец. Веднага след него започна обществена подписка в подкрепа на това искане.Очаквайте подробности.", "date": "2017.11.27", "title": "Патриарх Неофит: Трябва да поемем протегнатата ръка на Македония"}
{"url": "https://offnews.bg/sviat/rusia-ekspulsira-polski-istorik-670105.html", "text": "Русия е експулсирала полски историк, специалист по история на полско-руските отношения през 19-и и 20-и век, съобщи Полският институт за национална памет, цитиран от Франс прес и БТА. Решението на руската страна е отговор на решението на Полша да експулсира руски учен от Руския институт за стратегически проучвания преди няколко седмици, след като го обвини в пропаганда в полза на страната си пред историци и журналисти. Хенрик Глебоцки, който се намираше в Русия от средата на ноември за проучване на руски архиви, е задържан в петък в Москва и му е връчено решение на Федералната служба за сигурност на Русия със заповед да напусне страната до 24 часа. Полският историк е организирал конференция в Санкт Петербург за съдбата на поляците, депортирани от Народния комисариат на вътрешните работи, предшественик на КГБ по време на \"Големия терор\" през 1937 и 1938 година.Глебоцки, който през уикенда се е завърнал в Краков, където живее, отказа да коментира случилото се. Според Владислав Булхак, историк от Института за национална памет, това е първото експулсиране на полски учен от Русия откакто руските архиви бяха отворени за полски историци след падането на комунизма в Източния блок през 90-те години.", "date": "2017.11.27", "title": "Русия експулсира полски историк"}
{"url": "https://offnews.bg/futbol/fenovete-na-spartak-moskva-sa-tcare-na-provokatciite-670092.html", "text": "Феновете на руския Спартак Москва, които подпалиха войната на \"Лаута\" в края на първото полувреме на мача между Локомотив Пловдив и софийския ЦСКА, минават за едни от най-свирепите в Русия.Хулиганите от групировката \"Туки\", чието знаме беше опънато на стадиона в Пловдив, често участват в уговорени боеве с други агитки, в които обикновено се включват по 20-30 души. В Пловдив не бяха толкова многобройни, а и бяха изненадани от яростната атака, дошла от ултрасите на ЦСКА.Камерите показаха как популярният червен фен Иван Велчев - Кюстендилеца нанася няколко удара на руснака Максим Тук, който е лидер на влиятелната фракция \"Банда Тука\" известна и като \"Туки\".Максим има телевизионен канал в интернет посветен на ултрас културата – ТВ „Околофутбола“. Новината за участието на Тук в баталните сцени на Лаута бе разпространена и от руския сайт „Фанат1к.ру“.Руските хулигани станаха пословични в последно време и се използват и като политически инструмент. Те се опитаха да провалят европейското в Полша и Украйна през 2012 година.Миналото лято във Франция пък успяха да потопят в терор Марсилия. В Англия имат сериозни притеснения за сигурността на феновете по време на световното догодина, макар от Русия официално да отричат да има проблем с хулиганите.", "date": "2017.11.27", "title": "Феновете на Спартак Москва са царе на провокациите"}
{"url": "https://offnews.bg/politika/tcvetanov-demontazh-na-koalitciata-niama-da-ima-670093.html", "text": "\"Никога не е имало разговори за съвместно управление с БСП\", заяви в сутрешния блок на Нова телевизия зам.-председателят на ГЕРБ Цветан Цветанов. Според него подобни твърдения били \"поредният опит за вменяване на фалшиви новини\".На въпрос дали, след като няма декларация за отказ за управление с ДПС, каквато има за левицата, може Движението да се монтира към ГЕРБ, Цветанов категорично заяви, че такава възможност няма и добави, че демонтаж на сегашната коалиция няма да има.Според него в края на мандата си кабинетът „Борисов 3“ ще отчете много успехи и добри политики.Той обясни и защо Цецка Цачева бе извадена от висшето ръководство на партията.", "date": "2017.11.27", "title": "Цветанов: Демонтаж на коалицията няма да има"}
{"url": "https://offnews.bg/temida/konpi-otne-imushtestvo-za-nad-1-7-miliona-leva-ot-biznesmen-670100.html", "text": "КОНПИ ще отнеме от осъдения за измама бизнесмен Ивайло Зартов имущество на стойност 1 729 881 лв., съобщиха от ведомството.С решение на Бургаския окръжен съд комисията ще изземе от Зартов множество недвижими имоти в община Бургас, предимно земеделски земи, лек автомобил, суми по банкови сметки и дружествени дялове.Скандалният бизнесме беше осъден през 2013 г. на 9 години затвор за присвояване на над 3 милиона лева от сметки на фирмата \"Инглиш Вилидж\" ООД, предвидени за построяване на ваканционно селище близо до Бургас.След произнасяне на присъдата в знак на протест той си отряза един от пръстите на ръката пред камера.", "date": "2017.11.27", "title": "КОНПИ отне имущество за над 1,7 милиона лева от бизнесмен"}
{"url": "https://offnews.bg/obshtestvo/trend-40-ot-balgarite-ne-mogat-da-si-kupiat-redovno-meso-670097.html", "text": "Над 60% от българите не са удовлетворени от стандарта си на живот, точно толкова обаче е и делът на хората у нас, които се определят като щастливи. Това показват данните от проучване на изследователски център „Тренд\" по поръчка на вестник 24 часа, което е проведено сред 1005 пълнолетни български граждани по метода „лице в лице\" между 3 и 12 ноември. 54 на сто от българите не очакват стандартът им да се промени в следващата година. Позитивна нагласа за промяна декларират 21% от българите, а само 16% смятат, че жизненият им стандарт ще се влоши. Откроява се ясна зависимост по възраст, като по-младите възрастови групи (18-39 г.) са далеч по-оптимистично настроени в посока положителна промяна на жизнения си стандарт за разлика от тези над 60 години, сред които две трети не очакват никаква промяна. 98% от българите могат да купуват редовно хляб, докато 60% редовно могат да си позволяват покупка на месо. Месните продукти са най-недостъпни за хората над 60 години, както и тези, които са безработни.На декларативно ниво всеки пети българин твърди, че има спестени пари. Половината от българите ще живеят добре, ако имат месечен доход между 1000 и 2000 лв. Желаната заплата е по-скоро адекватна, като се имат предвид реалностите на пазара на труда. За една четвърт от живеещите в столицата, желаният месечен доход е над 2500 лв.Над една трета от всички българи не биха се обърнали към полицията, а към свои близки, когато имат проблем свързан с личната си сигурност, а 58% имат доверие на полицията при решаването на подобен тип проблеми. ", "date": "2017.11.27", "title": "Тренд: 40% от българите не могат да си купят редовно месо"}
{"url": "https://offnews.bg/futbol/fenovete-na-lokomotiv-plovdiv-obiasniha-za-boia-na-lauta-670125.html", "text": "Организираните запалянковци на Локомотив (Пловдив) излязоха с изявление, в което твърдят, че за вчерашния бой на \"Лаута\" вина носят феновете на ЦСКА. Според тях всичко е било планирано предварително с неясно каква цел. Те поискаха полицията да арестува истинските виновници за мелетата, като не отрекоха, че привържениците на ЦСКА са били провокирани, но смятат, че реакцията им е била предозирана.Изявление на Фенклуб Локомотив Пловдив във връзка със събитията по време на футболната среща Локомотив Пловдив – ЦСКА-София:Фенклуб Локомотив Пловдив изразява недоумение от изявленията на представители на публиката на гостите, които не просто не отговарят на истината, а и прехвърлят проблема от болната глава на здравата. Смешно е да се дава трибуна на осъждани за наркоразпространение хора, които да се изявяват като жертви в създалата се ситуация!Смешно е да се говори за провокация към публиката на отбора с неясно име и град. Самото им съществуване като футболен клуб е провокация към всички фенове на спорта в България, но това не значи, че трябва да се допускат подобни ексцесии, камо ли техните причинители да се иконизират от послушни медии.Всеизвестно е, че футболните срещи не са срещи по спортен бридж. На тях има размяна на провокации и обиди и от двете страни. В този ред на мисли, оправданието на публиката на гостите, че са отговорили на отправена към тях провокация звучи нелепо като детинското обяснение „ама той започна първи“. Никаква провокация не може да служи за оправдание за разрушаване на чуждо имущество, нахлуване на терена и заплаха за живота на публиката на централната трибуна на ст. Локомотив, където обикновено има много деца и възрастни хора.Не ни е известна законова разпоредба, която допуска и разрешава противозаконни действия в случай на вербална провокация. Последното е проява на самоуправство, а то представлява противозаконно действие.За непредубедения зрител е очевидно, че публиката на гостуващия отбор, възползвайки се от липсата на полиция на стадиона, е планирала нахлуване на терена. Очевидно е, че имаше лица, които са били подготвени за това и те могат да бъдат установени от видеозаписите от мача. Как иначе да си обясним факта, че имаше фенове на червените с палки на стадиона? Мястото им не е в телевизионното студио, а зад решетките.Лишено от здрав разум е твърдението, че публиката на Локомотив Пловдив ще търси провокация на собствения си стадион – там, където е най-уязвима на наказания и санкции.Изразяваме възмущението си от наглите и арогантни обвинения, заявени от главните действащи лица. Искаме отговорно да заявим, че нахлуването на наши привърженици на терена бе реакция на агресията от страна червените криминални субекти и защита на по-умерените фенове на централната трибуна.Във връзка с това, бихме искали да повдигнем следните въпроси:Защо органите на полицията не предприеха адекватни мерки, след като в продължение на повече от 5 минути публиката в гостуващия сектор опитваше да изкърти оградата?Защо се дава трибуна за изява на лица, които поощряваха изкъртването на оградата?Защо не бяха арестувани на място лицата, които бяха на първа линия на организираната атака, а бяха съпроводени до сектора за гости? Докога такива лица ще ползват протекции? Кой и как допусна фенове на гостите да внесат полицейски палки на стадиона?Кой допусна тази високорискова футболна среща да се охранява от частна фирма, а не както е по правилник от полицията?Настояваме истината да бъде установена, а виновните да понесат своята отговорност!\", пишат феновете на Локо.", "date": "2017.11.27", "title": "Феновете на Локомотив Пловдив обясниха за боя на \"Лаута\""}
{"url": "https://offnews.bg/obshtestvo/v-chasti-ot-mladost-tcentara-i-oshte-tri-rajona-niama-da-ima-voda-670077.html", "text": "\"Софийска вода \" временно ще прекъсне водоснабдяването в части от столицата днес, съобщиха от дружеството. Подмяна на сградно водопроводно отклонение до бл. 307 , жк. „Младост“ 3 налага спиране на водоподаването от 10:00 до 16:00 часа между ул. „Свето Преображение“, ул. „Бъднина“, ул. „Филип Аврамов“, бул. „Александър Малинов“ и ул. „Д-р Атанас Москов“. Изпълнение на инвестиционен проект за реконструкция на уличен водопровод на ул. „Цар Иван Асен II“ с. Кокаляне налага спиране на водоподаването от 9:00 до 19:00 часа на местност „Падинето“, вилна зона „Бяла нива“, вилна зона „Дебело Гуно“, ул. „Цар Иван Асен II“, по ул.“ Димитър Благоев“ от ул. „Тополите“ до ул. „Цар Иван Асен II“, ул. Грамада, по ул. „Тополите“ от ул. „Димитър Благоев“ до края на улицата,  по ул. „Петров кладенец“ от № 10 до края на улицата, ул. „Лъката“, ул. „Ела“, ул. „Буката“, ул. 3, ул. 2, ул. „Люляк“, по ул. „Държов дол“ от ул. „Лъката“ до ул. „Цар Иван Асен II“, ул. „Падинето“, ул. „Йованец“ с номера 2, 4, 6 и ул. „Дружба“. След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.Във връзка с подмяна на спирателен кран на ул. „Солунска“, Център се налага спиране на водоподаването от 9:00 до 21:00 часа по бул. „Христо Ботев“от ул. „Петър Парчевич“ до ул. „Алабин“, по ул. „Бистрица“ от ул. „Цар Самуил“ до бул. „Христо Ботев“, по ул. „Цар Самуил“ от ул. „Иван Денкоглу“ до ул. „Солунска“, по ул. „Иван Денкоглу“ от ул. „Цар Самуил“ до ул. „ Княз Борис I“.Заради подмяна на сградно водопроводно отклонение на ул. „Васил Петлешков“, жк. „Хаджи Димитър“, се налага спиране на водоподаването от 9:00 до 19:00 часа по ул. „Васил Петлешков“ от ул. „Панайот Хитов“ до ул. „Ильо войвода“Без вода във връзка с подмяна на сградно водопроводно отклонение на ул. „Троян“ , жк. „Разсадника - Коньовица“ от 10:00 до 16:00 часа ще бъдат по ул. „Троян“ от ул. „Позитано“ до ул. „Коньовица“. Направа на връзка на уличен водопровод на ул. „Карамфил“, местност „Гърдова глава“, налага спиране на водоподаването от 9:00 до 21:00 часа по ул. „Карамфил“ от ул. Иван Багрянов“ до ул. „Маринковица“, ул. „Абанос“, ул. „Добри Божилов“, ул. „Найден Николов“, ул. „Острица“. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването.", "date": "2017.11.27", "title": "В части от Младост, центъра и още три района няма да има вода"}
{"url": "https://offnews.bg/politika/rashidov-kato-ivo-hristov-ii-v-balgaria-ostava-tova-koeto-ne-stava-z-670079.html", "text": "Бившият министър на културата и настоящ депутат от ГЕРБ Вежди Рашидов на практика обясни, че колегата му Иво Христов от БСП е прав за 80-те процента дебили.В национален ефир - ефира на БНТ, скулпторът реално увеличи процентите още повече, не оставяйки възможност поне 20 процента от хората у нас да живеят с илюзията, че не са от \"лошия материал\".Любопитно съвпадение е, че и шоуменът и новозаявен политик Слави Трифонов направи в събота вечерта доста подобно изказване.", "date": "2017.11.27", "title": "Рашидов като Иво Христов II: В България остава това, което не става за чеп за зеле"}
{"url": "https://offnews.bg/112/fenove-na-tcska-hora-na-kiril-domuschiev-platili-za-boia-na-macha-v-p-670080.html", "text": "Хора, близки до Кирил Домусчиев са дали пари на част от хората на Локомотив Пловдив, за боя на мача с ЦСКА. Това твърди Росен Петров от фен клуба на ЦСКА, който коментира  по време на футболната среща в неделя в Пловдив.Програмирано е да стане така. Хора, близки до Кирил Домусчиев са дали пари на част от хората на Локомотив Пловдив. Може да се провери дали тази фирма, която охранява, няма общо с Кирил Домусчиев\", заяви Петров пред Нова тв. По думите му собствениците на фирмата изнудвали клуба да охраняват срещата, защото в противен случай ще имат проблеми. \"Умишлено полицията е остана отвън, но това не е по вина на полицията. Това нещо се решава от собствениците на клуба. Когато те не желаят полицията да ги охранява, полицията не може да направи нищо\", заяви Петров в интервю за Нова тв. По думите му боят започнал от 4-5 души, от които двама руски граждани. Единият от тях бил \"легенда в ултракултурата в Москва\". Петров разказа, че провокаторите се приближили до футболистите на ЦСКА и започнали да ги плюят и с жестове да показват, че ще им прережат гърлото. \"Информацията, която имаме, показва, че всичко това е било предварително планирано\", каза Петров.По думите му няма как на високорискова футболна среща да няма засилена охрана и присъствие на полицията.Директорът на полицията в Пловдив ст. комисар Атанас Илков каза, че футболната среща е \"заявена\" от ръководството на Локомотив Пловдив. В искането се посочвало, че охраната в стадиона ще се бъде поето от частна охранителна фирма. \"Това е мач от рисковите категории и по тази причина полицаите бяха в непосредствена близост до стадиона, за да могат да реагират. И след като беше поискано съдействие от представител на БФС и сили на охранителната фирма, полицейските служители влязоха в стадиона\", обясни началникът на пловдивската полиция. Той потвърди, че сред 11-те задържани има и двама руски граждани. ", "date": "2017.11.27", "title": "Фенове на ЦСКА: Хора на Кирил Домусчиев платили за боя на мача в Пловдив"}
{"url": "https://offnews.bg/sviat/erdogan-shte-podade-ostavka-ako-opozitciata-dokazhe-che-ima-ofshorki-670078.html", "text": "Турският президент Реджеп Ердоган заяви, че е готов да подаде оставка, ако от опозицията докажат, че той и семейството му са укрили средства в данъчни убежища.Това изказване той направи, след като на 21 ноември лидерът на опозиционната Народнорепубликанска партия Кемал Кълъчдароглу обвини Реджеп Ердоган, че негови близки роднини са укрили средства в офшорки. Кълъдароглу също така поиска от президента да разкрие личното и богатството на семейството си във връзка със скандала с т.нар. .Тогава бяха публикувани данни, че синовете на премиера Бинали Йълдъръм притежават осем корабни компании в Малта.Ердоган предизвика опозиционният лидер да напусне политиката, ако не успее да представи доказателства в подкрепа на твърденията си. По думите му, ако Кълъчдароглу не публикува документи, той трябва да признае, че го очерня и да се извини.В петък адвокати на президента внесоха иск за неимуществени вреди на стойност 1.5 млн. турски лири или около 600 000 лева срещу Кемал Кълъчдароглу. ​", "date": "2017.11.27", "title": "Ердоган ще подаде оставка, ако опозицията докаже, че има офшорки"}
{"url": "https://offnews.bg/obshtestvo/zaplashiha-zhurnalist-sled-razsledvane-za-narkotrafik-670082.html", "text": "Журналистка е получила заплахи след като участвала в разследване за наркотрафик. На случая с Мария Димитрова от \"Зов нюз\" обърнаха внимание разтревожени дори „Репортери без граници”.„Заплашва ме Манчо Ковачев с нецензурни думи, както и че ще пострадам от нещо. По-късно, в едно интервю, което бе излъчено в „Бивол”, се разбира, че заплахите са за убийство срещу мен и моя издател. Тук искам да кажа, че издателят на Zovnews няма нищо общо с редакционната политика на сайта”, заяви в студиото на Нова тв Мария Димитрова от сайта zovnews.com.Тя обясни, че става въпрос за разследване на сайта Биволъ, откъдето потърсили Димитрова за съдействие. Тя трябвало да направи интервю с внука на жена, която е задържана в Цюрих по обвинения за наркотрафик. \"След излъчването на това интервю, получих тези заплахи. Всичко, което знам по темата, е историята на внука на бабата. Той твърди, че апартаментът им е отнет чрез измама от лицето, което ме заплашва – Манчо Ковачев. След това се налага да връщат пари. Момчето изказа предположение, че бабата е била муле, за да могат да се върнат тези пари”, разказва журналистът Мария Димитрова.След тези заплахи Мария подава жалби на четири места.„Има данни, че тази група работи заедно с полицаите. Три от тях са във Враца, а четвъртата – в София. Лично разговарях с Румяна Арнаудова. Това, което ни прави впечатление е, че за бабата, която беше задържана в Цюрих, знаят всички власти, но все още няма раздвижване по този случай. Парадоксалното в случая е, че бабата е подала жалби в прокуратурата и полицията във Враца, но два дни след това тя изчезва и след известно време се получава информацията, че тя е задържана в Цюрих”, сподели още журналистът Мария Димитрова. в групата участват братята Манчо и Анри Ковачеви, Никола Георгиев-Циганина и бившият полицай Цветан Благоев. ", "date": "2017.11.27", "title": "Заплашиха журналист след разследване за наркотрафик"}
