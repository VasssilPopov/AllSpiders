{"url": "https://offnews.bg/obshtestvo/14-godishno-momiche-rodi-dete-v-pazardzhik-694788.html", "text": "14-годишно момиче е родило дете в Пазарджик, съобщи д-р Маринела Захариева от болницата в града, цитирана от \"Фокус\".Тя е най-малката родилка за 2018-а, а наскоро е имало случай и със 17-годишна девойка, родила третото си дете.Лекарката предупреди, че малолетните и непълнолетните майки често не правят необходимите изследвания, което застрашава както собствения им живот, така и този на бебето.\"При настаняването на недоносените деца в отделението се полагат грижи за преодоляване на инфекциите, ако бебето има такива, и за наддаване на тегло. Имаме случаи на деца, които остават над месец и половина в отделението, докато достигнат до 2,5 килограма тегло\", уточни д-р Захариева.Тя допълни, че младите майки трябва да се грижат добре за бебетата, но и за себе си, за да не се стига до следващо раждане на недоносено дете. 140 са ражданията на недоносени бебета в болницата за 2018 година към днешна дата, от общо 690 раждания.", "date": "2019.01.02", "title": "14-годишно момиче роди дете в Пазарджик"}
{"url": "https://offnews.bg/sviat/rusia-vavezhda-shtit-sreshtu-podvodnata-diversia-694789.html", "text": "Руското министерство на отбраната започна разгръщането на хидроакустична противодиверсионна система ДИАБАС по всички свои военно-морски бази, съобщава „Известия“.С нейна помощ става възможно проследяването на подводни обекти, намиращи се в пределите на охраняемата акватория или в пряка близост с нея. Системата вижда вражески плавателни съдове и влекачи, а най-важното – подводни безпилотни апарати. Военният флот на всяка страна по света отделя особено внимание на новите средства за борба с подводната диверсия.В главния щаб на ВМФ твърдят, че системата ДИАБАС е разработена за защита на военно-морските бази и другите важни инфраструктурни обекти. Комплексът се състои от хидрофони и стандартен контейнер, в който са оборудвани работни места за операторите, проследяващи ситуацията в акваторията. Изнесените хидрофони – това са очите и ушите на ДИАБАС. Те могат да се установят както на дъното на акваторията, така и на пристанища и вълноломи. Системата е максимално мобилна.Контейнерът може да бъде натоварен на железопътна платформа, на камион или на самолет, и да бъде транспортиран до необходимата точка, без практически да бъде разкрито съдържанието му, тъй като с нищо не се отличава от останалите.Хидрофоните с висока степен на надеждност позволяват да се решават задачи за автоматично откриване и определение на параметрите на движение на подозрителните обекти. В режим онлайн те са способни да определят местонахождението, курса, скоростта и дълбочината, на които се намира диверсантът. С тяхна помощ може да се установи местонахождението и на цели над водата и във въздуха.В режим онлайн ДИАБАС ще дава указания на целите на бойците от антидиверсионните спецчасти, охраняващи обекта. За да може правилно да се избира тактиката за унищожение или неутрализиране на диверсантите, системата ще осъществява тяхната класификация и ще определя оборудването им, в това число наличието на оръжия и технически средства. С висока точност ДИАБАС може да различава плавателните съдове от подводните безпилотни апарати и да установява броя на нарушителите.Желателно е диверсионно-разузнавателните групи на противника да бъдат унищожавани, докато се намират на дъното. Затова на посочените от системата места бойците от спецчастите се издигат на катери. Предвидено е, че вражеските разузнавачи по правило започват обстрел с гранати – така прикритите диверсанти само изплуват на повърхността.Руската армия и флотът разполагат с противодиверсионни специални средства – комплексите ДП-62 „Дамба“. Те са създадени на базата на реактивните системи за залпов огън „Град“ и са предназначени за унищожаване на подводни диверсанти и свръхмалки подводници.Отрядите по противодействие на диверсионните сили и средства са оборудвани и с бързоходни катери от типа „Раптор“ и „Грачонок“, въоръжени с гранатомети и картечници с голям калибър. Новите системи за борбата с подводните диверсанти са жизнено необходими на съвременния флот, смята председателят на Клуба на моряците-подводници в Санкт Петербург капитанът от запаса Игор Курдин. Според него в руския военно-морски флот на борбата с подводните диверсионни сили отделят много по-голямо внимание, отколкото в съветското време.Командването на НАТО счита, че с провеждането на подобни специални операции може да се нанесе значителна щета на противника и в кратки срокове да се гарантира подриване на вражеския политически, икономически и военен потенциал, акцентира „Известия“. Диверсионно-разузнавателните сили на САЩ, Великобритания и Италия се смятат за най-съвременните в света.", "date": "2019.01.02", "title": "Русия въвежда щит срещу подводната диверсия"}
{"url": "https://offnews.bg/ikonomika/shte-ima-nova-ski-zona-v-severozapadna-balgaria-reshi-sadat-694793.html", "text": "Върховният административен съд (ВАС) окончателно отхвърли жалбата срещу екологичната оценка на Общия устройствен план на бъдещата туристическа и ски зона \"Миджур\". Екологичната оценка бе изготвена от Регионалната инспекция по околна среда и водите – Монтана и по-късно обжалвана от Асоциацията на парковете в България (АПБ), ръководена от Тома Белев. Сред аргументите на АПБ бе, че проектът ще застраши местообитанията на риса, кафявата мечка и европейския вълк в областта.Екологичната оценка първо бе обжалвана в Административния съд в Монтана, а след това и във Върховния административен съд, като и двете съдилища отхвърлиха аргументите на АПБ. Това се вижда от Решение № 16247, . От него става ясно, че Съдът намира за неоснователни твърденията на АПБ, че проектът е в нарушение на европейски директиви или Закона за биоразнообразието. Проектът предвижда изграждането на първата голяма ски зона в Северозападна България над село Чупрене, област Видинско, край най-високия в тази част на Балкана връх - вр. Миджур (2168 м.). Проектът е включен в Стратегията за развитие на туризма още през 2012 г. Предвиденият мащаб на зоната е от 500-700 хектара, като 1/4 от тях попадат в защитена зона \"Миджур\". Към проекта вече има заявен интерес от частни инвеститори.Планирани са 14 ски писти за спорт с обща дължина 16 км., както и изграждането на система за изкуствен сняг, 3-4 учебни площадки със ски училища, заведения за хранене и напитки и място за наем на ски екипировка. Сред предвидените съоръжения са лифтове, влекове, беседки и наблюдателници. Идеята беше приветствана от кмета на община Чупрене, Ваньо Костин, който очаква проектът да повиши заетостта в региона. ", "date": "2019.01.02", "title": "Ще има нова ски зона в Северозападна България, реши съдът"}
{"url": "https://offnews.bg/obshtestvo/goliama-grupa-balgari-blokirani-na-tasos-poveche-ot-20-chasa-694791.html", "text": "Българи останаха блокирани на остров Тасос след новогодишните празници. От консулството са подали информация, че заради влошено време фериботи няма да има.„В момента пътуваме с ферибота към континенталната част. Забавянето беше близо 20 часа. Голяма част от групата си бяха направили сметка, че трябва да платят нощувка до 1-ви януари и нямаха пари. Други пък останаха без лекарства. Чакахме в автобуса на пристанището”, каза потърпевшата Петя Пенкова пред Нова телевизия. „След това от агенцията ни казаха, че ще дойде ферибот, но не дойде. От бреговата полиция обаче ни съобщиха, че няма да има ферибот до края на деня”, каза още Пенкова.Представителят на туроператора Валентин Величков уверява, че за туристите е била платена допълнителна нощувка и закуска в същия хотел, в който са били отседнали.ЕТ „СВЕТЛА МЛАДЕНОВА- ПОХОД“ е с редовна регистрация в Националния туристически регистър, поддържан от Министерството на туризма, и функционира като туроператор и туристически агент, показа документалната проверка. Фирмата е със седалище и адрес на управление в София и има действаща застраховка, валидна до 19 юни 2019 г. Министерството на туризма продължава да следи казуса, до момента във ведомството няма постъпила жалба от туристи от тази група.Открит е телефон, на който при необходимост от съдействие туристите могат денонощно да подават сигнали. Номерът е 02/9046895.", "date": "2019.01.02", "title": "Голяма група българи блокирани на Тасос повече от 20 часа"}
{"url": "https://offnews.bg/ikonomika/pri-pokupkata-na-f-16-niama-da-ima-skriti-razhodi-zaiaviha-ot-lokhij-694797.html", "text": "\"Офертата ни за F-16 блок 70 за България включва пълен пакет с обучение за пилоти и наземни екипи, логистика, помощно оборудване и оръжия за всички оперативни нужди, което означава, че няма абсолютно никакви скрити разходи.\"Това заяви Джеймс Робинсън, директор \"Международно бизнес развитие на F-16\" в американската компания \"Локхийд Мартин\", цитиран от представителството им в България. Напомняме, че през декември  на американската компания пред другия главен претендент, предложен от Швеция - JAS - 39СD \"Gripen\".  Тъй като сделката с \"Локхийд Мартин\" надвишава предвидения бюджет от 1,8 млрд. лв. с ДДС, от компанията планират да работят с правителствата на САЩ и България за намаляването на разходите за изтребителите докато трае процесът по придобиване. Подобно твърдение беше изказано и от американският държавен секретар Майк Помпео, който през декември заяви, че САЩ са готови да \"нагодят окончателните параметри на потенциална продажба на изтребители F-16 към бюджетните и оперативни изисквания на България\".От \"Локхийд Мартин\" припомнят, че F-16 Блок 70 разполага с многоцелеви радар (AESA), който може да проследява 20 отделни цели едновременно и има обхват от над 160 морски мили срещу наземни цели - значително повече от другите изтребители от четвърто поколение. Според компанията изтребителят \"гарантира оперативната съвместимост с НАТО за десетилетия напред и отговаря идеално на потребностите на българската национална отбрана\" и икономиката и индустрията на България могат само да спечелят от партньорство с \"Локхийд Мартин\". По думи на компанията около 700 изтребители F-16 се ползват във военновъздушните сили на 10 държави-членки на НАТО в Европа. Сред тях е и южната ни съседка Гърция, която през декември обяви модернизацията на 84-те си изтребители F-16 от по-ранно поколение до стандарт Viper, който е подобен на новия блок 70, избран от българското правителство. \"На България няма да ѝ се налага да придобива каквито и да било допълнителни оръжия чрез отделни договори с трети страни или лицензи от правителства за интегрирането и използването им, които водят до допълнителни разходи и несигурност при другите оферти\", допълни още Робинсън.Изтребителите ще бъдат произведени в новия завод на компанията в Грийнвил, щат Южна Каролина, САЩ.", "date": "2019.01.02", "title": "При покупката на F-16 няма да има скрити разходи, заявиха от 'Локхийд Мартин'"}
{"url": "https://offnews.bg/sviat/izdirvani-ot-frantcia-teroristki-sa-zaloveni-v-turtcia-694798.html", "text": "При спецоперация в турския град Бурса са арестувани 12 души по подозрения за членство в ДАЕШ /Ислямска държава/, сред тях са две френски гражданки, издирвани от Интерпол с червена и синя бюлетина, съобщава агенция DHA.Дирекцията за борба с тероризма е получила сигнал за джихадисти, сражавали се под знамето на ДАЕШ в Сирия до неотдавна и установили се на различни адреси в Бурса. Екипите на антитерористите са провели паралелни операции в неделя и понеделник в центъра на Бурса и на територията на 4 съседни общини, атакувани са 12 адреса.Сред заловените 12 души от Сирия има три жени, от които две с френско гражданство и една със сирийско. Открит е и турският гражданин, който в тандем със сириец е осигурил прехвърлянето им в Турция и жилища за укриващите се. При претърсванията у французойките са намерени фалшиви лични документи с откраднати от сирийци самоличности.Един от заподозрените е признал, че в Сирия е бил охранител на командир от ДАЕШ, той също е задържан. От цялата група 5 души ще бъдат депортирани обратно, не се уточнява къде, за момента са настанени във временен център. След разпитите останалите 6 в петък ще бъдат предадени на съда.Агенция IHA съобщава за заловени мъж и жена, също от ДАЕШ. Те са открити в Кайсери в момент на подготовка на терористичен акт за новогодишната нощ. При разпитите Мурат Й. е заявил, че е пристигнал в Турция от Франция с намерението да започне джихад. Според него онези, които празнуват настъпването на Новата година, са „гяури“, държавите, управлявани с демокрация, вървят по пътя на дявола, а демокрацията трябва да бъде заменена с Шериат. Жената с него е Надя Н. от Мароко.При обиските са намерени цифрови устройства и множество снимкови материали, доказващи принадлежността им към Ислямска държава.", "date": "2019.01.02", "title": "Издирвани от Франция терористки са заловени в Турция"}
{"url": "https://offnews.bg/ikonomika/rabotodateli-naeli-rabotnitci-bez-trudov-dogovor-gubiat-pravo-da-uch-694796.html", "text": "Без право да участват в обществени поръчки в срок от 3 години остават работодатели, които са допуснали полагане на труд от работници и служители без сключен с тях и регистриран в НАП писмен трудов договор, дори ако са заплатили наложената санкция.Срокът започва да тече от датата на влизане в сила на наказателното постановление, дори ако са платили наложената за нарушението санкция. Според Закона за обществените поръчки (ЗОП) този вид нарушения на Кодекса на труда, освен че са основание за задължително отстраняване от обществена поръчка, не подлежат на изчистване.Причината е, че не е възможно да се отстранят със задна дата вредните последици за наетите лица в следствие на загубата на трудовите и осигурителните права за периода, през който те са полагали труд без трудов договор. В този смисъл ИА ГИТ не може да издаде удостоверение за липса на нарушение срещу доказателства за платена санкция, за каквото настояват работодатели. Не подлежат на отстраняване и нарушенията, свързани с наемане на непълнолетни лица без разрешение от Инспекцията по труда, както и на незаконно пребиваващи на територия на Р България чужденци.Възможността за доказване на надеждност чрез отстраняване на нарушението е регламентирана в чл. 56, ал. 1, т. 4 от ЗОП. Такава е предвидена само за нарушения, свързани със заплащането на труда, тъй като след изплащане на забавените възнаграждения се счита, че вредните последици от него са отстранени. Нарушенията на Кодекса на труда, основание за задължително отстраняване от обществена поръчка, са регламентирани в чл. 54, ал. 1, т. 6 от Закона за обществените поръчки.Всеки работодател може да заяви и да получи необходимите му удостоверения за удостоверяване на обстоятелства по ЗОП и други нормативни актове по електронен път с електронен подпис веднага, независимо от работното време на администрацията чрез внедрена от ИА ГИТ система.Системата генерира уникален код за достъп, който се отпечатва върху удостоверението и гарантира неговата автентичност вместо мокър печат и подпис.Чрез кода всеки възложител на обществена поръчка може да провери дали предоставеното от изпълнителя удостоверение е достоверно. Възложителите нямат основание да не приемат удостоверения, издадени по електронен път, т.е. през системата, която е разработена съгласно правилата за предоставяне на административни услуги по електронен път.Повече информация за процедурата, указание за използването на системата, достъпът до нея, както и до портала за проверка на автентичността на удостоверенията е публикувана в официалната интернет страница на ИА ГИТ . ", "date": "2019.01.02", "title": "Работодатели, наели работници без трудов договор, губят право да участват в обществени поръчки за 3 години"}
{"url": "https://offnews.bg/politika/prezidentat-niama-da-nalozhi-veto-na-spornata-grazhdanska-konfiskatcia-694799.html", "text": "Очакванията президентът Румен Радев да наложи вето на спешно прокараните промени в Закона за конфискацията останаха неоправдани. Това става ясно от съдържанието на  от 3 януари, в който обновеният Закон за противодействие на корупцията и за отнемане на незаконно придобитото имущество (ЗПКОНПИ) ще бъде обнародван. Напомняме, че поправките в него  дори след като собственикът е бил оневинен или наказателното производство срещу него е било прекратено. Имаше очаквания президентът Радев да наложи вето, тъй като мерките бяха приети от Народното събрание въпреки строгата критика на правната гилдия и обществото към тях. По този начин президентът , които предвиждат задържане на лица до 48 часа без уведомяване на близките им и на деца до 24 часа без информиране на родителите им. Промените в ЗПКОНПИ бяха внесени от ГЕРБ в отговор на тълкувателното решение на Върховния касационен съд, според което прекратяването на наказателно дело е \"абсолютна процесуална пречка\" за внасяне на иск за конфискация. Председателят на правната комисия и вносител на законопроекта Данаил Кирилов оправда спешните промени като каза, че решението на ВКС би могло да засегне над 300 започнати дела на стойност над 22 млн. лв.Предложените промени обаче всяха смут както в широката общественост, така и в правните среди.  адресирано до Кирилов бе внесено в Народно събрание. В писмото адвокатите изразиха сериозни притеснения по повод внесените промени. Според тях декларираната за поправките цел не е реалната и ЗПКОНПИ ще се явява \"бухалка\" срещу неудобните личности. \"Избирателното прилагане на закона, както и извършваните проверки по него, които няма да имат срок, говорят за други цели\", посочиха те. Въпреки че президентът Радев не наложи вето върху поправките, има очаквания магистратите от ВКС да ги обжалват пред Конституционния съд.", "date": "2019.01.02", "title": "Президентът няма да наложи вето на спорната гражданска конфискация"}
{"url": "https://offnews.bg/futbol/valverde-ne-znae-dali-shte-prodalzhi-da-vodi-barsa-694780.html", "text": "Треньорът на Барселона Ернесто Валверде изненадващо загатна, че може да напусне каталунците след края на сезона.Специалистът премина в тима преди началото на сезон 2017/2018. Под негово ръководство Барса спечели титлата, купата и суперкупата в Испания. В момента каталунците са на първо място в класирането на испанската Ла Лига с 37 точки от 17 мача.\"\", каза Валверде.", "date": "2019.01.02", "title": "Валверде не знае дали ще продължи да води Барса"}
{"url": "https://offnews.bg/futbol/ronaldo-prez-2019-otnovo-shte-bada-na-razpolozhenie-na-portugalia-694792.html", "text": "Суперзвездата на Ювентус Кристиано Роналдо разкри защо не желае да играе за португалския национален отбор след световното първенство в Русия.През лятото 33-годишният нападател напусна Реал Мадрид и се присъедини към \"бианконерите\". Той разкри, че е имал нужда от време, за да се адаптира към новия си отбор.\"2018 година беше най-добрата в моята кариера. В Серия А защитниците ме пазят също толкова зорко, колкото и в Испания, но има много по-малко пространства, понеже тимовете там разполагат с отлична отбрана.Да спечелим Шампионската лига е мечта, но не бива да я превръщаме в обсесия. Отборните трофеи са тези, които се броят. Аз работя именно за тях.През 2019 година отново ще бъда на разположение на националния отбор. Имахме договорка, че няма да играя в края на 2018. Аз съм на 33 години, смених една държава с друга, смених режима на тренировки и съотборниците си, така че исках време да се адаптирам\", каза Роналдо.Нападателят има рекордните 85 гола в рекордните 154 мача за националния отбор на Португалия.", "date": "2019.01.02", "title": "Роналдо: През 2019 отново ще бъда на разположение на Португалия"}
{"url": "https://offnews.bg/obshtestvo/ne-hvarliajte-elhite-podarete-gi-na-zoopark-694782.html", "text": "Ако сте на път да приберете празничната украса и да изхвърлите елхата, спрете - вместо за боклук, тя може да послужи чудесно за храна на животните в зоопарка, напомниха от Центъра за защита на природата и животните в Добрич, цитирани от БНР. Оттам призоваха добричлии да дарят елховите си дръвчета на местната зоологическа градина.В зоопарка, който е уникален не само за България, но и за Източна Европа, се отглеждат над 140 животни от 42 вида.Храната за зимния период за всички животни вече е осигурена, направени са и индивидуалните диети за всеки вид, въпреки това даренията винаги са от полза. Непотребните коледни дръвчета са прекрасна храна за животните в зоопарка, тук могат да бъдат засадени и елхите в саксии, сподели новият директор на Центъра Християн Христов.", "date": "2019.01.02", "title": "Не хвърляйте елхите! Подарете ги на зоопарк"}
{"url": "https://offnews.bg/sviat/28-sa-zaginalite-pod-ruhnalia-blok-v-rusia-obnovena-694738.html", "text": "Двадесет и осем са жертвите на частичното срутване на жилищен блок в руския град Магнитогорск до момента. РИА Новости съобщава за намирането на тленните останки на още четири деца, загинали при трагичния инцидент.Надеждите за повече оцелели намаляват, след като температурите в града в Южен Урал паднаха до минус 15 градуса по Целзий.Блокът се срути на 31 декември при взрив на битова газ. Първоначално бе съобщено за 4 жертви. До вчера те се увеличиха на 9, тази сутрин първо бе съобщено за 11-о, после - и за 13-о извадено тяло. Потвърдените жертви вече са 28.Една от откритите жертви е дете. Друго, извадено в критично състояние, но живо, вече е транспортирано в болница в Москва. 10-месечното момченце прекара 36 часа под развалините. Майка му се спасила с 3-годишното му братче. Тя е неотлъчно до бебето в реанимацията на московската болница. Бащата е невредим - бил на работа по време на взрива.Днес в Челябинската област е ден на траур.", "date": "2019.01.02", "title": "28 са загиналите под рухналия блок в Русия (обновена)"}
{"url": "https://offnews.bg/offtopic/politcia-se-otzova-na-detski-pisak-i-kriasatci-zashto-ne-umresh-ok-694783.html", "text": "Мъж вдигна на крак полицията в Западна Австралия навръх Нова година.Минувач чул писъци на дете и мъж, който повтарял \"Защо не умреш?\" и подал сигнал.След като пристигнали в дома в покрайнините на Пърт, полицаите открили мъж, който се опитвал да убие паяк.В туит полицията уточнява, че никой не е бил наранен \"с изключение на паяка\", а по-късно неин говорител лаконично обяснява пред Би Би Си: \"Това просто е един от онези случаи, при които очакваш да завариш едно, а виждаш съвсем друго\".", "date": "2019.01.02", "title": "Полиция се отзова на детски писък и крясъци 'Защо не умреш?'. Оказа се мъж, уплашен от паяк"}
{"url": "https://offnews.bg/offtopic/fenomen-volen-siderov-v-izpalnenie-s-preslava-video-694790.html", "text": "Лидерът на \"Атака\" и депутат от управляващата коалиция Волен Сидеров отново седна зад барабаните, този път за изпълнение с поп-фолк певицата Преслава. Това се вижда на кадри от коледното празненство на \"Атака\", които бяха излъчени по телевизия \"Алфа\".Записи, на които се вижда как Сидеров и Преслава изпълняват някои от хитовите ѝ парчета като \"Лъжа е\" и \"Феномен\", вече трупат гледания и в социалните мрежи. Ето го и виртуозното дуо. Сидеров не за първи път впечатлява със своите умения на барабаните - преди време в социалните мрежи се завъртя  в изпълнение на Sweet Child O' Mine на рок бандата Guns N' Roses.", "date": "2019.01.02", "title": "Феномен: Волен Сидеров в изпълнение с Преслава (видео)"}
{"url": "https://offnews.bg/kultura/brajan-mej-s-nova-pesen-za-parvi-pat-ot-godini-video-694787.html", "text": "Китаристът и композитор на \"Куин\" Брайън Мей издаде нова песен за първи път от години. Тя е вдъхновена от изследването на космоса и публикуването ѝ съвпадна с предполагаемия момент, в който сондата “New Horizons\" е преминала край Ултима Тулу - най-отдалеченото от Земята небесно тяло, изследвано пряко от човечеството.\"\", заяви Мей в щата Мериленд от централата на проекта - Лабораторията за приложна физика на института \"Джонс Хопкинс\". В полета на \"Ню хърайзънс\" основен партньор е и НАСА.\"\", каза Брайън Мей.", "date": "2019.01.02", "title": "Брайън Мей с нова песен за първи път от години (видео)"}
{"url": "https://offnews.bg/ikonomika/api-ne-se-otkazva-ot-vinetkite-po-skorostnata-tangenta-tova-ne-e-grad-694742.html", "text": "Агенция Пътна инфраструктура не се отказва от идеята да се плащат винетки за Северната скоростна тангента край София.  „Северната скоростна тангента никога не е планирана като градски булевард. От самото начало нейното предназначение е било да изнесе целия транзитен трафик извън София и този път много успешно изпълнява тази роля\", заяви инж. Дончо Атанасов от ръководството на АПИ в сутрешния блок на Нова телевизия.Той посочи, че преговорите, които се водят със Столична община, трябва да прецизират всички крайградски части и това \"къде ще има винетки, къде няма да има, къде ще има тол система”.Според Атанасов целта е да се намери такова решение, което да не лишава АПИ от приходите от пътни такси от този път.През Северната скоростна тангента преминават на годишна база над 10 млн. автомобила. Затова според представителя на агенцията, дори само само 1 млн. автомобили да нямат винетки за преминаването по този път, се губи огромен ресурс.По повод сигналите за проблеми в системата за новите винетки инж. Дончо Атанасов обясни, че всички проблеми в електронната система ще бъдат изчистени.Зрители на Нова телевизия сигнализираха, че системата не работи коректно – някои са платили два пъти винетката си, а други имат проблеми с конвертирането на винетките от хартиени в електронни, имаше и информация за блокирани машини за продажба на винетки по бензиностанциите.", "date": "2019.01.02", "title": "АПИ не се отказва от винетките по Скоростната тангента: Това не е градски булевард"}
{"url": "https://offnews.bg/analizi-i-komentari/borisov-vizhda-che-e-omraznal-na-naroda-694766.html", "text": "Логиката показва, че напрежението в обществото ще продължи да расте, защото понякога не е нужно да има поскъпване, достатъчно е да има анонс за поскъпване. Понякога общественото мнение вижда проблема там, където има дори само опасения. Така че през зимните месеци, които са трудни за всяка една власт у нас, може да се очаква и социално напрежение. В България зимата винаги е политически фактор.От друга страна, ако погледнем данните за това как хората възприемат икономиката, се оказва, че се намираме в сравнително добра точка по отношение на масовите възприятия за икономиката. Като казвам добра – това не означава, че оптимизмът преобладава, но просто песимизмът малко е намалял. Това може би е втората добра точка от началото на века насам. Така че – може да има ръст на икономическата тревога в обществото, но все пак базата, от която се почва, не е чак толкова лоша. И това е нещото, на което се надява правителството на Бойко Борисов. Още повече, че правителството ще се опита да удържи скоковете на цените. Но изниква и въпросът колко въобще може да се удържа това, защото част от тези цена са и икономически фактор, те не са зависими от политически натиск.Кабинетът всячески ще се опита да избута зимните месеци, за да влезе в предизборна кампания. А се знае, че когато се влезе в предизборна кампания, дори и опозицията да прави нещо, то се таксува като предизборно и минава по-леко за властта.ГЕРБ е и лидерска партия, но и партия с много сериозни структури на местно ниво. Бих казал, че това, което отличава ГЕРБ от някогашното НДСВ, което също беше лидерска партия, е това, че ГЕРБ се вкорени по места. Това е надеждата на ГЕРБ, че ще имат добър резултат на местните избори, където им е силата. Има и още нещо – на предните местни избори те взеха толкова много, че сега и малко да загубят, ще изглежда като отстъпление. ГЕРБ, за да стигнат на местните избори, трябва да победят на европейските. Защото загубят ли на европейските, ще трябва да се подложат и на парламентарни.От днешна гледна точка по-вероятно е те да спечелят европейските избори. Но какво ще каже обществената емоция, това е съвсем друг въпрос. Защото видно е че има изхабяване на публичния образ на управлението. Има го усещането, страха за ценови скок и, не на последно място, има доста активна позиция, както и кандидати за нови играчи. Това означава, че хората ще се озъртат за алтернативи. Всичко това прави задачата на ГЕРБ не много лесна и ако се осланяме само на логиката, може да сбъркаме.Но логиката все пак казва, че най-вероятно ГЕРБ ще се стреми към победа на европейските избори с всички сили и средства. Ползвайки енергията и инерцията от тях ще се опита да вземе и местните и евентуално може да мечтае и за пълен мандат, ако не реши да ползва удобните местни избори за вот две в едно – парламентарни и местни заедно. ГЕРБ ще се мъчи всячески да избута перспективата за вот две в едно и ще се мъчи да изкара пълен мандат най-малкото защото при едно служебно правителство все пак Румен Радев е този, който ще има думата.А това не е нещо, което се харесва на ГЕРБ. Що се отнася до обществената подкрепа – има, разбира се, ерозия при ГЕРБ, както при всяка управляваща партия. Тази ерозия не е толкова бърза, колкото на опозицията би ѝ се искало. Защото в момента ГЕРБ все още води с малко, буквално с под процент. Истината е, че силната опозиция направи и ГЕРБ силен. Тази поляризация ги стегна, но колкото и да ги стяга – проблем след проблема, скандал след скандал, протест след протеста – ГЕРБ се поизносва. И разликата, която беше доста по-голяма, сега е минимална. През 2018 г. ГЕРБ по-скоро бяха в отбрана – успешно оцеляваха, успешно се отбраняваха. Ние, българите, обаче винаги се оглеждаме за рестарт на системата, за проветряване. А ГЕРБ е във властта вече 10-ина години. Те и да искат, няма откъде да извадят целия този блясък, цялото това въодушевление от първите години.Забележително е, че те все пак удържат.Ние влизаме в едно нормално русло – силна опозиция, отбраняващи се управляващи, протести. Това е самата политическа нормалност. Още от самото начало, когато влезе във властта, Бойко Борисов като види някакво напрежение, се опитва да тушира недоволството. Без да прави болезнените реформи, които са нужни за обществото. Борисов отлага трудното и отдавна всички знаят, че при протест имат голям шанс да получат това, което искат. Все пак, в интерес на обективността трябва да кажем, че това правителство удържа и на някои протести.Преди година вече министър Нено Димов удържа на протестите. Но има и неща, които не могат да се удържат, както беше с репликата на Валери Симеонов. Освен, че е изборна година, тя е много интересна и от гледна точка на съдебната власт – тя навлиза в края на мандата на един главен прокурор. През 2018 година за първи път видяхме, че ПГ на ГЕРБ малко скърца със зъби срещу някои решения на Борисов. Разбира се това е т. нар. тактически похват на доброто и лошото ченге. Но както беше тактически похват, в един момент май наистина се чуха реплики като „Абе защо да даваме своите“, „Защо не ги запазим“.Преднината на ГЕРБ изтънява. Не че БСП много расте. Обаче проблемът е, че ГЕРБ се износва. Ако се появи ясна преднина на БСП – това би било нова политическа ситуация, която Борисов не познава. Но дори и при нова политическа ситуация, той, струва ми се, е решен да върви докрай. Големият проблем ще е не в социологията, или пък БСП и ДПС заедно да имат повече евродепутати от ГЕРБ и патриотите, да речем, и това да даде повод на опозицията да каже „изтича ви времето“. А когато ДПС каже „изтича ви времето“, това обикновено е сериозна работа.Борисов ще хвърли всичко, за да спечели европейските избори. Той няма друг избор. Първият и най-голям страх на Борисов е, че не се очертава някакъв „хепи енд“ в житейско-политически план. Някак си изглеждаше така, сякаш той ще ползва засилката на своето управление и в един момент ще може да превключи към президентството, което ще е своеобразен политически епилог. Президентството, на всичкото отгоре, освен, че е по-спокойна политическа длъжност, пасва на неговата политическа природа. Свързано е със слава, без особена отговорност и с мъдро политическо присъствие на арбитър – нещо, което на Борисов му се услажда и му се отдава. Но нищо такова не се очертава. Много сериозен конкурент взе, че се появи в лицето на Радев. И вероятно в ГЕРБ и персонално Борисов се чудят дали не е изтървал момента.Вторият политически страх за Борисов е непосредствена, ако наистина се намери някой /да речем служебен кабинет или нещо подобно/, който тръгне да го ревизира. Третият политически страх на Борисов е, че няма удобна опция за следващото раздаване на картите. Тоест ако утре има предсрочни избори и ГЕРБ победи, възниква въпросът С кого след това? Не на последно място има страх у Борисов от народа. Струва ми се, че той познава добре народа си и знае, че идва момент, в който дори нещата да са добре, може на народа да му е писнало. Може икономиката да показва хубави работи, социологията – още по-хубави, проправителствената преса да пише страшни неща. Но Борисов знае, че обърне ли се общественият климат, всичко това, което е изглеждало като блясък, може да се превърне в горчилка. Справка – пътищата. Това, което им беше сърцевината, самият плакат „Градим за България“ в момента се обръща срещу тях. Ето така от черно става бяло и от ефект става дефект. Борисов ги знае тези неща. ГЕРБ пада жертва на собствената си реклама.", "date": "2019.01.02", "title": "Борисов вижда, че е омръзнал на народа"}
{"url": "https://offnews.bg/ikonomika/do-25-ianuari-api-i-stolichna-obshtina-reshavat-za-severnata-skorostna-694794.html", "text": "До 25 януари работна комисия на експерти от Агенция „Пътна инфраструктура“ и от Столична община трябва да излезе с решение, с което да се удовлетворят исканията както на агенцията, така и на общината относно ползването на участъци от републиканската мрежа на територията на общината, включително и на Северната скоростна тангента.\"Целта е да не се намаляват приходите на агенцията от пътни такси, основно тол за превозните средста над 3,5 тона, които ще се събират от 16 август, тъй като те са необходими за изграждането и поддържането на инфраструктурата\", заяви инж. Глосов. Заместник-кметът на София Дончо Барбалов каза след срещата, че има още много да се работи на експертно ниво, защото трябва да намери законосъобразна форма, която да е съобразена с очакванията на хората от столицата, но и да се осигури финансов ресурс за развитието и поддържането на транспортната инфраструктура.Г-н Барбалов подчерта, че предстои да се обсъди дали Столична община ще има възможност да поддържа Северната скоростна тангента, тъй като в момента 16-километровият участък се поддържа от АПИ.\"Надявам се в рамките на добрия диалог да намерим приемливо за всички решение\", каза заместник-кметът на София", "date": "2019.01.02", "title": "До 25 януари АПИ и Столична община решават за Северната скоростна тангента"}
{"url": "https://offnews.bg/obshtestvo/api-shofiorite-da-tragvat-na-pat-s-avtomobili-podgotveni-za-zimni-us-694795.html", "text": "Шофьорите, на които в следващите дни предстои пътуване е необходимо да тръгват на път с автомобили, подготвени за зимни условия.Националният институт по метеорология и хидрология определи за утре жълт код за опасно време в по-голяма част от Южна България, където се очакват снеговалежи и образуване на снежна покривка. Агенция „Пътна инфраструктура“ апелира шофьорите на тежкотоварни превозни средства и на леки автомобили да тръгват на път само с подходящи гуми, да карат със съобразена скорост и повишено внимание, спазвайки дистанция и указанията на контролните органи.Блокирането на движението от автомобили, които не са подготвени за зимни условия, затруднява работата на снегопочистващата техника и възпрепятства пътуването на всички останали шофьори.При необходимост е възможно да се спира движението за извършване на снегопочистване и превантивна обработка на пътните участъци, за да се избегне възникването на пътни инциденти.Областните пътни управления и снегопочистващите фирми работят на 24-часов режим и са в готовност за поддържане на републиканската пътна мрежа.", "date": "2019.01.02", "title": "АПИ: Шофьорите да тръгват на път с автомобили, подготвени за зимни условия. Жълт код за сняг в Южна България"}
{"url": "https://offnews.bg/sviat/ankara-ochakva-delegatcia-ot-sasht-zaradi-giulen-694784.html", "text": "Довечера в турската столица Анкара се очаква да пристигне делегация от САЩ, съставена от прокурори и служители на ФБР, ангажирани с разследването срещу ислямския проповедник Фетхуллах Гюлен, съобщава CNN Turk.Турция разчита изключително много на засилените връзки с Америка в сферата на правната помощ, както и на възможната екстрадиция на Гюлен, тъй като той главният обвиняем за опита за преврат от 15 юли 2016 г., заяви преди дни правосъдният министър Абдулхамит Гюл. ФБР разследва мрежата от чартърни училища на изгнаника в Пенсилвания, а външният министър Мевлют Чавушоглу неотдавна информира, че в 15 щата тя продължава да функционира. В Ню Джърси бе задържан един от имамите на организацията ФЕТО на Гюлен. Групировката е разследвана и за трафик на хора, укриване на данъци, фалшифициране на документи.Надеждите на министър Гюл са свързани най-вече с „екстрадирането на главатаря на терористите и това трябва да бъде приоритет за правовата държава“. По време на лидерската среща на Г-20 в Аржентина Доналд Тръмп увери Реждеп Ердоган, че в Америка се работи усилено по този въпрос.Един от обвинителните актове срещу Гюлен е готовБюрото за борба с тероризма и организираната престъпност при главната прокуратура в Истанбул приключи разследването на международните структури на ФЕТО, готов е обвинителният акт, предаде Анадолската агенция. В него подробно са изложени статистически данни, както и стратегията, училищната мрежа и дейностите ѝ. Заподозрени са 4 167 души, все още действащи за целите на организацията в 110 страни.Според обвинителния акт лидерът на ФЕТО е успявал да се сближи с елитите и управляващите кръгове на различните държави и е отварял клонове на организацията си със стратегия, съобразена с характера на всяка страна. Така той открил училища, учебни и културни центрове, езикови курсове в 160 страни, създал е различни сдружения и компании и е привличал членове на организацията.Международната дейност на Гюлен започва от 1990 г., той създава близо 400 учебни заведения, сред които и университети – предимно в бедни държави и региони, като предоставя по-високо качество на обучението и по-модерни технологии и така търсенето на място в тях нараства, отбелязва документът. Впоследствие организацията става все по-селективна по отношение на студентите и учениците и въвежда такси. Училищните администратори агитират децата да предпочитат именно тези учебни заведения. Планът е по този начин съответната държава да се отнася със симпатия и подкрепа към образователната дейност на Гюлен. Спонсорите на „International school“, както е наречена бързо структуриращата се мрежа, са възнаграждавани.За да се открие училище във Великобритания, например, е необходимо разрешение от правителството, а лицензът му принадлежи. Част от преподавателите са избирани от англоговорещи страни и тъй като официалният език в Обединеното кралство е английският, турският се преподава като избираем предмет. Мисионерите на ФЕТО полагат усилия да разширяват популярността на тези училища в средите на авторитетни и влиятелни хора и децата им, родителите са включвани в училищните настоятелства. Целта е да се разгърне дейност в политическия, икономическия и социалния живот на страната.Диалог с християнски и еврейски организацииМеждународната стратегия на организацията ФЕТО цели да гарантира, че хората в съответната страна ще продължат да живеят според собствената си религия, а не по силата на заповедите и забраните на Корана. Така местните хора я приемат без резерви, е отбелязано в обвинителния акт. Посланията и цялостната стратегия на ФЕТО в чужбина се различават от тези на другите религиозни групи. Мисионерите не игнорират поддръжниците на Европа в частните или обществените училища и запазват мълчание по чувствителните въпроси, които биха предизвикали негодувание. Те пренебрегват много ислямски групи с корени от Турция и други държави, и установяват траен диалог с християнски и еврейски организации, които според Гюлен са подходящи за философията на мюсюлманството. ФЕТО се интересува от имената на интелектуалци, на хора от елита с влияние във властта и ги кани на събрания и семинари.Учебните институции на тази организация в чужбина са контролирани от Федерацията за образование и култура за връзки с Турция „Джихан“ /CİHANFED/. Контролът включва всичко – училища в чужбина, финанси, назначения на преподаватели, въпросите на обучаващите се, а Федерацията организира посещенията в Турция. В обвинителния акт са изброени всички училища на Гюлен по света, като специално място е отредено на тези в САЩ.Зелена карта и право на живот в АмерикаФетхуллах Гюлен заминава за САЩ през 1999 г. малко след залавянето на лидера на кюрдската ПКК Абдуллах Йоджалан (заточен и до днес на остров Имралъ в Мраморно море) и там получава огромни възможности, каквито нито една западна страна не би му предоставила. С протекцията на ЦРУ американският съд одобрява заявлението му за „зелена карта“ и Гюлен получава правото да живее в САЩ. С пристигането си там и с подкрепата на ЦРУ той прокарва стратегията си за диалог между религиите, толерантността и всеобщ мир. Така на американска територия успява да основе федерацията Turkish Amerikan Alliances, създават се 165-170 компании и организации. Тези дружества възникват като културни центрове, мозъчни тръстове, образователни институции и частни училища. Привличат и ангажирани местни съветници, губернатори, сенатори от Конгреса, а хората на Гюлен участват в предизборните им кампании. Американски политици организират често екскурзии до Турция в знак на благодарност. ФЕТО разкрива около 135 училища в САЩ с над 45 000 ученици и студенти.Дългата ръка на ГюленИслямският проповедник разширява дейността си и в Европа, Азия и Африка, като в повечето страни печели подкрепата на управляващите и спокойно установява лобистките си структури. Особено на Балканите (в т.ч. България, Македония, Румъния и др.), в Африка и турскоговорещите републики (в Русия) основната цел на организацията му е да наложи възгледите си на децата на държавните служители, на военните, на ръководителите на администрациите и финансовите ведомства. Целта е управлението и политиките на съответните държави да бъдат поставени под контрол, се посочва в обвинението.Организацията ФЕТО организира олимпиади по турски език, по мюсюлманските байрами прави щедри дарения. Така с фалшивия имидж на добротворство успява да проникне в икономиката и бюрокрацията на страните, и укрепва влиянието си. Истинската цел на ФЕТО, маскирана с просвещение, е набиране на сведения за сигурността и разузнавателните служби на всяка страна, които предава на ЦРУ и на другите служби по света, което означава международен шпионаж, подчертава обвинителният акт.", "date": "2019.01.02", "title": "Анкара очаква делегация от САЩ заради Гюлен"}
{"url": "https://offnews.bg/sviat/zaginalite-v-aviokatastrofi-se-uvelichili-nad-12-pati-za-1-godina-694743.html", "text": "Рязко увеличение на жертвите в самолетни катастрофи има през 2018 година спрямо 2017-а, показват данни, цитирани от Би Би Си.556 души са загинали в авиокатастрофи м.г. при само 44 починали при инциденти година по-рано, съобщи \"Мрежа за авиационна безопасност\" (ASN). 2017-а е и най-безопасната в авиационната история, а 2018 г. е №9.Най-тежкият инцидент миналата година беше през октомври, когато самолет на Lion Air се разби в Индонезия. Загинаха 189 души.Холандската фондация ASN припомня, че през 2018 г. са станали 15 смъртоносни авиоинцидента. Сред тях са още авиокатастрофа в Куба през юли, която отне живота на 112 души и за която се смята, че е причинена от човешка грешка. През февруари 66 души загинаха в самолетна катастрофа в Иран. Други 51 загинаха през март, когато самолет се разби, кацайки на летище Катманду в Непал.И все пак като цяло положението е по-добро, отколкото преди 20 години. \"Ако нивото на инциденти беше останало същото, като преди 10 години, миналата трябваше да има 39 смъртоносни инцидента\", обясни изпълнителният директор на ASN Харо Рантър. През 2000 г. е имало 64 смъртоносни инцидента. Сегашната ситуация показва изключителен прогрес по отношение сигурността на пътниците в сравнение с последните 2 десетилетия.", "date": "2019.01.02", "title": "Загиналите в авиокатастрофи се увеличили над 12 пъти за 1 година"}
{"url": "https://offnews.bg/tenis/nova-kontuzia-spira-nadal-ot-uchastie-v-brizban-694785.html", "text": "Испанският топ тенисист Рафаел Надал се отказа от участие в турнира в Бризбън заради разтежение на мускул на левия крак.  Добрата новина е, че травмата не е чак толкова сериозна и Матадора по всяка вероятност ще участва в надпреварата от Големия шлем \"Australian Open\".\"След толкова време без да се състезавам, почувствах лека болка в левия крак. Направих ядрено-магнитен резонанс, който показа много леко разтежение, но все пак го има. Той увери, че се чувства по-добре, отколкото 4 дни по-рано.Годината бе тежка за Матадора откъм контузии, заради които пропусна ключови турнири и не успя да защити позицията си на №1 в световната ранглиста.Испанецът игра само в девет турнира през 2018 година и спечели пет титли. 32-годишният тенисист искаше да се завърне в Тура за първи път от 7 септември насам, когато на 1/2-финал на US Open срещу Хуан Мартин дел Потро се отказа.", "date": "2019.01.02", "title": "Нова контузия спира Надал от участие в Бризбън"}
{"url": "https://offnews.bg/zdrave/tokuda-zapochva-robotizirana-koremna-hirurgia-694767.html", "text": "Болница \"Токуда\" разширява обхвата на приложение на роботизираната хирургия с робота Да Винчи. Първите три оперативни интервенции в областта на коремната хирургия бяха извършени успешно от сертифициран от Intuitive екип на Клиниката по чернодробно-жлъчна, панкреатична и обща хирургия, съобщиха от лечебното заведение.От началото на 2019 г. предстои да започне същинската част от програмата за въвеждане на робот-асистирани интервенции в коремната хирургия, когато ще се разшири обемът на тази дейност, като се включат онкологични и неонкологични заболявания на черния дроб, панкреаса, стомаха, чревния тракт, далака и надбъбречните жлези.Първите операции са извършили проф. Кирил Драганов, дмн, д-р Анастазия Петреска, д-р Димитър Русенов, д-р Галя Ченгалова, д-р Елмира Даскалова и медицинските сестри Гергана Тунчева и Гергана Кленовска.Роботът Да Винчи позволява на хирурга достъп и до най-трудните и предизвикателни области в коремната кухина с изключителна прецизност и гъвкавост. Роботизираната хирургия дава възможност за постигане на атравматичност - по-малки разрези и отвори на коремната стена, по-малка интраоперативна кръвозагуба, респективно намаляване на нуждата от кръвопреливане.Не на последно място остава и козметичното предимство на метода - по-малки белези. Триизмерната визуализация на оперативното поле позволява на хирурга да вижда увеличени изображения в реално време в коремната кухина и дори и най-малките детайли от структурата на органите, кръвоносните съдове и нервите. Това означава по-детайлна, чиста видимост и точност при операцията. Специализираните инструменти имат многократно по-голяма гъвкавост от човешката китка, а технологията изчиства движенията на хирурга от случайни потрепвания. Всичко това осигурява по-голяма прецизност и сигурност при операцията.Хирургия, която някога е изисквала големи разрези и дълготрайно възстановяване, сега може да се извърши през три или четири малки отвора и с технология, която осигурява максимална точност. Роботизираната хирургия дава предимства при работата на хирурга и позволява по-бързо възстановяване и връщане към обичайния стил и начин на живот на пациентите.След гинекологията и урологията, въвеждането на роботизирана в коремна хирургия е нов етап в развитието на високотехнологичните оперативни техники в България.", "date": "2019.01.02", "title": "Токуда започва роботизирана коремна хирургия"}
{"url": "https://offnews.bg/obshtestvo/su-otkriva-dva-instituta-po-pravo-ikonomika-i-intelektualna-sobstven-694730.html", "text": "Откриването на два института към Софийския университет предвижда проект на постановление на Министерския съвет, чието гласуване предстои през януари.Те са Югоизточноевропейски институт по право, икономика и интелектуална собственост и Институт „Големи данни в полза на интелигентно общество“. Инициативата е на Академичния съвет на висшето училище.В ЮИПИИС ще се извършва дългосрочна научноизследователска дейност чрез обединяване усилията на преподаватели от различни научни специалности и факултети на СУ за развитието на науката в областта на правото, икономиката и интелектуалната собственост - уточнява министърът на образованието Красимир Вълчев, който е вносител на проекта.Създаването му ще позволи провеждането на научноизследователска дейност с национално и международно значение по проекти и програми. Ще се насърчи изготвянето на съвместни изследователски проекти с чуждестранни партньори, ще се повишат обемът и качеството на научните разработки, включително чрез създаване на нови научни знания и научноприложими продукти, уверява той в доклада си към проекта.В института няма да учат студенти по специалности от акредитираните професионални направления във висшето училище. Той ще обединява преподаватели от Юридическия факултет, Стопанския факултет и други звена на висшето училище.В ГДПИО ще се развива интердисциплинарна научноизследователска и иновационна дейност в областта на големи данни и изкуствен интелект съвместно с правителствени организации, индустрията и предприемачи, уточнява министърът. Звеното ще способства за създаване на цялостна научноизследователска среда и стимулиращи възможности за осъществяване на научна дейност и предоставяне на услуги, отговарящи на потребностите на обществото, както и за разширяване и укрепване на връзките на университета с бизнеса и индустрията чрез трансфер на технологии и научни резултати.Предвидено е в основното звено да работят най-малко 15 души в четири структурни звена: секция „Анализ на големи данни“, секция „Интегриране на големи данни“, секция „Визуализация на големи данни“ и секция „Методологии и технологии за големи данни“.Досега висшето училище няма открити в структурата си научноизследователски институти.", "date": "2019.01.02", "title": "СУ открива два института: по право, икономика и интелектуална собственост и за големи данни и изкуствен интелект"}
{"url": "https://offnews.bg/sviat/si-dzinpin-tajvan-shte-se-obedini-s-kitaj-694739.html", "text": "Президентът на Китай Си Дзинпин каза, че Тайван ще се обедини с Китай и призова гражданите да го приемат. Той отново повтори призива на Пекин за мирно обединение на принципа една държава – две системи. Все пак китайският държавен глава не пропусна да отбележи, че страната му си запазва правото да употреби сила.Си Дзинпин допълни, че и двете страни са едно и също китайско семейство и че тайванската независимост е „против хода на историята“.„Отношенията с Тайван са част от китайската вътрешна политика, а чуждестранна намеса е недопустима. Пекин си запазва правото да предприеме всички необходими мерки срещу чужди сили, които се месят в мирното обединение и подклаждат сепаратизма в Тайван“, бяха думите на Си Дзинпин.", "date": "2019.01.02", "title": "Си Дзинпин: Тайван ще се обедини с Китай"}
{"url": "https://offnews.bg/futbol/transferna-tcel-na-tcska-se-izplazna-694769.html", "text": "ЦСКА ще се размине с една от трансферните си цели през зимния трансферен прозорец. Става въпрос за Ишмаел Байду от Септември. Както е известно, треньорът на ЦСКА Нестор Ел Маестро силно желаеше Байду в състава си, но той няма да отиде при \"червените\".Причината - липсата на европейски паспорт на бързоногия ганаец от състава на столичани. В ЦСКА към момента има петима играчи извън ЕС, което се е оказало проблем за трансфера, съобщава \"Меридиан мач\".От \"Армията\" вече са задействали процедура по натурализирането на Жеферсон, за да се освободи поне една квота. Известно е, че според правилника само трима играчи, които нямат паспорт от страна на ЕС, могат да бъдат в групата за мачовете.Иначе ЦСКА се опитва да привлече крилото на гръцкия Паниониос - Сърджан Спиридонович. \"Червените\" следят ситуацията около австриеца с оглед на почти сигурната продажба на Кирил Десподов, пише \"Тема Спорт\".Спиридонович е основен футболист на Паниониос, като е взел участие в 11 от 14-те двубоя този сезон. Бил е титуляр във всеки един от мачовете и е записал три асистенции.25-годишният офанзивен футболист дебютира при професионалистите в Аустрия Виена. Играе последователно в италианските Виченца и Месина, а преди да премине в Паниониос е бил част от Адмира Вакер.", "date": "2019.01.02", "title": "Трансферна цел на ЦСКА се изплъзна"}
{"url": "https://offnews.bg/obshtestvo/nimh-se-razdelia-s-ban-i-minava-kam-ministerstvoto-na-obrazovanieto-694770.html", "text": "Националният институт по метеорология и хидрология се разделя с Българската академия на науките, считано от 1 януари.След продължителни протести заради незначителното финансиране, преразпределяно от Академията към НИМХ, министърът на образованието Красимир Вълчев се включи като посредник и в крайна сметка бе взето решението НИМХ да преминат към МОН. Така не Общото събрание на БАН, а министерството ще определя какъв ще е бюджетът му.Това решение не бе прието благосклонно от БАН, която реши да създаде паралелен институт и да задържи част от досегашните кадри на НИМХ в него.На 3 януари предстои среща на министър Вълчев с ръководството на Института.", "date": "2019.01.02", "title": "НИМХ се разделя с БАН и минава към Министерството на образованието"}
{"url": "https://offnews.bg/ikonomika/prestrukturirat-agentcia-mitnitci-694786.html", "text": "Структурата на Агенция „Митници” се променя, реши кабинетът на първото си заседание през 2019 г. Вече ще има Централно митническо управление и териториални дирекции. В структурата на Централно митническо управление се създават две главни дирекции – Главна дирекция „Митническо разузнаване и разследване“ и Главна дирекция „Информационни системи и аналитична дейност“. Целта е да се подобри координацията, ефективността и контролът при осъществяване на основните функции на звеното.В резултат на преструктурирането ще се постигне и оптимизиране на администрацията с отпадане на излишни структури, повишаване на ефективността на работа на митническите учреждения и оптимизиране на натовареността на митническите служители.Като ефект от реформата се очаква и увеличаване на приходите, реализирани от агенцията в резултат на засилените контролни функции, повишаване на качеството на административния капацитет и оптимизиране на вертикалната организационна структура.В проекта са отразени и промени по отношение на функциите и минималните изисквания за заемане на конкретни длъжности. Измененията са продиктувани от предвидената в закона разпоредба в структурата на Агенция „Митници“ да се създадат пет териториални дирекции и две главни дирекции.", "date": "2019.01.02", "title": "Преструктурират Агенция Митници"}
{"url": "https://offnews.bg/sviat/shestima-zaginaha-pri-zhp-katastrofa-na-most-v-dania-694774.html", "text": "Шестима души загинаха при влаков инцидент на моста Great Belt в Дания, съобщи Ройтерс.Съоръжението, което свързва островите Зийланд и Фюн, е затворено.Пътнически влак, който е пътувал към столицата Копенхаген, е бил ударен от предмети от товарен влак.Заради силна буря спасителните екипи са затруднени да стигнат до мястото на инцидента.", "date": "2019.01.02", "title": "Шестима загинаха при жп катастрофа на мост в Дания"}
{"url": "https://offnews.bg/tenis/grigor-prosto-se-opitah-da-igraia-po-dobre-ot-minalata-godina-video-694771.html", "text": "Най-добрият ни тенисист Григор Димитров сподели след победата над Джон Милман (6:3, 6:4) на турнира в Бризбън, че очаква труден мач срещу съперника си в 1/4-финалите в надпреварата Кей Нишикори.Хасковлията не спести добрите си думи и по адрес на австралиеца, с когото игра и миналата година. Тогава той спаси два мачбола и спечели след повече от два часа и половина игра.\"Спомням си какво се случи миналата година. Мислех си за това в последните дни и знаех как трябва да играя срещу него. Просто се опитах да играя по-добре от миналата година.Изпитвам голямо уважение към него. Той е невероятен боец, както видяхме отново днес, особено във втория сет. Но успях да запазя спокойствие през целия мач, особено при 4:4.В момента бих искал да се фокусирам върху това, което се случва от моята страна на мрежата. Нишикори е в силна форма, очаква ме труден мач\", каза Димитров.Японецът, който е номер 9 в световната ранглиста, има четири победи в пет мача срещу Григор. Срещата ще бъде повторение на финала на турнира от 2017 година, когато българинът спечели титлата.", "date": "2019.01.02", "title": "Григор: Просто се опитах да играя по-добре от миналата година (видео)"}
{"url": "https://offnews.bg/112/momche-ubi-bashta-si-vav-varnensko-selo-694773.html", "text": "Момче уби баща си.Тежкото престъпление е извършено в село Осеново на 1 януари, съобщи полицията във Варна.Сигналът е постъпил в първия ден от новата година, около 18:30 ч.Непълнолетното момче посегнало на 42-годишния си баща след семеен скандал.Образувано е досъдебно производство. Материалите са докладвани на дежурен прокурор от Окръжната прокуратура в града, като под негово ръководство е започнато следствено дело. Работата по документиране и доказване на престъплението продължава.", "date": "2019.01.02", "title": "Момче уби баща си във варненско село"}
{"url": "https://offnews.bg/obshtestvo/zapochna-priemat-na-zaiavlenia-za-bezplatni-e-vinetki-za-hora-s-uvrezh-694741.html", "text": "Дирекциите \"Социално подпомагане\" в цялата страна приемат от днес заявления за получаване на безплатна електронна винетка за хората с трайни увреждания, съобщават от Агенцията за социално подпомагане.Няма промяна в условията за освобождаване от заплащане на винетна такса. Правоимащи са хората с 50 и над 50 на сто намалена работоспособност или вид и степен на увреждане, и лица или семейства, отглеждащи деца с трайни увреждания до 18-годишна възраст и до завършване на средно образование, но не по-късно от 20-годишна възраст. Тези групи хора имат право да получат безплатно една годишна винетна такса за един собствен или съпружеска имуществена общност лек автомобил с обем на двигателя до 2000 куб. см и мощност до 117,64 kW /160 к.с./.До отпечатването на новия формуляр ще се ползва действащият образец на заявление-декларация. Документите може да се подават лично в ДСП по настоящ адрес, по електронен път или с универсална пощенска услуга с известие за доставяне - обратна разписка.До 1 април 2019 г. към заявленията хората трябва да прилагат - копие на експертно решение на ТЕЛК/НЕЛК в случаите, в които същото не е налично в ДСП, и оригинал за справка; копие на пълномощно /когато заявлението се подава чрез пълномощник/; копие от свидетелството за регистрация на лекия автомобил - лице и гръб, и оригинал за справка. До 1 април 2019 г., при постъпване на заявление-декларация с приложени копия от посочените документи чрез лицензиран пощенски оператор или по електронен път, справка за достоверност на документите ще се извършва отново по служебен път.От 1 април 2019 г. няма да се изискват копия от експертните решения на ТЕЛК/НЕЛК и от свидетелството за регистрация на лекия автомобил, като проверката на тези документи ще се извършва по служебен път.РЕФОРМА В ТЕЛК: Майките на деца с увреждания настояват за промени в систематаПредоставените винетни стикери на хора с увреждания чрез ДСП през 2018 г. са валидни за срок от една година, считано от датата на валидизирането им. Препоръчително е хората да проверят срока на валидност на предоставения им винетен стикер и да подадат заявление-декларация в ДСП по настоящия си адрес около 10 дни преди изтичането му. В случай, че винетният стикер е със срок на валидност до февруари, март и т.н., не е необходимо да се подава заявление през януари 2019 г.Предвиден е 7-дневен срок за обработване и одобрение на документите, считано от датата на подаването им. Когато са констатирани пропуски в изискваните документи, срокът, който се дава на заявителя за отстраняването им, е тридневен. АСП ще изпраща в АПИ дневна заявка с всички одобрени за съответния ден. В срок до края на работния ден, следващ този на изпращане на заявката, АПИ издава безплатна годишна електронна винетка със срок на валидност една година, и до края на работния ден, следващ издаването на винетките, връща в АСП информация по електронен път.През 2018 г. АСП е предоставила над 228 хиляди безплатни винетки на хора с трайни увреждания.", "date": "2019.01.02", "title": "Започна приемът на заявления за безплатни е-винетки за хора с увреждания"}
{"url": "https://offnews.bg/politika/premierat-se-pohvali-s-rekordni-prihodi-i-prizova-za-sakrashtenia-v-ad-694772.html", "text": "Имате един план за съкращаване на администрацията. Това, което вицепремиерът Томислав Дончев ви е казал, го привеждайте в необходимия вид. С тези думи премиерът Бойко Борисов се обърна към министрите в началото на първото за 2019 г. заседание на кабинета.Освен традиционните поздрави за Коледа и Нова година, министър-председателят подчерта още отчетените от правителството рекордни приходи в хазната, които ще бъдат използвани в различни сфери.Какво се разбира под отчетени рекордни приходи министър-председателят не уточнява. Не уточнява и как провежда политика за общо намаляване на администрацията, когато реално тя дори не остава на същото ниво, а се увеличава и е трудно да се каже, че наистина има електронно управление . В края на септември например бе създадено ново звено с близо 1000 души щат, което да обслужва тол системата. Предстои гласуването на още няколко проекта, които предвиждат промени в щатното разписание: увеличение на работещите в Инспектората на МВР 8 на 11; на работещите в Агенцията за бежанците с един; увеличение на щата в Инспектората към Министерството на правосъдието с три бройки; намаление с три бройки в спортното министерство; с една - в социалното.", "date": "2019.01.02", "title": "Премиерът се похвали с рекордни приходи и призова за съкращения в администрацията"}
{"url": "https://offnews.bg/zdrave/prof-d-r-tcekomir-vodenicharov-e-predlozhen-za-orden-sv-sv-kiril-i-694778.html", "text": "Правителството предлага на Президента на Република България да издаде указ за награждаване на проф. д-р Цекомир Воденичаров, дмн, с орден „Св. Св. Кирил и Методий“ огърлие за значимия му принос в областта на медицинската наука и в утвърждаването на факултетите по обществено здраве в системата на висшето образование в Република България.Проф. Воденичаров е роден през 1949 г. в гр. София. През 1973 г. завършва с пълно отличие медицина в Медицински университет - София. През 1979 г. придобива специалност по социална медицина. През 1980 г. е кандидат на медицинските науки, а през 1989 г. доктор на медицинските науки. Избран за доцент и зам.-декан на Медицински факултет при Медицински университет - София; ръководител на Секция по медицинска етика в Катедра по социална медицина на Медицински факултет - София. През 1995 г. е избран за професор в Медицински университет - София. Ръководител на Катедра по социална медицина и здравен мениджмънт на Медицински факултет София. Преминава през множество специализации и курсове в чужбина.През 2001 г. проф. д-р Воденичаров е избран за Декан на създадения от него Факултет по обществено здраве към Медицински университет - София, където въвежда и утвърждава теорията и практиката на новото обществено здраве в България. По негова инициатива е подпомогнат процесът по създаването и на други факултети по обществено здраве в страната. Активна е и ролята му в процеса по установяване и изграждане на международното сътрудничество на Факултета по обществено здраве, чрез контакти с водещи академични структури в областта на общественото здраве.Автор е на повече от 300 публикации и 12 монографии. Под научното му ръководство през годините защитават докторски дисертации и дипломни работи стотици утвърдени през годините здравни политици и мениджъри.Носител е на високи призове и отличия за постигнати научни, експертни и обществени постижения като „Златен Хипократ“, „Златна Панацея“ и др.", "date": "2019.01.02", "title": "Проф. д-р Цекомир Воденичаров е предложен за орден Св. Св. Кирил и Методий"}
{"url": "https://offnews.bg/tenis/grigor-dimitrov-se-klasira-za-1-4-finalite-v-brizban-694740.html", "text": "Григор Димитров се класира за 1/4-финалите на турнира в Бризбън след победа с 6:3, 6:4 над Джон Милман (Австралия). Там той ще се изправи срещу най-силния японски тенисист Кей Нишикори, който е втори в схемата.Първата ни ракета за пети път достига до четвъртфинал на този турнир.Какво сподели Григор след победата - .Малко след победата си Димитров игра мач на двойки с Райън Харисън, с когото загубиха с 2:6, 5:7 от четвъртите в схемата Раджив Рам и Джо Солзбъри.", "date": "2019.01.02", "title": "Григор Димитров се класира за 1/4-финалите в Бризбън"}
{"url": "https://offnews.bg/bojni/makgregar-se-zaiade-s-barzata-pobeda-na-mejuedar-nad-nasukava-694776.html", "text": "Ирландската звезда в смесените бойни изкуства Конър Макгрегър, коментира в типичния си стил победата на боксовата легенда Флойд Мейуедър над японеца Теншин Насукава.Непобеденият американец нокаутира кикбоксера още в първия рунд на демонстративния бой в Сайтама, Япония. След канонада от удари, Мейуедър прати 20-годишния Теншин три пъти в нокдаун в рамките на 2 минути и 20 секунди и така срещата, която трябваше да бъде 3 рунда по 3 минути, приключи светкавично.В официалния си профил в социалната мрежа Инстаграм, Макгрегър публикува снимка с коментар:\"Тези 9 милиона няма те да задържат дълго на върха в класацията ми, хлапе\" написа ирландецът, визирайки подреждането на списание \"Форбс\" за най-добре платени спортисти в която за миналата година Мейуедър заема първа позиция, докато Макгрегър четвърта.Американецът спечели 9 милиона долара за малко повече от две минутната си авантюра срещу Насукава. По този начин Мейуедър отново потвърди статуса си на най-големия бизнесмен в професионалния бокс, тъй като успя да изкара много добри пари, без дори да се изпоти.", "date": "2019.01.02", "title": "Макгрегър се заяде с бързата победа на Мейуедър над Насукава"}
{"url": "https://offnews.bg/obshtestvo/rim-mogashtata-imperia-video-694645.html", "text": "Зрителите на Viasat History поемат на пътешествие към Древен Рим през януари. Няколко поредици хвърлят светлина върху Римската империя от различни ъгли, за да разберем по-добре как са живели хората по онова време.Първият сезон на \"Рим: империя без предел\" започва на 7 януари, от 23:00 часа.Пътувайки от Испания до Иран, Мери Биърд - която е историк и класицист, - отговаря на големите въпроси, които са вълнували хората в продължение на векове: как и защо е възникнала Римската империя?От 14 януари с начален час 23:00 е стартът на \"Осем дни, които създадоха Рим\".Историчката  избира осем ключови дни, които са определящи за Римската империя и въздигането ѝ като първата световна суперсила.\"Рим: Първата световна суперсила\" започва на 3 януари от 15:40 и 5 януари от 21:00.Хиляда години история на убийства, амбиции, предателство и алчност. Посещаваме местата, където епичната сага се е развивала, с експресивни кадри от Рим, Помпей, Сицилия, Франция и Тунис.", "date": "2019.01.02", "title": "Рим: Могъщата империя (видео)"}
{"url": "https://offnews.bg/obshtestvo/temperaturite-padat-do-minus-5-v-noshtta-sreshtu-chetvartak-shte-vali-694726.html", "text": "Температурите ще паднат до минус 5 градуса днес, а през нощта срещу четвъртък ще завали сняг, прогнозира Националният институт по метеорология и хидрология.В София градусите ще слязат до минус 4.Максимални температури в страната ще са между 4° и 9°, в София - около 4°.Вятърът ще се ориентира от запад-северозапад и ще се усили, в Дунавската равнина ще е временно до силен.Облачността ще е разкъсана, но след обяд ще започне да се увеличава и през нощта срещу четвъртък в западните райони ще превалява сняг.Над планините ще има променлива облачност, по-късно през деня вече значителна и на места ще има превалявания от сняг. Ще духа умерен северозападен вятър. Максималната температура на 1200 метра ще е минус 1 - 0°, на 2000 метра - около минус 7°.Над Черноморието ще има значителна висока облачност. Ще духа умерен западен вятър. Максималните температури ще бъдат 6° - 7°. Температурата на морската вода е 7°-8°. Вълнението на морето ще бъде 2 бала.", "date": "2019.01.02", "title": "Температурите падат до минус 5, в нощта срещу четвъртък ще вали сняг"}
{"url": "https://offnews.bg/obshtestvo/silvia-cherpi-za-imen-den-v-denia-na-sv-silvestar-694735.html", "text": "Християните почитат днес свети Силвестър - папа Римски. Имен ден празнуват Силва, Силвана, Силвия и Серафим.Името Силвестър е от латински произход и означава \"горски\". Традицията повелява на 2 януари да се изчисти дома след празниците.Народът ни нарича този ден Карамановден и Волски празник - едрият рогат добитък и най-вече волът в миналото е било използван като основна впрегатна сила.Свети Силвестър се родил в Рим. Негов учител във вярата и науката бил благочестивият презвитер Кирин. В столицата на световната империя тогава идвали много странници, а младият Силвестър много обичал да ги подслонява в гостоприемния си дом. Когато станал на 30 години, Силвестър бил ръкоположен за дякон от папа Милтиад, а след неговата смърт бил избран за Римски епископ и станал тридесет и пети папа.През неговото светителство (314-335 г.) били проведени най-важните реформи на Константин Велики (306-337 г.) за прекратяване на гоненията и за тържеството на християнството и спокойствието на Църквата. Чрез своите пратеници Осий Кордубски и двама презвитери св. Силвестър подписал актовете на Първия вселенски събор в Никея от 325 година. Преименувал неделния ден от \"ден на слънцето\" в \"ден Господен\", понеже в неделния ден Господ Иисус Христос възкръснал от мъртвите. С думи и дела светителят надзиравал своите духовни чеда.След много и плодоносни трудове, с които привлякъл в Христовата вяра мнозина езичници и юдеи, св. Силвестър починал. Светите му мощи почиват в построената от него гробница върху катакомбата \"Св. Прискила\" и неговата гробница е една от най-старите на \"Вечния град\".", "date": "2019.01.02", "title": "Силвия черпи за имен ден в деня на св. Силвестър"}
{"url": "https://offnews.bg/ikonomika/kak-koj-pak-toj-borisov-otmeni-vinetkite-za-severnata-tangenta-694779.html", "text": "По Северната скоростна тангента на столицата ще се шофира без винетка. Това обяви премиерът Бойко Борисов слид среща с председателя на УС на АПИ инж. Светослав Глосов, регионалния министър Петя Аврамова, вътрешния министър Младен Маринов и министъра на финансите Владислав Горанов.Любопитното е, че в сутрешните си тв изяви цялото ръководство на пътната агенция обясняваше как винетките трябва да останат, тъй като Северната тангента не е столичен булевард, а транзитен път, част от бъдещата магистрала \"Европа\".Според Борисов, както Южната дъга на Околовръстното шосе влиза в рамките на София, така е и за Северната тангента.Борисов припомни още, че тази година започва строителството на отсечката от кв. „Младост“ до АМ „Тракия“, което се явява продължение на Южната дъга.", "date": "2019.01.02", "title": "Как кой? Пак той! Борисов отмени винетките за Северната тангента"}
{"url": "https://offnews.bg/obshtestvo/avarii-ostaviha-liubimetc-i-simeonovgrad-bez-voda-694768.html", "text": "Аварии оставиха Любимец и Симеоновград без вода, предаде БНР.В Любимец е станала авария на главен водопровод, а в Симеоновград - на напорен водопровод, съобщи ВиК-Хасково.Работи се по отстраняването им, уверява дружеството, но не уточнява кога ще бъде възстановено водоподаването.", "date": "2019.01.02", "title": "Аварии оставиха Любимец и Симеоновград без вода"}
{"url": "https://offnews.bg/ikonomika/do-den-dneshen-dzhi-pi-grup-ne-sa-se-otkazali-da-stroiat-magistrala-st-694777.html", "text": "Компанията Джи Пи Груп все още не се е отказала официално да строи тунел Железница от участъка на магистрала Струма в Кресненското дефиле. Това разкри в сутрешния блок на бТВ председателят на Управителния съвет на Агенция „Пътна инфраструктура“ инж. Светослав Глосов.След като гръмна скандалът \"Джи Пи Гейт\" и след като бяха атакувани от премиера Бойко Борисов, от строителната компания заявиха, че ще се оттеглят от този проект за да не застрашават изпълнението на цялата магистрала заради евентуални проверки около дейността им.На 1 януари 2019 г. са продадени над 5 хил. бр. е-винетки за около 380 хил. лв. Това означава, че на всяка 20-та секунда е купувана една винетка и системата работи, каза още Глосов.От стартирането на електронната система за продажба на е-винетки за 2019 г. на 17 декември миналата година досега приходите от продажби са около 1,5 млн. лв.Относно сигналите за неосъществено купуване на е-винетка от терминал за самотаксуване той подчерта, че е възможно да е възникнала техническа грешка в някои терминал, но това не означава, че системата се е сринала или не работи.\"Когато попаднете на банкомат, който не работи това не означава, че цялата банкова система се е сринала, а че има технически проблем със съответното устройство\", каза Глосов.Той припомни, че е-винетка може да се купи чрез терминал за самотаксуване, мобилното приложение, интернет страницата bgtoll.bg или чрез разпространителската мрежа.Председателят на УС на АПИ съобщи, че предстои да бъде изготвена подробна карта, която ще указва пътищата, за които е необходима е-винетка, въпреки че такава карта и в момента има публикувана.Според него Северната скоростна тангента е транзитен път, част от бъдещата АМ „Европа“, и агенцията ще настоява тя да бъде платена.Статистиката показва, че при купуване на годишна винетка ползването на цялата републиканската пътна мрежа струва за шофьор на лек автомобил 26 стотинки на ден, а за отиване и връщане по Северната скоростна тангента, което е около 32 км, са необходими около 8-10 лв. за гориво в двете посоки. Глосов подчерта, че за жителите на София в крайните райони има алтернативни общински пътища, които са безплатни и те също може да се ползват.", "date": "2019.01.02", "title": "До ден днешен Джи Пи Груп не са се отказали да строят магистрала Струма"}
{"url": "https://offnews.bg/futbol/levski-ima-iasni-transferni-tceli-694775.html", "text": "Мъглата около ситуацията в Левски продължава, но все пак има ясни трансферни цели, както и списък на футболисти, с които клубът ще гледа да се раздели, съобщава \"24 часа\".Треньорът на \"сините\" Славиша Стоянович е набелязал общо петима играчи от 4-ия и 5-ия в класирането на Първа лига - Берое и Ботев Пловдив. Също така специалистът е определил от кои кадри в състава си няма нужда. Те са общо 6.От Берое Стоянович иска да бъдат привлечени капитанът на старозагорци Мартин Райнов, бразилският нападател Вандерсон и халфът Борислав Цонев. Интересното е, че последният е юноша на Левски.От Ботев пък треньорът е харесал централния защитник Кристиан Димитров и полузащитника Серкан Юсеин. 49-годишният специалист смята да се раздели с двамата вратари, които пазиха през есента - Божидар Митрев и словака Мартин Полачек.Ненужен на \"Герена\" вече е и тунизийският защитник с френски паспорт Аймен Белаид. Същото важи и за португалския халф Филипе Нашименто.От нападателите трябва да си тръгнат двата бразилски трансферни провала - Ривалдиньо и Луан Виана. Първият поне е син на баща си - славния Ривалдо, докато за втория няма никакво логично обяснение по каква причина се озова на \"Герена\". Със сигурност \"сините\" ще търсят попълнение за атаката, в която единствено голмайсторът Станислав Костов е на ниво.", "date": "2019.01.02", "title": "Левски има ясни трансферни цели"}
{"url": "https://offnews.bg/sviat/novi-zhertvi-v-rusia-pozhar-ubi-tri-detca-v-selo-berezhok-694737.html", "text": "След трагедията с рухналия частично блок в Магнитогорск последва нова за Русия: три деца загинаха тази нощ при пожар в село Бережок в Брянска област, предаде ТАСС.Сигналът за горящата сграда е получен вчера в 19:56 ч. Пожарната е пристигнала след 8 минути и е открила пожар в жилищно помещение с размери 5 на 9 метра.Пожарът е локализиран в 21:03 ч. потушен 36 минути по-късно. На мястото са работели две автоцистерни.Предстои причините за пожара да бъдат изяснени.", "date": "2019.01.02", "title": "Нови жертви в Русия: пожар уби три деца в село Бережок"}
{"url": "https://offnews.bg/obshtestvo/avtobus-20-ostava-s-promenen-marshrut-udalzhava-se-liniata-na-21-22-694727.html", "text": "За промени в градския транспорт на столицата информира Центърът за градска мобилност.Следните експериментални промени на обществения транспорт придобиват постоянен статут, считано от 1 януари:- маршрутът на автобусна линия №20 е удължен както следва (в посока център): от с. Локорско по маршрута си до кръстовище ул. “Рояк”/ул. “1-ва българска армия”, ул. “1-ва българска армия”, ул. “Каменоделска”, бул. “Константин Стоилов”, площад “Сточна гара” и по бул. “Сливница” до площад “Лъвов мост” двупосочно;- маршрутът на автобусна линия №21-22 (основна обслужваща за селата Подгумер и Войнеговци) е удължен до Централна гара както следва: от спирка “Площад Лъвов мост” направо по бул. “Сливница”, надясно по бул. “Христо Ботев”, надясно по бул. “Княгиня Мария Луиза” и наляво по бул. “Сливница” по маршрута двупосочно.Автобусните линии с номера 63 и 163 се обединяват под №63 както следва:- закрива се маршрутът НИМ – местност “Златните мостове” в планината Витоша и курсове до “Златните мостове” на Витоша се изпълняват от автобусна линия №63.До 31.12.2019 г. се удължава срокът на експерименталните промени на автобусна линия №184, която се движи по маршрут: от ул. “Ген. Гурко” по маршрута на авт. 84 до кръстовището на бул. “Христофор Колумб”/ул. “Мими Балканска”, наляво по ул. “Мими Балканска” и по бул. “Брюксел” до летище София -  Терминал 1, обратно по бул. “Брюксел”, ул. “Мими Балканска”, ул. “Продан Таракчиев”, летище София - Терминал 2, обратно по маршрута до кръстовище ул. “Продан Таракчиев”/бул.“Христофор Колумб” и по бул. “Христофор Колумб” по маршрута на автобусна линия № 84 до ул. “Ген. Гурко”;Запазва се нощният транспорт по по четири линии с номера 1, 2, 3 и 4 с маршрути както следва:N1: Ж.к. Младост 4 – ж.к. Люлин 1,2;N2: Студентски град – кв. Обеля;N3: Ж.к. Овча купел 2 – автостанция Изток;N4: Ж.к. Гоце Делчев – ж.к. Дружба 2.От 3 януари се разкрива със статут “По желание” закритата двупосочна спирка с кодове 1003 и 1004 “Летище Доброславци” за автобусни линии №28 и 29.", "date": "2019.01.02", "title": "Автобус 20 остава с променен маршрут, удължава се линията на 21-22"}
