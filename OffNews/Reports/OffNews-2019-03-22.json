{"url": "https://offnews.bg/obshtestvo/roditeli-iskat-uvolnenieto-na-direktorkata-na-uchilishteto-na-bojko-bo-699885.html", "text": "Родители поискаха отстраняването на директорка на училище в Банкя чрез отворено писмо до премиера, министъра на образованието, кмета и омбудсмана. Писмото, изпратено и до медиите, касае 78-мо средно училище \"Христо Смирненски\" и под него са се подписали 394 души към настоящия момент.Родителите пишат за \"дългогодишни и системни проблеми\" в \"Христо Смирненски\" и молят за назначаването на ново ръководство, \"което да се погрижи прекрасната училищна база... най-голяма в България\".Те се обръщат към премиера Бойко Борисов с надеждата, че той - като възпитаник на същото училище и син на дългогодишна учителка в него - ще вземе присърце въпроса.Разпространяват и запис, от който се чува женски глас да разпорежда на учителите да не обръщат \"никакво внимание на родителите\" и да не ги оставят да казват мнението си. \"Нито един родител няма да прекрачи моя праг, когато той пожелае. Нито един родител няма да има възможност да си каже мъката\" - се чува на записа. Директорката потвърди автентичността му пред bTV, но увери, че думите ѝ са извадени от контекста - тя имала предвид агресивни родители, които застрашавали децата.Директорката заяви, че записът е незаконно направен и ще потърси правата си в съда.Ето какво пишат родителите до бившия възпитаник на 78-мо Бойко Борисов:78 СУ „Христо Смирненски“ е най-голямото училище на Балканите, базата е с изключителен потенциал и размери и се намира в силно населен и желан за пребиваване район. Преди управлението на г-жа Неделчева  училището поемаше всички деца в района на гр. Банкя и деца, които пътуваха от София, за да учат в нашето хубаво училище. В момента, вместо да привлича много ученици и учители, училището остава полупразно. В начален и основен курс паралелките са между три и четири, тъй като е изключително сложно за работещите родителите да организират логистика и транпорт за малките си деца и са принудени да се примиряват с нередностите в училището. След 7 клас, когато децата стават способни да пътуват сами, остава само по една паралелка от всеки випуск, тъй като учениците напускат и отиват в други училища, поради ниското ниво на образоване, системните закононарушения и психологическия натиск, който г-жа Весела Неделчева оказва върху учители, ученици и родители.Училището страда от много голям недостиг на качествени преподаватели и на преподаватели изобщо, тъй като постоянно, заради тормоз от страна на ръководството, напускат учители, принудени да си търсят работа в други училища. Ето някои от напусналите през последните няколко години учители: Живко Mъшев,  Евдокия Григорова, Елза Якова, Ани Петрова, Александрина Стоянова, Евелина Петрова, Диана Борисова, Елена Василева, Александър Василев, Юлия Пранджева, Димитър Яранов и др. Това се отразява изключително негативно на образователното ниво, на цялостната атмосфера и динамиката в училището.Липсата на преподаватели налага привличане на учители в пенсионна възраст, част от които имат проблеми с паметта и други такива, които са неспособни да се справят с преподаването на учебния материал.Назначават се дори хора, представляващи опасност за децата. Като драстичен случай искаме да споменем учителка алкохоличка. След наш сигнал, учителката беше отстранена за 1 месец , след което бе свикана родителска среща, в присъствие на директорката , която направи опит въпросната учителка да бъде върната на работа, тъй като била миналаедномесечен курс на лечение и е годна да упражнява професията си.От години има практика в училището, в четвърти клас, голяма част от класните ръководители да се преместват в друг клас и да се подменят с непознати за децата преподаватели. Това се отразява негативно на подготовката и дисциплината на децата, в тази много важна за тях година, с която приключва началния етап от образованието им и им предстоят изпити за национално външно оценяване. Буквално до първия учебен ден родители и деца са в неведение кой ще им бъде класен ръководител.Това води до големи проблеми с дисциплината, с усвояването на материала и до липса на необходимото за децата пространство в класната стая.Много обезпокоително е, че административни санкции, като преместване в друг клас, отстраняване от кръжоци и допълнителни дейности се налагат на децата на хората, осмелили се да сигнализират някаква нередност, а такива, според ръководството, не могат да се прилагат към деца, за които многократно са подавани сигнали от учители и родители, че системно пречат на учебния процес, проявяват агресия и създават ежедневно проблеми.Училището разполага с чудесен басейн, който остава неизползван през голяма част от годината. В седмичната програма на децата часовете по плуване са заложени още от началото на учебната годината. Басейнът, обаче, редовно влиза в експлоатация едва в края на първия срок , неясно поради какви причини. И така всяка година децата ниса лишени за голямата част от учебната година от тази прекрасна възможност, която съществува в малко училища. Скандалният запис на госпожа Весела Неделчева, директор на 78 СУ „Христо Смирненски“, разпространен наскоро в медийното пространство, е изключително илюстративен за дългогодишната ситуацията в нашето училище.Разчитаме, че всички отговорни институции, ще предприемат спешно нужните мерки за разрешаване на проблема в 78 СУ „Христо Смирненски“, който се отразява на децата, учителите и цялата общност в Банкя.Предварително ви благодарим за съдействието!", "date": "2019.03.22", "title": "Родители искат уволнението на директорката на училището на Бойко Борисов в Банкя"}
{"url": "https://offnews.bg/kultura/pada-noshtniat-kral-i-zapochvat-strannite-neshta-699729.html", "text": "На 14 април (след по-малко от месец) започва една серия от епохални нощи за поданиците на \"Троновете\" в HBO. На оригиналния канал или в стендбай-очакване да се появи в някой от тракерите още преди понеделнишката утрин, ще треперим в развиващия се край на епохата на огъня и леда. Направо мога да си кажа, че заслугата на Джордж Мартин е само начална - многотомна и тежка, но недовършена; Д.Бениоф и Д.Б.Уайс не само довършиха ненаписаните книги, но облякоха сагата в картина и реч и ни потопиха във вълнуващо приключение. Е, дойде краят. Най-хубавото е, че нищо не знаем за него. Хипотези, догадки и спойлери - колкото щеш, но се чудя дали самият писател знае всичко, което кинаджиите са намислили и заснели. Светът на Вестерос ще се материализира от пикселите за последно, очакваме драконовите пламъци и мечът на Джон Сняг да стопят ледените мъртъвци на Нощния крал. Очакваме битката, за която ни информираха, че е правена цели 3 месеца и вероятно наистина е най-баталното сражение, снимано в киното.Ще завърши ли отмъщенията си безликата Аря, ще се съберат ли след битките и за живота Майката на дракони и копелето-изгнаник в Нощния страж. Дали той ще бъде неочакваният кралски наследник и очаквано ще седне на Железния трон. Ще се намесят ли Мелисандра и Господарят на светлината във войната на живите и мъртвите. Дали пък малкият Тирион няма да се окаже пораснал колкото за Трона. И изсънувал ли е вече всичко това Бран през очите на гарвана... Малко остана.Но аз искам да ви подсетя, че с края на играта в огъня и леда във Вестерос, серийните маниаци на ТВ-съспенса няма да си отдъхнат; или, хайде, ще имат около месец да смелят случилото се. От Netflix обявиха и датата на Третия сезон на Stranger Things, а чудовището от трейлъра подсказва, че и в Хаукинс конспирациите, мистиката, ужасите и метафизиката изобщо не са спрели.Само хлапетата малко са пораснали. И сегашната им лятна ваканция няма да е като списък със задължителни книги за прочитане и водене на читателски дневник. Духът на 80-те години (на моменти - лично за мен - инфантилизиран в предишните два сезона) отново ще се сблъска с алтернативната екзо-реалност, порталът към upside down очаква героите и ражданите в страховете им зверове. И някой трябва да се сбори с тях и свръх-секретните военни експерименти - които са отключили още няколко измерения, отвъд четвъртото, за цялото градче. Може би идва пореден Judgement Day? Защото \"странните неща\" ще се отключат за трети път точно в Деня на независимостта, т.е. на 4 юли. Приятно очакване!ПС. Сигурен съм, че дори и през Портал тайфата на Дъстин, Майк, Лукас и Илевън няма да се сдобият с вестероски меч от валерианска стомана, който убива чудовища. Също: че ако заради новия сезон, изгледам накуп отново първите два, тяхното \"синьо детство\" няма да превърне моето реално минало в нещастни години (филмът си е хубав, което не пречи да ме дразни инфантилния патетизъм - ).Ако участвам в конкурс за история на някой епизод от поредното продължение: ще ги пратя у нас с два скока в края на миналия век и в началото на 80-те. Порталът ще се отвори в Чинията на Бузлуджа (сега), където те ще изпитат неистов страх от визуализираната ентропия на времето. Сетне ще попаднат в черно-белите години след построяването й, когато група празнуващи пионерчета минават покрай тях, ала не ги забелязват - понеже всичко, свързано със Западните Земи е измислен свят. Все пак, с издигането на саморъчно направената още в Хаукинс антена (виж трейлъра!) на нашия съществуващ пилон, ще се отвори пирамидата в Странджа. Ще намерят ключ за Тайната камера в Царичина. А там ще ги очаква \"Москвич\", сглобен в Ловеч, който е започнал пътуването си във времето много преди колата на Илон Мъск. За съжаление, в жабката му са прибрани само докладите на Лилов от последните 7 пленума и конгреси на рептилианците. \"Странните неща\" избухват величествено в един мавзолей, който не пада...Всеки има право на своя си черен хумор. И всеки се бори със собствените си чудовища. Братята Дъфър и аз също.", "date": "2019.03.22", "title": "Пада Нощният крал и започват 'странните неща'"}
{"url": "https://offnews.bg/sviat/tusk-za-brekzit-gotovi-sme-za-naj-loshoto-no-se-nadiavame-na-naj-dob-699892.html", "text": "Готови сме за най-лошото, но се надяваме на най-доброто. Това заяви председателят на Европейския съвет Доналд Туск по повод очакваното оттегляне на Великобритания от ЕС, цитиран от БТА.Надеждата умира последна, добави той. Туск отбеляза, че на основата на снощното решение на Европейския съвет до 12 април всичко остава възможно.Брюксел одобри отлагане на Брекзит до 22 май, ако британският парламент одобри следващата седмица сделката на премиера Тереза Мей. Ако споразумението бъде отхвърлено отново, това ще означава твърд Брекзит на 12 април.Радвам се за това развитие, коментира Туск.Оставаме решени да постигнем най-добрата сделка, но почти всичко сега е в ръцете на британския парламент и на правителството в Лондон. За мен Великобритания още е член на нашето семейство, а не съперник, добави той.Председателят на Европейската комисия Жан-Клод Юнкер заяви в отговор на въпрос, че преливането от пусто в празно по темата с британското оттегляне няма как да продължи още дълго.", "date": "2019.03.22", "title": "Туск за Брекзит: Готови сме за най-лошото, но се надяваме на най-доброто"}
{"url": "https://offnews.bg/sviat/zapadat-prikriva-prestapleniata-na-nato-v-bivsha-iugoslavia-obiavi-la-699893.html", "text": "Западните страни прикриват престъпленията, извършени по време на военната операция на НАТО в Съюзна република Югославия през 1999 г. за прекратяване на конфликта в Косово. Това заяви руският външен министър Сергей Лавров, цитиран от ТАСС и БТА.Лавров каза това в интервю за филма на руската телевизия НТВ \"Обръщане над Атлантика\", говорейки за възможностите за международно разследване срещу представители на НАТО във връзка със смъртта на цивилни, удари над цивилни обекти и използване на обеднен уран при бомбардировките над Югославия.\"Мисля, че Западът правеше и ще продължи да прави всичко възможно, за да попречи на това. Що се отнася до забранените боеприпаси, сърбите водят свое разследване\", каза Лавров, но повтори, че не вижда никакъв шанс международните инстанции, в които участват западни страни, да се съгласят с наказания за тези престъпления.Лавров припомни, че през 2010 г. швейцарският парламентарист Дик Марти публикува доклад за чудовищни престъпления на Армията за освобождение на Косово /АОК/, включващи незаконна търговия с човешки органи. Западът беше принуден да накара косовските лидери да се съгласят със създаването на специален съд за военните престъпления на АОК, но тази структура, в която за прокурор бе назначен американски гражданин, за няколко години от създаването си не е повдигнала нито едно обвинение, изтъкна Лавров.", "date": "2019.03.22", "title": "Западът прикрива престъпленията на НАТО в бивша Югославия, обяви Лавров"}
{"url": "https://offnews.bg/obshtestvo/kandidatstvajte-za-stipendia-za-obuchenie-za-balgarski-zhurnalisti-v-w-699877.html", "text": "Фондация „Америка за България“ и World Press Institute (WPI) предлагат стипендия за обучение в САЩ на български журналист с над 5 години професионален опит.Програмата е предназначена за журналисти и фотожурналисти от печатни, електронни и онлайн медии. Кандидатите трябва да могат да осъществят деветседмично пътуване в САЩ между август и октомври 2019, както и да са български граждани с постоянно местожителство в България.Избраният стипендиант ще стане част от група от 10 журналисти, работещи в медии от различни краища на света. Стипендията осигурява потапяне в политиката, бизнеса, културата на управление, медиите и журналистическата етика на САЩ чрез поредица от обучения, пътувания и интервюта.Обучението се провежда в базата на World Press Institute в Минеаполис и включва пътувания до Вашингтон, Ню Йорк и други големи американски градове. Подробности за програмата могат да бъдат намерени на: .Стипендията покрива разходите за пътуване, настаняване и дневни. Документи за кандидатстване се приемат до 15 април 2019 г. Името на избрания стипендиант ще бъде обявенo в началото на май.За допълнителна информация и кандидатстване по програмата, се насочете към: .", "date": "2019.03.22", "title": "Кандидатствайте за стипендия за обучение за български журналисти в World Press Institute, САЩ"}
{"url": "https://offnews.bg/futbol/sporna-duzpa-spasi-balgaria-ot-zaguba-sreshtu-cherna-gora-video-699891.html", "text": "България стигна до трудно равенство 1:1 с Черна гора в двубой от Група А от квалификациите за Евро 2020, игран на стадион \"Васил Левски\".Футболистите на селекционера Петър Хубчев владееха повече топката през първото полувреме и само късметът не позволи на Спас Делев и Тодор Неделев да открият резултата.Това обаче направиха гостите в началото на втората част, след като Стефан Мугоша (50') се разписа. След попадението българите трудно успяваха да затруднят защитата на Черна гора, но в крайна сметка късметът бе на страната на нашите момчета, след като Станислав Костов бе повален на земята.Ситуацията бе спорна, тъй като нарушението сякаш бе извън рамките на наказателното поле. Все пак съдията Руди Буке посочи бялата точка. Тодор Неделев (82') се нагърби с отговорността и се разписа.В понеделник националният ни отбор гостува в Прищина на Косово за първото си гостуване от квалификациите за Евро 2020.България: Николай Михайлов, Страхил Попов, Николай Бодуров, Васил Божиков, Петър Занев, Георги Костадинов, Ивайло Чочев (Симеон Славчев 68'), Тодор Неделев, Галин Иванов (Станислав Костов 52'), Ивелин Попов, Спас Делев (Мартин Минчев 83')Селекционер: Петър ХубчевЧерна гора: Петкович, Марушич, Симич, Томашевич, Вешович (Йовович 78'), Стойкович, Янкович (Болиевич 64'), Иванич, Вукчевич, Бечирай, Мугоша (Косович 89')Селекционер: Любиша Тумбакович", "date": "2019.03.22", "title": "Спорна дузпа спаси България от загуба срещу Черна гора (видео)"}
{"url": "https://offnews.bg/sviat/tramp-obiavi-che-isliamska-darzhava-e-pobedena-na-100-v-siria-699887.html", "text": "Американският президент Доналд Тръмп заяви, че Ислямска държава е победена на 100% в Сирия. Той показа пред журналисти карти на районите, контролирани от джихадистите в миналото, предаде Франс прес, цитирана от БТА.\"Териториалният халифат на Ислямска държава е 100 процента елиминиран в Сирия\", каза пред журналисти говорителката на Белия дом Сара Сандърс, която придружава президента Тръмп във Флорида.Малко след това източник на РИА Новости от руското външно министерство коментира информацията, като посочи, че такива изявления не могат да се считат за убедителни, тъй като има данни, че в Сирия все още има хиляди терористи. ", "date": "2019.03.22", "title": "Тръмп обяви, че Ислямска държава е победена на 100% в Сирия"}
{"url": "https://offnews.bg/sviat/stapka-nazad-v-otnosheniata-mezhdu-severna-i-iuzhna-koreia-699865.html", "text": "Северна Корея изтегли днес персонала си от бюрото за връзка с Южна Корея, предаде \"Франс прес\", като цитира южнокорейски представители.Северът обявил, че \"се изтегля с инструкции отгоре\" като не е е посочено дали изтеглянето на персонала от Северна Корея ще бъде временно или постоянно.Бюрото е разположено в севернокорейския град Кесон и беше отворено през септември след историческата среща на върха между лидера на Северна Корея Ким Чен-Ун и президента на Южна Корея Мун Дже-Ин в началото на миналата година.Южнокорейският заместник-министър на обединението Чун Хе-сон нарече стъпката \"достойна за съжаление\" и подчерта, че Пхенян не е посочил причина за оттеглянето на персонала си. Също така заяви пред репортери, че Южна Корея планира да продължи да обслужва офиса за връзка в Кесон и очаква Северът да продължи да позволява на южнокорейците да пътуват до него.Изтеглянето се случва на фона на смятаната за неуспешна среща между лидера на Северна Корея Ким Чен-Ун и президента на САЩ Доналд Тръмп, която се проведе в края на февруари във Виетнам.", "date": "2019.03.22", "title": "Стъпка назад в отношенията между Северна и Южна Корея"}
{"url": "https://offnews.bg/obshtestvo/meditcinskite-sestri-razpanaha-palatka-pred-zdravnoto-ministerstvo-699889.html", "text": "Протестиращите медицински сестри в София разпънаха палатка с надпис \"Без нас няма здравеопазване\" пред сградата на здравното министерство. Тя ще бъде там всеки следобед до изпълняването на исканията им.Медицинските сестри настояват за еднаква основна заплата за всички специалисти по здравни грижи независимо от местоработата или собствеността на болницата - поне две минимални работни заплати за страната или 1120 лв. Сред исканията им е още допълнителните възнаграждения и техните размери да са с регламентирани правила и в зависимост от натовареността, както и почасово заплащане на нощния труд и допълнително възнаграждение за работа в спешно отделение.\"Палатката ще е тук днес до 18.00 часа и всеки ден ще си я носим и ще стоим, ще я прибираме и ще си я слагаме. От 15.00 до 18.00 часа има разрешение от Общината. През уикенда – не. Пред празни сгради няма да стоим. Ние досега чуваме само обещания. Няма нищо реално изпълнено\", обясни медицинската сестра Мая Илиева пред БНР.Протести са насрочени и в други градове в страната. Готви се и щатна ефективна стачка. Медицински сестри от Пазарджик започнаха да подават заявления за ефективни стачни действия, тъй като по закон стачкуващите трябва да предупредят работодателя си в едноседмичен срок. Протестът на здравните работници е съпроводен от заплахи и забрани от страна на работодателите им да се включват в демонстрациите. Илиева даде пример със столичната болница \"Токуда\". \"Те ми бяха изпратили едно писмо, в което пише, че забраняват да се протестира и щели да използват охраната. Тогава вече са започнали да им записват имената, да ги снимат, да се опитват ги изтикат извън бариерата на улицата – да не са вътре. На останалите са им казали да си свалят лентичките и половината са си ги свалили, щото ги е страх\", обясни тя.", "date": "2019.03.22", "title": "Медицинските сестри разпънаха палатка пред здравното министерство"}
{"url": "https://offnews.bg/sviat/facebook-e-sabiral-milioni-potrebitelski-paroli-bez-da-gi-kriptira-699874.html", "text": "Паролите на милиони потребители на Facebook са достъпни за около 20 000 служители на социалната мрежа.Експертът по сигурността Брайън Кребс оповести за пропуските в защитата на данни, които правят видими паролите на до 600 милиона потребители. Паролите могат да датират от 2012 г. насам.Според източник на Кребс от Facebook има \"пропуски в сигурността\" - те позволяват на разработчиците да създават приложения, които записват и съхраняват паролите, без да ги криптират. Инженер Скот Ренфро от Facebook заяви, че вътрешно разследване е показало, че няма никакви „признаци на злоупотреба”.В официално съобщение от компанията казват, че са разбрали за проблема през януари, по време на рутина проверка на сигурността, и вече са оправили \"бъга\", който е запазвал паролите във вътрешна мрежа. Разследването показа, че повечето от засегнатите хора са потребители на Facebook Lite, който обикновено се използва в страни със слаби и бавни мрежовите връзки.\"Смятаме да уведомим стотиците милиони потребители на Facebook Lite, десетки милиони други потребители на Facebook и десетки хиляди потребители на Instagram\", заявиха от компанията пред Ройтерс.Но добавиха, че ще се наложи повторно задаване на пароли, само ако се открие злоупотреба с идентификационните данни за вход.В последно време има съмнения за начина, по който Facebook се справя и защитава потребителските данни.През септември миналата година информацията на 50 милиона потребители беше разкрита от пропуск в сигурността.По-рано през 2018 г. стана ясно, че данните на милиони потребители са били събирани от изследователската компания Cambridge Analytica.", "date": "2019.03.22", "title": "Facebook e събирал милиони потребителски пароли, без да ги криптира"}
{"url": "https://offnews.bg/politika/nfsb-se-iaviava-samostoiatelno-na-evroizborite-699879.html", "text": "НФСБ ще се яви самостоятелно на евроизборите. Това съобщи в Сливен председателят на партията и съпредседател на \"Обединени патриоти\" Валери Симеонов.\"Коалиционните ни партньори отдавна заявиха самостоятелно участие или участие в други коалиции, каза той. Единият коалиционен партньор още през декември заяви, че ще участва в евроизборите в коалиция \"Патриоти плюс\" с Бареков с амбиции да постигнат три-четири места в Европейския парламент. Другият коалиционен партньор през януари са издигнали свой кандидат, учредили са предизборен щаб, изложили са билбордове. Въпреки че настоявахме да направим коалиция с ВМРО, те отказаха категорично. С Атака не може да се коалираме заради сериозни външнополитически разминавания\", посочи Симеонов, цитиран от БТА.Той допълни, че номинациите по структурите продължават и в началото на април ще бъдат представени участниците в листите.Той обеща от НФСБ да предложат малко приказки и изпълнение на поетите ангажименти.Помолен да коментира очакванията на БСП за предсрочни избори след евровота, председателят на НФСБ каза, че от левицата искат да променят демократичното устройство на държавата, да спечелят властта без избори. Той бе категоричен, че това няма да се случи.По-рано днес лидерът на ВМРО обяви, че \"Обединени патриоти\" ще имат поне двама представители в Европейския парламент, ако се явят заедно на евроизборите.\"Ако ВРМО се яви на евроизборите само с една от партиите в \"Обединени патриоти\", това би означавало, че коалицията е разбита\", коментира той.", "date": "2019.03.22", "title": "НФСБ се явява самостоятелно на евроизборите"}
{"url": "https://offnews.bg/kultura/miuzikalat-kosa-s-turne-v-stranata-699878.html", "text": "“Broadway Performance Club” (“Клуб Бродуей”) към Американския университет в България представя своя нов проект - рок мюзикъла \"Коса\" - с турне в страната.Зрителите ще могат да изживеят историята на бунтарите от 60-те, изпълнена с разтърсващи емоции и музика, в пет български града - четири представления от 2 до 5 април в Благоевград, в театър „Д.р Карл Джераси“ от 20:00 часа; на 6 април, в Общински драматичен театър Кюстендил, от 19:30 ч.; на 8 април, в Театър София, с две представления от 17:00 ч. и от 20:30 ч.; на 9 април в Бургас, Дом на нефтохимика, от 19:30 ч. и на 11 април в Държавна опера Варна, от 19:00 ч.Билети могат да се закупят в кампуса на Американския университет в България, касите на EasyPay,  и билетните центрове.Клубът “Бродуей” към Американския университет в България е създаден през 2007 г. от група студенти, споделящи страстта към музикалния театър. Оттогава насам те поставят ново представление всяка година.Творческият процес и организационната подготовка, изпълняващи се изцяло от студенти, започват в началото на академичната година през септември и продължават до премиерата през пролетта. Ежеседмичните репетиции се състоят от над 18 часа хореография на танци, репетиции по актьорско майсторство и вокална подготовка.Повече от 40 души, идващи от различни краища на света и притежаващи различен опит в сценичните изкуства, образуват екип, чиято цел е да създаде един необикновен проект, който по-късно да представи пред българската публика. Тази година в екипа участват младежи от България, Виетнам, Америка, Холандия, Украйна, Русия, Сърбия и Албания.Този април зрителите могат да проследят историята на група политически активни, дългокоси хипита, които мечтаят за „Епохата на Водолея“ и се бунтуват срещу задължителната военна служба във Виетнамската война. Младият Клод Буковски е изправен пред дилемата: да постъпи в армията или да изгори повиквателната си.„Коса“ си е извоювал световен статус на социално-културен феномен, празнуващ живота и свободата. С музика на Галт Макдермот и текст на Джеръм Рагни и Джеймс Радо, зрителите ще се насладят на песни като Aquarius и Let The Sunshine In.Клуб “Бродуей” ще представи най-успешния мюзикъл в историята на жанра като концерт-спектакъл на английски език с български субтитри под съпровода на Saltfield Inc.В главните роли зрителите могат да видят Никола Миланов, Боян Златарски, Валентина Станева, Евгения Трифонова, Борис Дечев, Георги-Никола Траянов и Десислава Арнаудова.Продуцент на мюзикъла е Николета Манчева, а режисьор - Елизабет Иванова-Гибсън. Хореографията е изготвена от Симона Янева, Алексия Коколиос и Йорго Чирияй, а вокалната подготовка е дело на Наталия Кокар и Яница Янакиева. Асистент-режисьори на продукцията са Леда Драгиева и Виктория Димитрова. Асистент -продуцент е Виктория Ангелова.", "date": "2019.03.22", "title": "Мюзикълът Коса с турне в страната"}
{"url": "https://offnews.bg/kultura/kriza-na-pretovarenoto-vazpriatie-v-parvia-proekt-za-2019-g-na-galeri-699851.html", "text": "Зимната ваканция на Галерията за съвременно изкуство +359 приключи. Водонапорната кула в София отваря врати на 22 март от 19:00 часа за първата изложба „ХОТЕЛ“ на съвременния визуален артист Георги Георгиев-Jorrras. В последния си проект той се занимава с невидимите значения, стоящи зад повърхността на изображение, създадено на базата на субективен визуален концентрат от натрупвания на спомени, емоционални състояния и наблюдение на заобикалящия ни свят.По време на дългогодишните си изследвания върху строежа на образа той превръща работата върху един визуален обект в ритуал, следвайки философията на Юнг за абстракцията като „форма на психична активност, чрез която съзнаваното съдържание се освобождава от свързаността му с несъществени елементи“. „ХОТЕЛ“ е обектно обобщение на съвременната криза на възприемане на образа в претоварена информационна среда, в която има сериозна загуба на смисъл и дълбочина на посланията за сметка на начина, по който те се представят. Хотелът е неутрално пространство за временно пребиваване. Без да е детайл от конкретна лична история, той е хранилище на хиляди лични истории свързани с хората пребивавали там. Хотелът е музей на отпечатъците, които хората оставят във всекидневието си –материални следи от емоции, преживявания, лични ритуали, забравени вещи, миризми, случайно надраскани скици на невъзможни места. Дори след като хотелските стаи са готови за следващия обитател, един внимателен преглед ще открие знаци от чужда история. Колекцията от тези знаци сама по себе си представлява една глобална човешка история, разположена под привидно безупречната повърхност на искрящо бели чаршафи, колосани кърпи и чаши покрити с целофанени калъфи.Заглавието „ХОТЕЛ“ провокира въпроса доколко се е променила същността на творческия процес, проведен в пълна изолация, в настояще на интензивно, но протичащо през различни технически средства общуване между хората. При подготовката на изложбите си Jorrras влиза в режим на живот, осигуряващ определен тип медитация върху съдържанието на всяка работа – тя води до решенията какви материали да използва, каква интервенция да приложи към тях, както и кога да сложи край на всеки работен цикъл.Изложбата е част от постоянната тематична програма на галерията „ Форматиране на отсъствието“. Куратор на проекта е Ирина Баткова, артистичен директор на галерията. Целта на всяка изложбена практика според нея е да създаде поле за по-широка дискусия за съдържанието на съвременното изкуство днес. Според собственика на + 359 Владимир Илиев именно тази дискусия дава смисъл и на пазара на съвременното изкуство днес.", "date": "2019.03.22", "title": "Криза на претовареното възприятие в първия проект за 2019 г. на Галерия  359"}
{"url": "https://offnews.bg/obshtestvo/s-netraditcionna-aktcia-startira-initciativata-balgaria-dariava-699882.html", "text": "Паметници на известни български общественици, писатели и революционери, които малцина знаят, че са били и отдадени дарители и филантропи, осъмнаха тази сутрин с нетрадиционни надписи. „Вземи пример! И той е дарил. #ТиСиНаХод. Избери кауза и дари на  от 22 до 31 март, когато цяла „България дарява“.Надписите са поставени пред паметниците на велики българи в Борисовата градина, сред които са Петър Берон, Васил Левски, Христо Ботев, Любен Каравелов, Иван Вазов, Христо Максимов, Радко Димитриев и Нешо Бончев. Ние ги познаваме в различна светлина, но „“ разкрива, че всички те са били филантропи, даряващи за построяването на училища и университети, за основаването на Българската академия на науките, за просветни и здравни дружества и много други каузи, белязали развитието на България в периода от Освобождението до Втората световна война.Други известни писатели като П.К. Яворов, Йордан Йовков, Елин Пелин и Димчо Дебелянов пък са получили подкрепа от дарения на различни книжовни дружества в началото на творческия си път. Повечето паметници, които „осъмнаха“ с нетрадиционните стикери, се намират в Борисовата градина в София, но надписи бяха поставени и пред паметниците на братя Евлоги и Христо Георгиеви, с чиито средства е построен Софийският университет.С нетрадиционната акция се дава старт на националната дарителска кампания „България дарява“. Тя се организира за първи път от 12 граждански организации, обединени от идеята да популяризират и насърчават индивидуалното дарителство у нас.Посланията върху знаковите паметници в София са дело на провокативните артисти от Destructive Creation, които подкрепиха инициативата „България дарява“ напълно безвъзмездно, тъй като също вярват, че промените се правят от всички нас.Кампанията „България дарява“ обединява близо 120 каузи от цялата страна и различни сфери от живота на общата платформа  Така всеки може да избере и подкрепи каузата, в която вярва и към която е съпричастен, както и региона, където иска да насочи своя принос. По този начин заедно, с обединените усилия на много дарители и 120 граждански организации от цяла България, можем да направим промяната, за която мечтаем.„България дарява“ дава равен шанс на малки и големи граждански организации от цялата страна да представят своя кауза на безплатната платформа  . В дарителската инициатива са включени каузи, които променят човешки съдби и средата, в която живеем, в следните направления: образование и таланти, деца и младежи в риск, възрастни хора, култура и изкуство, градска среда и местно развитие, социална подкрепа, спорт, технологии, човешки права, природа и околна среда. Каузите във всички тези направления са предварително селектирани, като организациите, които ги осъществяват, трябва да имат предишен опит, да са регистрирани като граждански сдружения в обществена полза и да са предоставили финансови отчети към Министерство на правосъдието, което гарантира прозрачността и професионализма им.Дарителството е акт на съпричастност и желание да промениш света около себе си заедно с хора, които споделят твоите ценности и визия за решаването на актуален обществен проблем, смятат организаторите. Според тях няма малка или голяма подкрепа; всеки принос е безценен, защото, когато се обединят много хора, всяка промяната може да бъде постигната.Инициатори на „България дарява“ са следните 12 организации: Български дарителски форум, Български център за нестопанско право, Български фонд за жените, фондация „Бикоуз: в помощ на благотворителността, Българско дружество за защита на птиците, Национална мрежа за децата, Център за приобщаващо образование, Международна награда на херцога на Единбург–България, фондация „Заслушай се“, „Светът на Мария“, WWF България и УНИЦЕФ.От 22 до 31 март всеки, който влезе на  и дари, ще допринесе за превръщането на България в едно по-добро място за живеене.", "date": "2019.03.22", "title": "С нетрадиционна акция стартира инициативата 'България дарява'"}
{"url": "https://offnews.bg/sviat/es-odobri-otlagane-na-brekzit-699875.html", "text": "Брюксел одобри отлагане на Брекзит до 22 май. Това ще е новата дата, на която Великобритания ще напусне ЕС, ако британският парламент одобри следващата седмица сделката на премиера Тереза Мей.Ако споразумението бъде отхвърлено отново, това ще означава твърд Брекзит на 12 април, обяви ЕС.  Дотогава все пак опциите за Великобритания ще са отворени. Британското правителство ще трябва да направи избора между напускане на ЕС със сделка, без сделка или дългосрочно отлагане на Брекзит, посочи председателят на Европейския съвет Доналд Туск. Той подчерта, че 12 април ще е ключова дата, до която Великобритания ще трябва да реши дали ще се включи е евроизборите, които ще се проведат между 23 и 26 май. Британският премиер Тереза Мей отхвърли възможността за прекратяване на процедурата за Брекзит. Тя допълни, че ще е погрешно британците да трябва да гласуват на евроизборите три години след обявяване на желание страната да напусне ЕС. ", "date": "2019.03.22", "title": "ЕС одобри отлагане на Брекзит"}
{"url": "https://offnews.bg/kultura/konkursi-za-direktori-na-balgarskite-kulturni-instituti-v-london-i-bra-699871.html", "text": "Министерството на културата обявява конкурси за директори на българските културни институти в Лондон и Братислава. Срокът за заемане на длъжността е четири години.Кандидатите трябва да отговарят на следните изисквания:Необходими документи: Мисията на културните институти е да бъдат интегрална част от международното културно сътрудничество и да съдействат за успешното изпълнение на външнополитическите приоритети на България със средствата на културната дипломация.Конкурсите за директори на държавни културни институти се излъчват на . ", "date": "2019.03.22", "title": "Конкурси за директори на българските културни институти в Лондон и Братислава"}
{"url": "https://offnews.bg/offtopic/fejsbuk-vze-na-podbiv-arteks-vseki-chete-psalmi-i-iska-evtin-apartame-699846.html", "text": "Стотици фейсбук зевзеци заляха страницата на строителната компания Артекс, която стана особено популярна с ниските цени на апартаментите, които продаде на Цветан Цветанов и други видни гербери.Хората масово се интересуват как могат да си купят апартамент в елитните столични квартали срещу 600 евро, а също и дали компанията е готова да направи размяна срещу стари панелки в други перспективни жил комплекси като Бусманци и Кремиковци. Мнозина декларират, че също като заместника на Бойко Борисов много се възхищават на младия архитект, вградил текста на 91-и псалм във фасадата на сграда Летера.Ето една малка, но показателна извадка от мненията на хората на фейсбук страницата на строителната фирма:Tsveta Dimitrova Ако пазарните правила позволяват 590 евро на кв м, и няма дискриминативни практики... би трябвало на всички да продавате на тази цена. Ако ли пък цената е под пазарната оценка, а ние знаем, че е :), на преден план излиза един съвсем различен въпрос. И пак всички знаем какъв е. Сценярият може да не е ваш. Но това не изключва осъзнатото ви участие в него, нито пък ви освобождава от отговорност. Кризата си е криза, но комуникационната ви \"стратегия\" е супер зле.Бай Михал Адмираций за социалната ви ангажираност! Предлагате жилища на преференциални цени за хора с психични увреждания! Бог да ви благослови!Тишо Младенов Много сте яки. ..а само да попитам: в сила ли е още промо офертата “старо за ново апартаментче”, че имам 1 панелка в Мусагеница и 1 в Люлин. Става ли?Stefan Milenov Vlaev Чел съм Библията ще има ли и промоция за мен? Видях, че \"Златен рог\" случайно е станала от офис в жилищна сграда може ли нещо на промо?Ivan Kalev Arteks Engineering тъщата има панелен апартамент готов за замяна, ако трябва ще представя и гербаджийска партийна книжка, даже ще тропна и едно хорце в Рилските езера - класирам ли се за промоцията??? Може да ми отговорите и на лични. Благодаря.Todor E. Todorov Здравейте имам апартамент в Кремиковци ново строителство с изглед към планината и манастира, възможно ли е да го заменим с някой от вашите в кв Изток , дори и да няма добра гледка.Благодаря предварително :)Angel Malinov \"Артекс\", имам едно питане към вас. Понеже все още имаме лихвоточки от онова време, може ли с тях да намалим цената до примерно 650 €/кв.м? Нямам членска книжка от партията на управляващите разбойници, не искам и да имам. Но пък имам желание да бъда Ваш клиент. Особено ако предложите цена 650 € на квадрат. Онзи ден г-жа Мирянова каза, че парите и печалбата не са важни и не са всичко. P.S. Не държа на персонален асансьор и 250 квадрата разгъната площ. 80 стигат, но да има и гараж, за да мога да опазя скъпоценния си 28-годишен немски звяр. Общо взето това е. Идеалния клиент съм!Denislav Detelinov Kandev Разменям панелка в Младост и тухла на Попа за апартамент от ваще. Не държа на личен асансьор, само едно паркомясто да има, ако може и да не съм съсед с никой от ГРОБ, че ми повдига от тях. Обзавеждането не е лукс, ама ще покрие до към 700 ойро на квадрат. Мога да доплатя с една Шкода Октавия.Ivan Zhegov Напълно ви разбирам. Вие сте честни хора, но все пак останаха ли от тези по-бюджетните апартаменти?Peter Bankov VIP есе, ако може?Цонко Петров В Пловдив нещо ще пускате ли на промоция? Ваучери за храна приемате ли?!?Емил Бенчев “Знаете ли следната приказка? Имало едно време строителна фирма, която в нарушение на всички норми, строи ли строи небостъргач на най-златната земя в София. Има голяма нужда да й се помогне. И тя почерпва с апартаменти, когото трябва – един ще помогне по партийна линия с кмета на района, друг – с вписването на обстоятелства, които няма как да бъдат вписани, трети – с разрешителни за събаряне на културни паметници, пък хората имат и роднини и така – мила, родна картинка. А та и с извисена духовност, подпечатана с псалми за разкош. Имаше една Божа заповед по тая тема кое не се прави, но реченото е сторено....Приказката има забележителни американски разказвачи, въпреки че САЩ не е нито страната на Андресен, нито на Братя Грим, нито дори на Ангел Каралийчев, а вади дела и документи. И, също като Москва, „не вярва на сълзи”.Emil Tzvetanov И аз съм Цветанов... дайте нещо за без пари!Kalina Veloni Артекс, извинявайте, но не се стърпях като ви прочетох прочувствената медийна позиция! Няма \"чужд медиен сценарий\" – сценарият си е ваш и е пределно ясен: прави се поправка в закон, с която се удължава строителното разрешително на ключов за вас проект, а политиците, реализирали поправката – получават срещу лобизма си имоти на апетитни цени (ако изобщо има реално плащане). От законова гледна точка при всички случаи това е на ръба, а от морална – няма какво да го коментираме. Но когато се променя цял един закон, за да се обслужи интереса на една частна фирма и срещу това се облагодетелстват в ЛИЧНО КАЧЕСТВО определени политици, да ни правите на глупаци с библейски притчи, псалми, обществена ангажираност и енергийни защити – е, идва твърде много! Медийната ви позиция е смехотворна и бих ви посъветвала да си смените PR –а. За компания, която прави едни от най-качествените жилищни сгради в София с красиви фасади и наистина влага добър вкус – трябва да имате далеч по-адекватна публична комуникация. Като за начало спрете да ни таргетирате като полуидиоти.Stanislav Angelov Бях ви отправил официално запитване на 01.06.2018 за цени в сграда “Виделина”! Цените почваха от 1590€ БЕЗ ДДС! Важи ли още офертата или вече са по 600€???Niki Hadjiev Лично съм правил среща с вас и цената, която обявихте беше 1700 евро без ДДС. А аз също казах, че много ми харесват псалмите на фасадата, но за мен не направихте компромис. Явно физкултурника ви е по- полезен във всякакво отношение и затова си е струвало да му направите подарък. За мен загубихте целият си имидж като компания, независимо колко качествено строите.Mihail Paskalev Само лаете и ниШто не разбирате...г-н Цветанов е заменил два перфектни вътрешни апартамента, добре отопляеми и на хубави етажи.... а този новия е супер гаден, наистина се е прецакал! Последен етаж - духа от всякъде, няма отопляване това жилище и най-лошото, ако се прецака ВИП асансьора, човека не може да се прибере в къщи... за това и цената му е такава, кой ще си купи такъв апартамент? ...последен етаж, целия У тераса и достъп, само с ВИП асансьор!!Galin Kunev Само да попитам, че ми е притеснено.Тия дето са купили апартаменти в същата сграда с Цветанов за 2500+ евро на квадрат, дали няма да го набият или пък да му спукат гумите на колата.Като знам какви простаци има!Nikolay Ivanov Строите луксозно, взимате евтинко!!! Късно ли е АРТЕКС-ИНЖЕНЕРИНГ да ремонтира Графа?!?! (За) една кметица питам...", "date": "2019.03.22", "title": "Фейсбук взе на подбив Артекс: Всеки чете псалми и иска евтин апартамент със заменка"}
{"url": "https://offnews.bg/kultura/movimento-variatcii-i-dom-za-ovtce-i-sanishta-dva-spektakala-za-m-699852.html", "text": "Миграцията, преселението и движението са обединяващите ключови думи за спектаклите „“ и .Режисьорската работа на Гергана Димитрова, авторското участие на Здрава Каменова, както и музиката на Павел Терзийски са другите свързващи елементи.Гергана Димитрова е режисьор, драматург и преводач. Завършва „Културология“ в СУ „Св. Климент Охридски“, „Театрална режисура“ в НАТФИЗ и в берлинското театрално училище „Ернст Буш”. Тя е основател и артистичен директор на Организация за съвременно алтернативно изкуство и култура „36 маймуни“. Гергана създава 23 театрални представления, автор и съавтор е на 5 пиеси, 3 адаптации, няколко статии за театър и драматургия. Превежда 23 нови пиеси от немски на български език. През 2007 г., съвместно с „36 маймуни“, поставя началото на платформата ПроТекст. Носител е на театралната награда „Икар“ 2012 за най-добър режисьор и за най-добра пиеса (за „Праехидно“, по текст на Здрава Каменова и Гергана Димитрова).„Дом за овце и сънища“ имаше премиери в Берлин, Цюрих и София. През месец март спектакълът ще се играе в рамките на „Софийския театрален салон“ (25 март, 19:30 ч., Нов театър). По време на салона са представяни всички номинирани представления на театралните награди „Икар“. „Дом за овце и сънища“ има две номинации в категориите: Водеща женска роля за Здрава Каменова и Музика за Павел Терзийски.Спектакълът е част от проекта „Къщи, обитавани от духове\" или Haunted Houses – мултинационална копродукция за неосъществимата идея за чиста нация. В началото на 20 век и след Първата световна война историята е белязана от процеси на насилствено прогонване на големи маси от население и етническо прочистване на региони. Целта е ясно да се заяви, че новоформираните национални държави са чисти и хомогенни, докато само век назад същите територии са били мултиетнически. Това е и причината за възникналите конфликти и войни между страните от Балканите в периода 1912–1923 г., довели до сключване на договори, регулиращи „обмена на населението\" между воюващите държави като средство за умиротворяване. До каква степен оказва влияние над нас тази илюзия за въображаема хомогенна общност?Театрални компании от София, Атина и Истанбул използват документални източници, за да проследят историческите вълни на преселения в периода между 1912–1923 г., връщайки изоставените къщи и техните жители отново към живот. Близо година екипите проучват и разменят идеи. В резултат те развиват три театрални продукции, които бяха представени на фестивала „Война и мир\" в Берлин. Представленията са създадени в три различни града, но са свързани помежду си. Заедно те разкриват колко плашещо сродни са днешните политически призиви за чистота и единство на нацията спрямо тези от близкото минало.Автор и изпълнител: Здрава Каменова Режисьор: Гергана Димитрова Музика на живо: Павел Терзийски Видео на живо и костюм: Никола Налбантов Асистент-режисьор: Олга КочановаПространствено решение - Наташа фон Щайгер Продуценти: европейската мрежа „Undernational Affairs\", Център за култура и дебат „Червената къща\", театър „Максим Горки\"., студио ЯС три дати през април (02, 03, 04 април, 19:30 ч., ДНК – пространство за съвременен танц и пърформанс) ще се играе „Мовименто/Вариации“ (Пет миниатюри и едно интервю на тема движение). В режисьорския си проект Гергана Димитрова кани пет авторки с различна националност в задочен разговор, който осмисля миграционните процеси днес като вид движение на тела, стоки, услуги, информация, пари, души, мисли, мечти, вируси, необходимости.Този своеобразен диалог обединява гласовете на Здрава Каменова, Мариана Събева, Улрике Сиха (Германия), Ив Лей (САЩ/Великобритания) и известната българска хореографка и изпълнителка Галина Борисова. През различни подходи са тематизирани разнородни парчета от динамиката на съвременността.Представлението е съсредоточено върху мисленето за движението като хореография, като природна и житейска потребност; за движението, противопоставено на статичното; за движението като разпространение на идеи, за дигиталната динамика, за #MeToo, за Илън Мъск; за движението на пазари и природни ресурси; за неизменното движение към смъртта; за технологичното развитие, дори за движението из космоса.идея и концепция: Гергана Димитроваавтори: Здрава Каменова, Мариана Събева, Улрике Сиха (Германия), Ив Лей (САЩ/Великобритания), интервю с Галина Борисовасценография, костюми и видео: Елена Шоповамузика: Павел Терзийскиасистент-режисьор: Олга Ивановафотограф: Здравко ЙончевС участието на: Елена Димитрова, Красимира Кузманова-Кокран, Тони Карабашев", "date": "2019.03.22", "title": "'Мовименто/Вариации' и 'Дом за овце и сънища': два спектакъла за миграцията"}
{"url": "https://offnews.bg/temida/vkp-iska-ot-tcvetanov-i-tcacheva-saglasie-da-se-razkriat-bankovite-im-699850.html", "text": "Върховна касационна прокуратура разпореди от Цветан Цветанов и Цецка Цачева да се поиска съгласие за разкриване на банкова тайна, като при липса на такова ще се процедира по реда на Закона за кредитните институции. Проверката по отношение на Цветан Цветанов ще обхване също последващите сделки, касаещи заменените от него жилища. Това съобщиха от ВКП. По повод постъпили в прокуратурата сигнали от Гражданско движение БОЕЦ, молба от министъра на правосъдието Цецка Цачева, както и множество медийни публикации, днес – 22.03.2019 г. Върховна касационна прокуратура възложи на КПКОНПИ извършване на проверка предвид твърденията в сигналите за извършени престъпления, свързани с придобиването на недвижими имоти от лица, заемащи висши публични длъжности. Проверките касаят народните представители Цветан Цветанов и Вежди Рашидов, министъра на правосъдието Цецка Цачева и заместник – министъра на спорта Ваня Колева. На основание чл. 145 ал. 1 т. 3 от Закона за съдебната власт, чл. 82 и чл. 83, т.8 от Закона за противодействие на корупцията и за отнемане на незаконно придобитото имущество, проверката е възложена на Дирекция „Противодействие на корупцията“ при КПКОНПИ, която по силата на този закон е компетентен орган да извършва проверки срещу народни представители, членове на Министерски съвет и заместник-министри.Върховна касационна прокуратура е разпоредила на органите на Комисията да извършването на следните действия: изискване на информация относно притежаваните от проверяваните лица недвижими имоти, относно историята по собственици на всеки от закупените апартаменти, относно актуалното състояние на дружеството - продавач, относно декларирането на имотите в съответните общински райони, относно заплащането на продажната цена и дължимите данъци и такси, както и относно произхода на средствата за покупката. С разпореждане на прокурор от съответните нотариуси ще бъдат изискани пълни копия от нотариалните дела за всяка сделка, при стриктно спазване на разпоредбите на Закона за нотариусите и нотариалната дейност. Дадени са също указания да се снемат обяснения от всеки купувач, както и от лицата, представляващи дружеството – продавач, включително и относно предни отношения и познанства между тях, начин на установяване на контакт и начални преговори, начин на получаване на информация за обявения за продажба имот и неговата цена и осъществени последващи действия. От всяко от проверяваните лица ще се поиска съгласие за разкриване на банкова тайна, като при липса на такова ще се процедира по реда на Закона за кредитните институции. Проверката по отношение на Цветан Цветанов ще обхване също последващите сделки, касаещи заменените от него жилища. Извършването на проверките се възлага и на основание чл.8 от Инструкция № 2 от 05.09.2018г. за взаимодействие между Комисията за противодействие на корупцията и за отнемане на незаконно придобитото имущество и Прокуратурата на Република България, подписана от главния прокурор Сотир Цацаров и от председателя на КПКОНПИ Пламен Георгиев. ", "date": "2019.03.22", "title": "ВКП иска от Цветанов и Цачева съгласие да се разкрият банковите им сметки"}
{"url": "https://offnews.bg/sviat/kremal-tramp-klati-stabilnostta-v-blizkia-iztok-699856.html", "text": "Изявлението на президента на САЩ Доналд Тръмп за необходимостта Голанските възвишения да бъдат признати за част от Израел може сериозно да дестабилизира ситуацията в Близкия Изток, заяви говорителят на руския държавен глава Дмитрий Песков, цитиран от Интерфакс.„Безспорно, подобни призиви могат съществено да дестабилизират и без това напрегнатата ситуация в Близкия Изток. Във всеки случай сама по себе си такава идея по никакъв начин не помага на целите и задачите пред близко-източното урегулиране, по-скоро обратното“, каза Песков пред журналисти в коментар за намерението на Тръмп. „ В случая това засега е само призив. Ще се надяваме, че и ще си остане призив“, допълни той.Вчера Доналд Тръмп написа в Туитър, че е време Вашингтон да признае суверенитета на Израел над Голанските възвишения. „След 52 години дойде времето САЩ напълно да признае суверенитета на Израел над Голанските възвишения, които имат критична и стратегическа важност и в сферата на сигурността за държавата Израел, и за регионалната стабилност“, написа Тръмп в четвъртък.А премиерът на Израел Бинямин Нетаняху приветства това предложение: „Във времената, когато Иран се опитва да използва Сирия като платформа за унищожаването на Израел, президентът Тръмп смело признава суверенитета на страната ни над Голанските възвишения. Благодаря, президент Тръмп“ , реагира също в Туитър Нетаняху.За пръв път в началото на март т.г. в ежегодния доклад на Държавния департамент на САЩ за правата на човека Голанските възвишения бяха посочени като „територия, контролирана от Израел“. В предишните версии на доклада определението бе „територия, окупирана от Израел“. В същото време държавният департамент подчертава, че смяната на формулировката не означава смяна на политиката на Вашингтон по този въпрос. В доклада обаче има още едно променено определение, касаещо Израел и съседните страни. Докато миналогодишният доклад съдържаше названието „Израел и окупираните територии“, в тазгодишния въпросната секция се нарича „Израел, Голански възвишения, Западен бряг на река Йордан и сектор Газа“.Голанските възвишения са спорна територия, за която претендират Сирия и Израел. До 1967 г. те са били част от територията на Сирия, но в хода на 6-дневната война през същата година 2/3 от тях са завзети от Израел. През декември 1981 г. израелският парламент приема закон за налагане на собствена юрисдикция на Голанските възвишения. Съветът за сигурност при ООН не признава това решение. Генералната асамблея на ООН многократно определя анексията като незаконна и призовава Израел да върне Голан на сирийците.", "date": "2019.03.22", "title": "Кремъл: Тръмп клати стабилността в Близкия Изток"}
{"url": "https://offnews.bg/politika/karakachanov-ako-patriotite-se-iavim-zaedno-shte-imame-dvama-evrodep-699841.html", "text": "\"Обединени патриоти\" ще имат поне двама представители в Европейския парламент, ако се явят заедно на изборите май, заяви лидерът на ВМРО Красимир Каракачанов. \"До днес моята теза винаги е била, че \"Обединени патриоти\" трябва да се явят заедно на евроизборите в името на това да дадат една сериозна алтернатива на своите избиратели и поддръжници, което гарантира минимум двама евродепутати. Ако утре бъда преизбран за председател на ВМРО, това ще продължи да бъде моята теза\", коментира той.Каракачанов най-вероятно ще бъде преизбран за лидер на партията на конгреса утре, тъй като няма други кандидатури за позицията. На форума са поканени неговите коалиционни партньори НФСБ Валери Симеонов и председателя на \"Атака\" Волен Сидеров, както и премиера Бойко Борисов. Според Каракачанов най-правилно е да се проведат вътрешни избори между издигнатите от всяка партия кандидатури. Той смята, че организирането им не би отнело повече от седмица. Той обаче е твърдо против общото явяване само на две от трите партии в коалицията.\"Ако ВРМО се яви на евроизборите само с една от партиите в \"Обединени патриоти\", това би означавало, че коалицията е разбита\", коментира той. Каракачанов определи скандалите с апартаментите като част от предизборна кампания. Според него обаче няма как казусът да повлияе върху коалицията, тъй като \"отношенията в нея не зависят от скандали, а от отношенията на ниво парламент и правителство\". Той допълни, че няма драма, и е редно да се изчакат органите да си свършат работата.", "date": "2019.03.22", "title": "Каракачанов: Ако Патриотите се явим заедно, ще имаме двама евродепутати"}
{"url": "https://offnews.bg/kultura/muzikalnoto-chudo-bet-hart-se-zavrashta-prez-dekemvri-video-699855.html", "text": "Блусдивата Бет Харт, която остави без дъх публиката в препълнената Зала 1 на НДК миналия декември, обеща да се завърне и ще спази обещанието си. Тя ще пее отново за българската публика на 10 декември в столичната зала Арена Армеец.Местата за концерта на Бет Харт са само 5000.Без съмнение, Бет е в огромен подем, който публиката високо оценява. Световното ѝ турне продължава да расте с все нови и нови дати, които моментално се разпродават. Любовта на зрителите ѝ очевидно е толкова безгранична, колкото и нейната към тях. На концертите си тя се раздава докрай, пее, свири на пианото, танцува, разказва истории. Бет се оказва истинско музикално чудо.Нейният първи концерт у нас през 2018 г. събра феновете ѝ, които отдавна я очакваха. Но тя спечели още много сърца. Нейните обожатели я ценят, както заради невероятния ѝ глас и интерпретаторски способности, така и заради непринудения начин да се представя на сцената. Тя създава особена интимност, такава, че всеки зрител да може да се почувства насаме с нея и с прекрасната ѝ музика.Огнената Бет, която от концерти няма време да се завърне в родния Лос Анджелис, не се оставя да се носи по течението, което подемната вълна ѝ създаде. Тя търси нови и нови възможности за изява. На сцената се появява в различни колаборации - работи с най-големите имена в музиката и разтърсва стените на концертните зали с онзи неин прославен глас с медена дрезгавина.Списанието Blues Magazine нарече Бет Харт “ненадминатата рок звезда” и няма съмнение, че нейната кариера e върхът на екстремните преживявания. Тя наистина е главозамайваща вокалистка на такива юнаци на китарата като Джо Бонамаса, Джеф Бек и Слеш. “Нещо изключително” писа Таймс за уникалния ѝ за цяло едно поколение тембър, докато Гардиан възхвали нейните „дръзки, замислени и сърдити” изпълнения.Концертът е организиран от продуцентска агенция БГ Саунд Стейдж и билетите са пуснати в продажба в системата на .", "date": "2019.03.22", "title": "Музикалното чудо Бет Харт се завръща през декември (видео)"}
{"url": "https://offnews.bg/medii/gena-trajkova-se-vrashta-na-ekran-699859.html", "text": "Топновинарят на bTV Гена Трайкова се връща на екран.Дългогодишната водеща на bTV Новините, която сега е техен главен редактор, ще води авторска рубрика в предаването на Светослав Иванов \"120 минути\".\"Долината на успеха\" ще разказва вдъхновяващите истории на успеха на българи у нас и зад граница.В първото издание на рубриката тази неделя Трайкова ще представи история, която разказва за риска като възможност, за дългия път от тютюневата нива у нас до Силициевата долина и за сбъдването на американската мечта по български. ", "date": "2019.03.22", "title": "Гена Трайкова се връща на екран"}
{"url": "https://offnews.bg/politika/petkov-do-2023-g-shte-mozhe-da-se-izbira-mezhdu-starata-i-novata-for-699847.html", "text": "Преходният период, в който пенсионерите ще имат избор дали пенсиите им да се изчисляват по старата или новата формула, ще продължи до 2023 г. Тази идея обмисля Министерството на труда и социалната политика, съобщи министър Бисер Петков пред журналисти в Народното събрание. Той поясни, че хората, които вече са подали заявление за пенсия тази година, ще имат 6 месеца да поискат пенсия по стария ред. Припомняме, че в края на миналата година депутатите приеха нова формула за изчисляване на пенсиите, която предвижда да се взимат предвид само осигуровките от 2000 г. насам. След взетото решение НОИ изчисли, че 37% от осигурилите се граждани ще взимат по-малко отколкото, ако пенсиите им са изчислени по старата формула. Министър-председателят Бойко Борисов разпореди министерството да обмисли промени в закона, които да гарантират, че няма да има ощетени пенсионери.\"Правим разчети със съдействието на НОИ и подготовка на конкретни текстове за изменения в Кодекса – говоря за преходни разпоредби, с които да се даде правна възможност на лицата при пенсиониране да изберат дали при изчисляване на коефициента да участват и периодите, които с промените беше решено да отпаднат. Т.е. ако бъде приета такава промяна и влезе в сила, в бъдеще хората ще имат правна възможност при заявяване за отпускане на пенсия, да поискат пенсията им да бъде изчислена по старата методика, която беше действаща през 2018 г.\", заяви Петков.Той допълни, че подалите заявление за пенсия след 1 януари 2019 г. ще имат срок от 6 месеца да поискат пенсията им да се сформира по старата формула.\"Никой бъдещ пенсионер няма да бъде ощетен. Ако бъде приета тази промяна, една част от бъдещите пенсионери ще бъдат благоприятно засегнати, а друга част ще са неутрални\", обясни социалният министър.Той допълни, че вероятно през 2023 г. ще трябва да се направи нова оценка на текущото състояние, за да може да няма ощетени лица.Обучение на безработни По време на парламентарния контрол Петков още заяви, че държавата е отделила средства за професионално обучение за над 8 хил. безработни лица. Той подчерта, че безработицата намалява, но демографските процеси ограничават работната сила и се формира дефицит на работна ръка. Според него държавата се опитва да навакса с тези промени и да повиши качеството на работните кадри като им осигури професионално обучение. Петков още заяви, че през 2019 г. със средства от държавния бюджет ще бъдат обучени 11 483 безработни лица по основни ключови компетентности по над 40 професии.\"През 2019 г. борят на безработните, които ще повишат квалификацията си или ще придобият нова квалификация, са с 9% повече от 2018 г. Осигурено е професионално обучение за над 8 хил. лица, както и заетост на над 3 700 лица, които успешно са придобили професионална квалификация\", завърши той.", "date": "2019.03.22", "title": "Петков: До 2023 г. ще може да се избира между старата и новата формула за пенсиите"}
{"url": "https://offnews.bg/obshtestvo/zrelostnitci-se-zapoznaha-s-vazmozhnostite-za-badeshta-rabota-699860.html", "text": "Близо 900 завършващи средното си образование ученици посетиха февруарските информационни дни на Агенцията по заетостта. Общо 53 срещи бяха организирани в цялата страна, като освен младите хора в тях се включиха също преподаватели и родители. Всички те се запознаха с услугите на Агенцията по заетостта, насочени към младежи, и получиха полезна информация, улесняваща прехода от образование към заетост. Експертите от бюрата по труда акцентираха върху възможностите за работа, курсове и квалификация.Зрелостниците от гимназии и средни училища в страната проявиха интерес към тенденциите на трудовия пазар и посредническата дейност, осъществявана от местните поделения на Агенцията по заетостта. Те бяха информирани за услугите, предоставяни от бюрата по труда и кариерните центрове, както и за необходимите документи за регистрация като търсещи работа. Бе обърнато внимание на съдействието, оказвано от екпертите по време на индивидуални и групови консултации. На младежите бе обяснено, че могат да получат психологическа подкрепа, връзка с други институции, както и да бъдат включени в „Ателие за търсене на работа”, където да бъдат подпомогнати при усвояване на умения за кандидатстване за работа, изготвяне на CV и мотивационно писмо, успешно представяне пред работодател и др.Сред акцентите в срещите бе запознаването с държавната политика по заетостта, отнасяща се до младите хора като приоритетна целева група за включване във всички подходящи програми, схеми и мерки за заетост и обучение. Завършващите ученици получиха информация за подходящите за тяхната възрастова група програми и мерки от Закона за насърчаване на заетостта, осигуряващи възможности за трудова реализация.Интерес у бъдещите абитуриенти породиха условията за придобиване на допълнителна професионална квалификация чрез обучения в клоновете на Държавно предприятие „Българо-германски център за професионално обучение”. По време на информационните събития експертите обърнаха внимание и на изпълнението на Европейската гаранция за младежта 2014 – 2020. Завършващите ученици получиха подробна информация и за схемите по Оперативна програма „Развитие на човешките ресурси” 2014-2020, които са в процес на изпълнение и са подходящи за младежи до 29 години – схема „Младежка заетост”, проект „Обучение и заетост за младите хора”, проект „Готови за работа”.Видимо интересни за дванадесетокласниците се оказаха съветите, които те получиха за реализация по изучаваната от всеки от тях специалност. В срещите се включиха и психолози към бюрата по труда, които представиха пред младите хора качествата, които трябва да притежават за успешна реализация, като не пропуснаха да отбележат значението на личната мотивация и позитивно отношение. В разговорите бяха засегнати важни въпроси по отношение на правилния избор на сфера на кариерно развитие. Обсъдени бяха нагласите за продължаване на образованието във висше учебно заведение.Като поредна стъпка в срещите участниците се запознаха със свободните към момента работни места на първичния пазар на труда и обсъдиха с експертите възможностите за започване на работа на всеки един от желаещите. В този контекст младежите се запознаха с официалния сайт на Агенцията по заетостта и бяха нагледно консултирани за възможностите, които той предлага за своевременно информиране и търсене на свободни работни места чрез е–Трудова борса.Участниците в дискусиите научиха и за дейността на EURES мрежата и трудовата мобилност в Европейския съюз и Европейското икономическо пространство. На част от срещите бе представен проект „Европейски корпус за солидарност” – инициатива на Европейския съюз, която дава възможност на младите хора да извършват доброволческа дейност или да работят в полза на общности и хора от цяла Европа. Специално внимание бе обърнато на начините за предотвратяване на трудовата експлоатация, като младите хора получиха ценни съвети как да не попаднат в капана на „бялото робство”.", "date": "2019.03.22", "title": "Зрелостници се запознаха с възможностите за бъдеща работа"}
{"url": "https://offnews.bg/obshtestvo/namaliava-se-administrativnata-tezhest-pri-kandidatstvane-za-semejni-p-699857.html", "text": "При кандидатстване за семейни помощи за деца родителите ще представят по-малко документи. Това предвижда проект за промени в Правилника за прилагане на Закона за семейни помощи за деца, който Министерството на труда и социалната политика публикува за обществено обсъждане. С предложените промени се намалява административната тежест за гражданите, тъй като отпада изискването за представяне на документи, които могат да бъдат набавени по служебен път чрез обмяна на информация между институциите.Предложените промени предвиждат при отпускане на месечни помощи за отглеждане на дете до завършване на средно образование, но не повече от 20-годишна възраст, да не се изисква служебна бележка за извършени имунизации и профилактични прегледи. Същото ще важи и при кандидатстване за месечни помощи за отглеждане на дете до навършване на една година и за месечни помощи за дете без право на наследствена пенсия от починал родител. Агенцията за социално подпомагане ще набавя необходимата информация по служебен път.При отпускане на помощи за дете с трайни увреждания се предлага да отпадне представянето на експертно решение на ТЕЛК и НЕЛК. Това ще се налага само когато тази информация не може да бъде получена по служебен път.При кандидатстване за отпускане на еднократна помощ за отглеждане на дете от майка (осиновителка) студентка, учаща в редовна форма на обучение, отпада необходимостта от представяне на уверение от висшето училище, че лицето е записано като редовен студент към датата на раждане на детето.Предлагат се и промени в Наредбата за условията и реда за кандидатстване, подбор и утвърждаване на приемни семейства и настаняване на деца в тях. С тях се предвижда да отпадне изискването към български граждани при кандидатстване за приемни семейства да представят свидетелство за съдимост и документ, удостоверяващ липса на образувано наказателно производство за умишлено престъпление от общ характер. Дирекциите „Социално подпомагане“ ще извършват справка за декларираните обстоятелства по служебен път.Министерството на труда и социалната политика публикува за обществено обсъждане и проект за промени в Наредбата за условията и реда за водене и съхраняване на регистрите за пълно осиновяване. С измененията се предлага да отпадне изискването кандидат-осиновителите да представят свидетелство за съдимост и документ, който удостоверява, че срещу тях не е образувано наказателно производство за умишлено престъпление от общ характер. Дирекциите „Социално подпомагане“ ще проверяват декларираните обстоятелства по служебен път.Проекта за промени в Правилника за прилагане на Закона за семейни помощи за деца може да видите тук:  Проект за промени в Наредбата за условията и реда за водене и съхраняване на регистрите за пълно осиновяване може да видите тук:  ", "date": "2019.03.22", "title": "Намалява се административната тежест при кандидатстване за семейни помощи за деца"}
{"url": "https://offnews.bg/obshtestvo/novi-sluchai-na-afrikanska-chuma-pri-divite-svine-699858.html", "text": "Българската агенция по безопасност на храните установи нови случаи на Африканска чума при дивите свине в областите Добрич и Силистра.Вирусът е открит при общо 3 животни. Това са поредните случаи на заболяването у нас за тази година.От август 2018 г. до март 2019 г. са потвърдени 27 положителни проби за Африканска чума при дивите свине в областите Силистра, Добрич и Варна и едно огнище при домашните свине в стопанство тип „заден двор“ в област Варна.Домашните свине от инфектираните зони подлежат на завишен контрол преди движение чрез извършването на клинични прегледи и лабораторни изследвания. Позволява се движение на свине само между стопанства с високи мерки за биосигурност.С цел контрол и ликвидиране на заболяването, БАБХ прилага всички мерки в съответствие с действащото европейско и национално законодателство.Не спират дейностите по претърсване в засегнатите зони за откриване на болни животни и трупове на диви свине.", "date": "2019.03.22", "title": "Нови случаи на Африканска чума при дивите свине"}
{"url": "https://offnews.bg/analizi-i-komentari/razhdaneto-na-isliamskia-terorizam-chast-i-vinata-na-zapada-699805.html", "text": "Терористичното нападение в , при което загинаха 50 души отново повдигна въпроса за религиозно мотивираните нападения. Както доказва атентатът в Крайстчърч, екстремизмът може да бъде обосноваван със всякаква религия. Въпреки това терористичните атаки, свързани с исляма са многократно повече, отколкото всички други религии взети заедно. Само в периода между 2012-2018 г. джихадистки нападения взеха 369 жертви при 75 атаки в Европа (без да броим тези в Русия и някои, за които се спори какви са мотивите).Родните - а и чуждестранните, ако трябва да сме честни - разбирачи по всичко ще зацъкат мъдро с език, заключвайки, че ‘ми да, ислямът е виновен. Забранете го. Нищо, че те дори не знаят каква е разликата между Сирия и Алжир, например. Други пък ще се хвърлят в пламенна защита на исляма и клетите бежанци, заклеймявайки лошия бял мъж. Въпреки че най-вероятно същите тези хора щяха да се простят (съвсем буквално) с главите си в Саудитска Арабия.А всъщност религията е само параван, върхът на асйберга, под който се крият столетия на зверства и злини, в следствие на които сме стигнали до днешното положение. А тази политика, чиито плодове берем днес, е провеждана методично в продължение на векове от това, което наричаме Западна цивилизация.Следващите редове ще се опитат да представят основните фактори, довели до това в днешно време мюсюлманският свят да е сред най-зле развитите икономически и социално региони на планетата въпреки значителният му човешки и природен потенциал. Разбира се, всичко по-малко от няколкостотин страници не би трябвало да претендира за изчерпателност, но поне ще очертае в най-общи контури картината.Текстът има амбицията също така да подтикне хората да са по-критични към своите предразсъдъци.Зловредното наследство на султанитеВ периода на своето най-голямо величие Османската империя владее обширни територии от Белград до Алжир, Мека и Багдад. Империята обаче страда от своята назадничавост и слаба социална, административна и технологична модернизация през вековете. Това ѝ спечелва прозвището на „Болния човек на Европа“, както ни е добре известно от нашите учебници по история, а нейният разпад започва векове преди кончината ѝ през 1922 г. Макар и със сериозни различия между европейската и азиатско-африканските ѝ части, административно, военно и политически тя си остава слабо развита на местно ниво и силно централизирана. В следствие на това огромни части от нейната територия са управлявани от турски официални лица, а местното население не успява да изгради опитен политически и управленски елит с традиции, който би могъл компетентно да се погрижи за него в случай на автономия.Нещо доста подобно като положението в България и Балканите. Ключови тук се оказват географските и културно-религиозни разлики. Докато балканските народи граничат с най-силно развитите икономически, технологиччно, социално и културно държави, с които тече постоянен обмен на опит и информация, азиатско-африканските народи граничат със себе си или с дори още по-слабо развити територии, а езиковите и географски дистанции са буквално непреодолими за 99,99% от населението. Освен това, благодарение на културно-религиозната си близост с Европа, балканските елити, че и простолюдие, са силно амбицирани да подражават на европейските цивилизации и да се развиват в тази насока (стигайки до нелепи висини понякога, добре описани от Вазов, Алеко и др.). Нещо, което далеч не е толкова развито като желание у арабско-берберските народи и елити, които не чувстват чак такава голяма родственост, даже напротив.Така в процеса на своя разпад Османската империя оставя редица земи, чиито народи са абсолютно необразовани, неграмотни и назадничави, а елитите им са зле подготвени да ги водят. За местни опитни армии, които да ги защитят, също трудно може да става дума. Докато Турция след разпада на Османската империя не започва от нулата, ами запазва 93% от военните офицери и 85% от цивилната администрация, съществували по времето на Високата порта. И резултатите в последващото политическо, икономическо, военно и културно развитие са ясно видими до днес.Двете територии, които се различават в това отношение обаче, са Египет (който още от 1805 г. де факто става независим под управлението на Мохамед Али паша) и Алжир (чиито дейове, местното призношение на бейове, поемат контрол над земите от 17-и век).Богатството на НилКайро като наследник на хилядолетни могъщи империи, а и владеещ делтата на Нил с целия ѝ агрикултурен и икономически потенциал, успява да поддържа огромно население, силна армия и добра икономика, които му позволяват развитието на сносен и независим политически, културен и дори административен елит. Спомага и отдалечеността му от Истанбул, все пак е трудно да пратиш армия чак дотам, когато си постоянно зает с военни конфликти с Русия и Австро-Унгария на другия край на империята си.Така Египет започва да произвежда много и различна блага, и да търгува с Франция и Великобритания, трупайки несметни богатства. Това кара Наполеон да го нападне през 1798-1801 г., но поради проблемите си в Европа го напуска бързо. Особено благотворна за Кайро се отразява гражданската война в САЩ от 1861-1865 г., която води до рязък икономически бум по делтата на Нил. Причината е, че дотогава основна част от памука за Европа, с който са се шили дрехите, е идвал от плантациите в Америка, по-специално от робовладелските южни щати, чиито пристанища за износ са блокирани от флотата на Севера, а и по земя войната оказва своето влияние. Така Европа и по-специално Лондон и Париж отведнъж се обезпамукчават и се обръщат за помощ към Египет, който с радост започва да търгува с тях.Това трансформира икономиката на региона, която става изключително зависима от тази на двете европейски империи. Властите започват да вземат кредити от европейски институции за развитие, което ги вкарва в сериозен дълг. За зла участ обаче войната в САЩ приключва и изведнъж доставките на памук се възобновяват. Така търсенето на египетската продукция спада значително и Кайро не може да изплаща своите дългове към Лондон и обявява банкрут. Така през 1882 г. Великобритания, под претекст, че иска да си събере дълговете, окупира Египет. Империята налага свои съветници, министри и администрация и контролира напълно страната до 1922 г., когато Египет – поради отслабването на Великобритания от Първата световна война и размирици в африканската страна – получава своята независимост. Но това е само де юре. Де факто новопровъзгласените египетски крале са силно зависими и повлияни от подкрепата и волята на Лондон, което подкопава техния авторитет. Те освен всичко друго са и силно антирелигиозно настроени, по подобие на Запада, което ги поставя в опозиция на огромна част от населението, което започва да свързва светските власт и обичаи с Европа и с чуждото, придържайки се към исляма като пазител на традициите (както българите сме правили с християнството по османско време).Прекаленото и неконтролируемо влияние на Великобритания и десетилетията на ограбване на Египет и подмяна на местните елити води до два пагубни ефекта: превратът на Свободните офицери, водени от Гамал Абдел Насър, през 1952 година; и възникването на Мюсюлманското братство. Първият е значителен, тъй като от тогава до сега на практика държавата е под военна диктатура, която през повечето време от историята си е била и към момента все още е изключително агресивно настроена спрямо исляма и религиозните движения. Това води до репресии и радикализиране на мюсюлманските организации в страната. Както разбрахме по-горе обаче, религията е само една от причините за радикализация. Икономическите и социалните са много по-важни, а в Египет зверствата на армията и корупцията са добре известни от десетилетия. Към момента около 40% от икономиката на страната са под абсолютния контрол на военните. Самата армия е най-големият работодател в държавата. Така огромната бедност, тирания, социална и религиозна репресии радикализират младите в близо 100-милионната арабска държава. Много от които се включват към терористични групировки не само поради религиозни причини, но и социални и политически. От години наред армията получава милиарди долари от САЩ, за да пази стабилността от ислямистката заплаха. В реалност това е подкуп, който Кайро получава, за да не създава проблеми на Израел, да не подпомага твърде много Хамас и да държи под контрол своето население, което е силно антизападно и антиамерикански настроено в голямата си част (като изключим огромна част от образования му елит, който обаче е прашинка от общото).Възникването на Мюсюлманското братство е другото важно следствие от интензивната намеса на Великобритания и прекалено бързото преобразуване на египетското общество по западен модел. През 1928 г. влиятелният учител Хасан Ал-Банна слага началото на своето Мюсюлманско братство, което има за цел да защити интересите на местните арабски и мюсюлмански работници и компании, опериращи при Суецкия канал, които се оплакват, че са ощетени за сметка на чуждестранните интереси. Така по чисто икономически и корупционни причини се полагат основите на най-голямата и влиятелна в света мюсюлманска неправителствена организация, която малко по малко се разраства в обществено движение за възраждане на традиционните ислямски ценности и икономически протекционизъм срещу Великобритания и запада. Мюсюлманското братство съществува и до днес и изигра ключова роля в . Към момента то или организации, развили се от него, съществуват в над 70 страни по света, а палестинската групировка Хамас води своето начало под името Мюсюлманско братство в Палестина.Мюсюлманското братство обаче набира изключителна популярност не само заради своите религиозни учения, а заради социалната си дейност. За кратко време то основава безплатни лечебници, училища, социални служби, раздава храна на бедните, дава работа (нещо, което по-късно Хизбула ще копира). Именно тези му дейности карат толкова много хора да се присъединят към него и да подкрепят неговата идеология за връщане към исляма и отхвърляне на западната корупция, от която местното население е видяло толкова малко хубаво през годините. То всъщност се появява като социална реакция на британската окупация и прекалената сервилност на местния политически и културен елит. А репресиите на светската военна диктатура само го радикализират и спомагат за разпространяването му по света, тъй като при всяка по-сериозна историческа кампания то да бъде изкоренено, много от неговите лидери бягат в Либия, Сирия, Ирак, Саудитска Арабия и Европа.Цивилизоване на алжирцитеАлжир също придобива значително богатство и съответно независимост поради това, че служи за основно пристанище за търговия между Африка и Европа (както законна, така и незаконна, всеизвестно е, че ). Той обаче произвежда и голямо количество зърно, което се оказва много важно за французите по време на тяхната инвазия в Египет през 1798-1801 г., а и войниците на Наполеон в Европа също страдат от недостиг на храна. Така алжирските дейове дават назаем огромни количества зърно на Париж, които обаче империята на може да изплати. При един от разговорите на Хюсеин дей с френския консул относно дълга за зърното, европеецът разгневява с арогантното си държание управника, който го зашлевява със своята пръчица за отпъждане на мухи. Париж приема това лично и блокира алжирското пристанище с военни кораби през 1827 г. Реално обаче не желае да изплати дължимото на Алжир и вместо това предпочита да го окупира. Което и прави три години по-късно.Само че амбициите на Версай не се ограничават до проста окупация, а до асимилация. През 1848 г. е приета Конституцията на Втората Република, които включват цялата африканска територия като неделима част от Франция под вида на областите Алжир и Оран. Французите поемат на „цивилизоващата мисия“ (Mission civilisatrice), която да асимилира на 100% местното население културно, религиозно, икономически и политически към Франция. Това води до близо 100 години (1848-1952) политика на асимилация, заселване на европейци, етническа и религиозна сегрегация, репресии, разстрели, затвори, зверства и всякакви други възможни злини, причинени на местните от французите – и то в името на тяхното собствено добро, на това да бъдат цивилизовани.Сами можете да се досетите, че това само настройва по-голямата част от милионите алжирци отрицателно спрямо всичко, свързано дори номинално със западните култура, ценности, религия, социални и политически традиции. Така през 1954 г. избухва въстание, имащо за цел независимостта на Алжир от Франция. И тук Париж отново прави възможно най-лошото възможно решение – решава да се бие със зъби и нокти за територията, която дълбоко в умовете на Версай е изконна френска земя. Войната трае 8 години до 1962 г. и води до отнемането на животите на 1 милион души и изселване на 400 000 европейци от Алжир (90% от бройката им).Това настройва местното арабо-берберско население спрямо Франция и всичко, което дори леко им напомня за нея. Войната има и друга страшна последица – умерените алжирски политически, културни и военни лидери в по-голямата си част или са избити, или са са радикализирали след 8 години зверства и жестокости от страна както на французите, така и на местните. Когато най-сетне Алжир получава независимостта си, политиката е окупирана от силите за сигурност, които поставят страната в желязна хватка на репресии и контрол. Много подобно на Египет. Силно светски, те обаче контролират население, което се опитва да се отърси от спомена за французите, завръщайки се към исляма, в което е подпомогнато от учени и учители от Египет, много от тях членове на Мюсюлманското братство. Междувременно Саудитска Арабия също спонсорира редица училища и ислямски организации.Обществените настроения срещу десетилетията на политически репресии, корупция и лоша дистрибуция на икономическите блага най-накрая принуждава военните да обявят демократични избори в страната през 1990-1991 г. Избори, които обаче са спечелени от ислямистките партии, които са подкрепени от народа не толкова защото хората ги харесват – въпреки че и това е така донякъде - а защото хората мразят правителството и силите за сигурност.Армията обаче не харесва този резултат и през 1992 г. прави преврат, разпускайки управляващия Ислямски спасителен фронт (FIS) и изпращайки в 5 затворнически лагера в Сахара между 6 и 25 хиляди от неговите лидери и редови членове. Избухва война, която трае от 1992 до 2002 г. и взема 160 000 жертви. През цялото време армията е подкрепена от Франция, а загубилите ислямисти бягат в чужбина – Европа или останалата част от Близкия Изток и Северна Африка. Раните от войната за независимост и нейното де факто продължение, гражданската война,  и сред множество от младите хора, които се радикализират заради отмъщение, лошо икономическо и социално положение, религия или др. свързани причини.Разчленяването на Близкия ИзтокСлучилото се в Египет и Алжир е от ключова важност, защото показва тертипът на действие на Великобритания и Франция, който ще окаже влияние на целия регион за столетия. По подобен начин те се отнасят и с останалите окупирани от тях територии след разпада на Османската империя в следствие на ПСВ. Случайно начертаните граници хвърлят страните в икономически и социален хаос още преди да са създадени. Съществували от векове търговски маршрути и племенни съюзи са унищожени отведнъж. Така например Дамаск и Багдад, които имат толкова близки търговски връзки, че дори арабските им диалекти са почти идентични за денонощие се озовават в две различни държави. Вместо това Багдад е принуден да търгува с Мосул, с който преди това не е имал почти никаква връзка, а населенията на двата града се различават значително етнически, религиозно и дори говорно. Дотогава самият Мосул е търгувал с Анадола, даже за кратък период Великобритания обмисля дали да не го остави във владение на Турция. Йордания пък е създадена абсолютно изкуствено, за да служи като буферна зона между Саудитска Арабия, Сирия и Израел. Страната няма почти никакви значими природни ресурси, лоша почва за земеделие, нищожна стратегичска позиция и никакви исторически предпоставки за съществуване. На всичкото отгоре е пълна с всякакви бедуински племена (както и Сирия и Ирак впрочем), които дори не разбират концепцията на границите и изобщо не признават хашемитските крале, които Великобритания и Франция поставят да ръководят държавите им (и които са премахнати с военни преврати по модела на Египет и Либия, водейки до военните диктатури на Асад и Хюсеин).Шиитското населени на Ливан пък, което е населявало територията между планината Ливан и новосъздадена Сирия изведнъж се оказва, че няма как да се препитава и търгува, тъй като преди това големите градски центрове са били Халеб (Алепо, както е на английски) и Дамаск, които в момента са разделени с нова граница. Вместо това сега шиитите са принудени да емигрират към крайбрежието и по-точно Бейрут, което води до внезапно и сериозно обедняване на шиитското население и създаването на т.нар. пояс на бедността около Бейрут, което е една от основните причини за радикализирането на шиитското население и появата на Хизбула. Останалите причини са революцията в Иран от 1979 (за която САЩ и Великобритания имат ключова роля също), дискриминацията срещу мюсюлманите в полза на маронитското християнско население, която Франция налага, Израелската инвазия от 1982 г. и гражданската война от 1975-1990 г. (която е причинена от предходните изкуствено създадени проблеми).Създаването на Израел през 1917 г. с Декларацията на Балфур (де факто, а де юре това се случва през 1948 г.) от Великобритания също се превръща в основен източник на ислямска радикализация на всички страни в региона, както и на установяване на военни диктатури. Това е прието като неописуемо поругаване от всички мюсюлмански държави. То насочва омразата им не само към израелците, но и към западните страни, които подкрепят еврейската държава. Това води до директното създаване на терористични движения в Палестина, сред които Хамас (които се развиват от Мюсюлманското братство в Египет), както и до чувството у арабите (и берберите, и персите), че Западът ги мрази и иска да ги унищожи. Слабо подготвените им държави и армии претърпяват няколко военни краха срещу добре финансираната, тренирана и въоръжена от САЩ и Великобритания израелска армия, което ускорява издигането и задържането на военните хунти на власт в Египет, Сирия и Ирак, както и нестабилностите в Ливан и Йордания. С десетилетия Израел се превръща в плашилото, държащо на власт диктаторите, които твърдят, че са единствената защита срещу Тел Авив. Мюсюлманските организации и радикални групировки пък се обявяват за смърт на Израел, което води до неизчерпаем брой желаещи да ги подкрепят.Арабските шейхове и салафизмаПръст в това има и радикализацията, която започва да се разпространява от Арабския полуостров, която в последните десетилетия изнася с главоломни сила и пари своя радикален уахабистки ислям, финансирайки екстремистки групировки по света. Исторически Арабският полуостров е пустиня без значима икономика или култура. Като се изключи наличието на няколко търговски града по крайбрежието като Оман и религиозните средища Мека и Медина, там с векове не се е случвало нищо важно в ислямския и арабския свят. Когато Великобритания стъпва на него, тя решава да ползва територията за свои военни бази, които да ѝ осигурят контрол над търговията с Индия.Междувременно от известно време в района тече ожесточена война между различните шейхове, в която главният агресор е фамилята Ал-Сауд, която е идеологически водена от своите радикални вярвания, които възприема от родения през 1703 г. Ибн Абб Ал-Уахаб. Чрез фанатизъм и жестокост, а впоследствие и британска помощ, фамилията Ал-Сауд успява да покори по-голямата част от полуострова. Бедуинските бойци на саудитците - ихван, т.е. братството - обаче се оказват толкова свирепи и кръвожадни, че Кралските въздушни сили на Великобритания, позиционирани в Ирак, се налага през 1929 г. да извършват първото в историята си въздушно нападение именно срещу неконтролируемите си съюзници. Иначе територията, както вече споменахме, не представлява никакъв интерес за британците, които са доволни на своите военни бази по крайбрежието.До момента, в който там се открива петрол. Възможно най-кратката версия е следната: Катар, Обединените арабски емирства, Кувейт, Оман и Бахрейн стават най-добри приятели с Англия и САЩ, които в замяна на петрол предлагат покровителство на арабските кралства. Петролът обаче има много по-голямо значение отколкото чисто финансово.Петролното проклятиеМного експерти смятат, че наличието на значителни природни ресурси всъщност може да е благословия и проклятие за страните им. Сред основните причини са, че в повечето случаи държавите с петрол не диверсифицират своите икономики, тоест те разчитат предимно на петрола като източник на финанси. Това е лошо, тъй като петролът е държавно контролиран и съотвено създава опасността от корупция от най-високо ниво, като властимащите могат да подкупват своята опозиция и противници с много пари. Ако това не сработи, те имат предостатъчно средства да поддържат модерни и брутални тайни разузнавателни служби, полиция и армия, които да ги бранят от враговете им и хорското недоволство. Което също откупуват доста успешно. Класически пример е този от Саудитска Арабия, където в следствие на наводненията в Джеда през 2009 г. и общинската корупция се поражда недоволство, което прераства в размирици, които съвпадат с протестите за искането на освобождаване на политически затворници от източните провинции. В отговор обаче кралят вместо да се погрижи за корупцията и политическите репресии, обявява, че ще отпусне 100 милиарда долара за различни инфраструктурни проекти, както и ще вдигане заплатите и бонусите на държавните служители. Шиитите обаче продължават със своите протести с искане за равни права с тези на сунитите, които обаче са потушени с още 60 милиарда долара и двумесечен финансов бонус за всички студенти.Главоломното раздаване на пари парализира каквото и да било активно недоволно гражданско общество в страната, което така или иначе се страхува да протестира заради репресиите. Хората в много от тези страни си мълчат и не се опълчват на несправедливостите, тъй като държавният сектор е най-големият работодател в страната и то с много, а и не ги кара да плащат данъци. А не плащаш ли данъци - нямаш право на глас в управлението на държавата.През 2014 г. петролът е равен на следния процент от БВП: 94,4 в Ирак, 93,4 в Либия, 87,9 в Оман, 86,2 в Бахрейн, 80,3 в Катар, 79,8 в Кувейт, 76,8 в Саудитска Арабия, 63,5 в ОАЕ, 59,2 в Алжир, 47,3 в Йемен. За сравнение процентът в Норвегия – която е петнадесетият най-голям производител на петрол - е 3.Така монархиите в Персийския залив остават силно закостенели в своите възгледи и често водят доста религиозно крайни политики. Всеки знае за положението в Саудитска Арабия, . Благодарение на петрола си тези страни могат да смазват всякакви политически или граждански опозиции вътре в страната си, както и да плащат на външни сили като Великобритания и САЩ, за да ги пазят от чуждестранни опасности.", "date": "2019.03.22", "title": "Раждането на ислямския тероризъм. Част I: Вината на Запада"}
{"url": "https://offnews.bg/112/majka-i-sin-spipani-da-kradat-trotoarni-plochki-v-sozopol-pribrali-1-699854.html", "text": "Майка и син са заловени в момент, в който изнасяли тротоарни плочки от склад край Созопол.39-годишната жена и 20-годишният ѝ син били забелязани от полицаи да пренасят плочки през дупка в стената на склада. Успели да изнесат 180 броя.Двамата са направили пълни самопризнания и са задържани са с полицейска заповед за срок до 24 ч. По случая е образувано бързо полицейско производство.", "date": "2019.03.22", "title": "Майка и син спипани да крадат тротоарни плочки в Созопол - прибрали 180 бройки"}
{"url": "https://offnews.bg/analizi-i-komentari/razhdaneto-na-isliamskia-terorizam-chast-ii-kak-se-radikalizirat-ho-699869.html", "text": "Началото на международния тероризъмКласическият пример тук е войната, която САЩ обяви на Ирак, когато той заплашваше Саудитска Арабия след превземането на Кувейт 90-те години. Нека да се върнем малко по-назад първо, през 1979 г. и съветската инвазия на Афганистан, която се счита за началото на международното ислямско терористично движение. Както ви е известно, войната в азиатската страна избухва в следствие на борбата за влияние между СССР и Запада. Когато комунистическите власти в Кабул молят за помощ Москва, за да се справят с ислямистките бунтовници в планините, които искат да свалят атеистичния режим, САЩ и неговите съюзници се впускат да подкрепят бунтовниците по всякакъв възможен начин – финансово, с оръжия, обучения и т.н. В стремежа си да победят съветите обаче те създават ново чудовище, а именно радикалните ислямистки групировки, най-известната от които е Ал-Кайда.Тъй като тогава – а ако ме питате, и сега – САЩ нямат добри познания за региона, те се обръщат за помощ към Пакистан. Исламабад съветва Вашингтон на кои групи талибани да дава пари и оръжие, кои да подкрепи повече, на кои да не оказва съдействие и т.н. Пакистанските тайни служби дори предоставят обучение на своя територия на талибаните и ги въоръжават там. Публична тайна тогава е, а и сега, че Исламабад всъщност е бастион на радикалния ислям. Те нарочно подбират най-фанатизираните и екстремни бойци, които да бъдат въоръжени, като по този начин умерените и дори демократично настроените бунтовнически сили в Афганистан постепенно губят войната, тъй като се бият на два фронта едновременно – срещу СССР и срещу ислямските фундаменталисти. В крайна сметката повечето умерени бунтовници или са избити, или се присъединяват към радикалните групировки, за да оцелеят.По някое време САЩ все пак разбират за това но изглежда, че не ги интересува, както личи по думите на агент на ЦРУ от онова време, който запитан защо правителството му подкрепя хора като  и неговите бойци, простичко отговаря: „Фанатиците се бият по-добре“. За незапознатите ще поясни: Хекматяр е известен с това, че е заливал с киселина лицата на жените, които отказват да носят забрадка. Той и неговите мъже са получавали 50% от финансирането си от Америка, според изследване на Хиршкинд от 2002 г. за университета Джордж Вашингтон. САЩ и Пакистан не са единствените страни, вземащи активно участие в конфликта. Саудитска Арабия също влага милиарди долари във финансирането на радикалните джихадисти, а също така и подпомага вноса на хиляди мъже от целия мюсюлмански свят, които да се бият в Афганистан. Рияд активно подкрепя и идеята, че войната в Афганистан е война срещу исляма и всеки добър мюсюлманин трябва да се включи в нея. Така хиляди мюсюлмани от цял свят се стичат там, които след приключването на конфликта се връщат обратно в своите страни, където започват да подриват местната светска или умерено ислямска власт. Типичен пример е войната в Алжир от 90-те години на миналия век, която споменах в началото на текста. Там т.нар. Афганци - алжирци ветерани от Афганистан - вземат дейно участие в боевете срещу армията и извършват страхотни зверства.Никога няма да излезе от мода материалът на британския вестник „Индепендънт“ от 1993 г., озаглавен . Става дума за Осама бин Ладен. Никога не забравяйте, че лидерът на Ал-Кайда и неговата групировка са създадени, финансирани, тренирани и въоръжени от ЦРУ, Саудитска Арабия и Пакистан. Защото много хора забравиха вече.Войната в Ирак и раждането на ИДИЛСлед терористичния атентат на 9 септември 2001 г. в САЩ – около който има доста спорове – светът полудя по темата за ислямския тероризъм и неговите причини. Някак си обаче Белият дом реши да обвини Ирак, една от най-светските и антирелигиозни страни в региона, че спонсорира радикален ислям. Нищо, че семейството на Бин Ладен в Саудитска Арабия е една от най-могъщите строителни фамилии (). Нищо, че целият нормален свят знаеше, че Саддам Хюсеин няма общо с Осама бин Ладен. Няма и химически оръжия за масово поразяване, доказателствата за които ЦРУ буквално изфабрикува, за да представи пред ООН и да получи позволение да нападне една от най-силно развитите социално и икономически страни в региона. Е, поне преди САЩ да ги съсипе от санкции .През 80-те години на миналия век Ирак е сред най-развитите икономики в Арабския свят (въпреки войната с Иран, в която Багдад е подкрепен от САЩ, между другото). Макар да е разчитала на петрола, за да се финансира, страната е имала силно развита индустрия и е започнала диверсификация на икономиката, гръбнака на която са били 200 държавни предприятия, произвеждащи сяра, минерали, цимент, стомана, желязо, текстилни продукти, храна, кухненска посуда, бяла и черна техника, фармацевтични продукти и т.н. В онези години Ирак се гордее с това, че има едно от най-образованите населения в арабския свят, а процентът на жените, които работят, е 23. Най-високият в региона.След като Саддам напада Кувейт през 1990 обаче, страната е подложена на тежка военна атака и още по-тежки международни санкции (определяни като най-тежките изобщо налагани в историята дотогава), които съсипват икономиката ѝ. Страдащите обаче са хората, а не властта. Така от една от най-развитите арабски страни Ирак се превръща в една от най-западналите. Процентът на работещите жени пада до 10, а беднотията кара много хора да разчитат на религиозни, групови и семейни кръгове за препитание. Войната от 2003 г. обаче унищожава напълно страната. Неадекватните неолиберални политики на американската администрация, водена от Пол Бремер, хвърлят Ирак в хаос. Назначен на 11 май 2003 г. като глава на Коалиционната временна власт (Coalition Provisional Authority), той издава първата си заповед пет дни по-късни, на 16 май – дебаасификацията на държавните структури. Иначе казано това е лустрация, която забранява на членовете на партията на Саддам Хюсеин – Баас – да заемат всякакви държавни постове. Първоначално идеята на Вашингтон е била това да засегне само лидерството на партията, около 5-6 хиляди души. САЩ обаче решават другояче и уволняват между 85 и 100 хиляди души, като осакатяват административния капацитет на Ирак от раз. 40 000 от уволнените и са учители, останалата част включва лекари, мед. сестри, издатели, печатари, техници. Много от тях са станали част от Баас по неволя, но американците това не ги интересува. 200-те държавни предприятия са затворени. Гръбнакът на иракското производство е пречупен. Още десетки хиляди души остават без работа. Единственият сектор от икономиката, който не е разпродаден на западни частници, а остава държавен – е производството на петрол, което изплаща на Америка цената за „освобождението“ на Ирак. САЩ гласува да отпусне 21 милиарда долара помощ на близкоизточната страна, за да я вдигне на крака, но почти всички пари отиват не в местния бизнес, а в чуждестранни, компании, дошли да припечелят от мъката на иракчаните.На 23 май идва Заповед Номер 2 на Пол Бремер, която обявява разпускането на всички въоръжени сили на Ирак: 385 хиляди армия, 285 хиляди полиция, 50 хиляди президентска гвардия. За по-малко от 10 дни САЩ извхърля на улицата над 800 хиляди души без изгледи за препитание и изхранване на семействата им. Много от тях са въоръжени и добре тренирани. С действията си Вашингтон едновременно настройва срещу себе си и Запада стотици хиляди въоръжени, гневни и бедни мъже, както и оставя цялата страна беззащитна. Шиитските и сунитски групировки веднага се възползват от това и започват да включват в редиците си тези мъже, които приемат да служат на ислямисти не от религиозни причини, а от икономически причини и сигурност. И до днес армията Махди на шиитския духовник Муктада Ал-Садр предизвиква потреперване у американските войници, които се сетят за него. В страната и най-вече в Багдад започва чудовищна борба за власт между онеправданите, но многобройни шиити и доскоро властимащите сунити. Кланетата и от двете страни са жестоки, а западните войски са хванати неподготвени и не могат да спрат систематичното избиване на сунитите.Сунитите започват да организират милиции, за да се защитят. В ожесточените боеве няма място за милост и най-кръвожадният лидер успява да събере под знамето си повечето сунитски милиции в една групировка. Така Абу Мусаб Ал-Заркауи създава Ал-Кайда в Ирак. Години по-късно тя ще приеме името Ислямска държава в Ирак и Леванта, превземайки на щурм огромна част от Сирия и Ирак, пускайки пипала из цяла Азия, Африка и Европа. ИД успява да се възползва от станалата системна на Запад след 11 септември 2003 г. дискриминация срещу мюсюлманите, но не само от нея. През годините Саудитска Арабия и Обединените арабски емирства (които и до сега финансират радикални групировки в Афганистан и Сирия, а Европа отказва да признае това) не спират да финансират джамии, ислямски центрове, обучение на имами и т.н. пропаганда на своя салафистки вид ислям, на онзи вид краен и несъвместим с европейските ценности (а и с много от умерените мюсюмански такива), който допълнително радикализира мюсюлманите, които искат отмъщение за стореното на техните роднини, приятели или просто сънародници, които са бедни, идват от лоши семейства, имат объркана идентичност и т.н.Как се радикализират хоратаКакто многократно бе споменато, макар ислямът да е лицето на фундаменталния и закостенял ислям в Европа, Азия и Африка, зад радикализацията всъщност стоят много по-дълбоки и различни подтици. Изследване от 2018 г. на Майкъл Дженсън, Анита Атуел и Патрик Джеймс за причините за радикализация разкрива общо 73 мотива, разделени в 10 категории, от които религията е само част. Учените също така отбелязват, че радикализираните личности почти никога не са повлияни от само един-единствен мотив, ами от уникална смесица от изброените 73 причини. А те са:- Психологични награди: възстановяване на значимостта / придобиване на индивидуална значимост / придобиване на значимост за обществото / групов престиж / облекчение на несигурността / героизъм / индивидуално признание / емоционални награди / морални награди;- Материални награди: Рай / статус / материална отплата;- Лична криза: икономическа криза / социо-културна криза / лична криза / разширяване на възприятията в следствие на криза / емоционално страдание;- Общностна криза: ситуация на колективна киза / външна заплаха / политическа криза / разширяване на възприятията / непосредствена екзистенциална заплаха;- Набиране: извършено от обществото / постигнато чрез обществено посредничене / извършено от частно лице / постигнато чрез частно посредничене;- Подравняване на когнитивната рамка: поставяне в дадена рамка / индоктринация / авторитета на артикулатор на дадена когнитивна рамка / емпирични доказателства / универсална истина / поетапно самообучение / индивидуално обучение / формиране на интерпретативни рамки / изключителност на рамката на мислене / редизайн на социалните норми чрез правила;- Психологическа уязвимост: унижение / безпомощност / загуба на социално базирана значимост / групови граници / несигурност / емоционална тревога / културно обезверяване / безправие / разбито семейство / проблемно семейство / липса на привързаност от родителите / проблемни отношения в общността / слабохарактерна и зависима личност / социо-културна криза;- Физическа уязвимост: физическо страдание / материална липса / семейна малфункция / общностна дисфункция / икономическа криза;- Групови норми: лидерски личен пример / лидерска важност / лидерски норми / превръщане в „черна овца“ / спазване на правилата / лидерска легитимност / облекчение на несигурността;- Групови стереотипи: влияние на групата / групово мислене / външна заплаха / типична заплаха / вътрешно- или външногрупови предразсъдъци / дехуманизираща риторика / размиване на отговорността / социална изолация / интерпретативни рамки на мислене.Както сами можете да видите, да се твърди, че човек става терорист само или дори най-вече поради религиозни мотиви – били те заради исляма или християнството – е несъстоятелно. Причините всъщност са културни, социални, икономически, политически, исторически и религиозни. Те са следствие на столетия чудовищно злонамерени или некадърни политики от страна на западните страни спрямо Близкия Изток и Северна Африка, които съсипаха тези народи или направиха тяхното социално и демократично развитие почти невъзможно. САЩ, Франция и Великобритания (и други, но най-вече те) подкрепят войнстващи военни диктатури, които изгониха своите радикални ислямисти в Европа (която ги оставя да се развиват необезпокоявано в името на криворазбрана толерантност), докато същевременно активно  (и републики в случая с Пакистан), които безнаказано разпръскват своята версия на радикален ислям.Духът от бутилката вече е пуснат. Мюсюлманските общности в Западна Европа вече са твърде големи и затворени в себе си, за да бъдат интегрирани в светското общество. Те са създали огромни свои гета, където моралите и културата (а често и законите) на европейските страни не важат. И един Бог знае, че те имат своето обоснование след всичко изброено досега, което им е причинено (и много, много повече, което просто няма как да се опише в толкова кратък текст). Миграционната вълна от алжирци, пакистанци, афганистанци и прочие (тъй като едва около 30% от т.нар. бежанци бяха сирийци), която залива Стария континент, не е изненадваща при положение, че страните им бяха разрушени от Европа и Америка. Ислямските терористични атаки също далеч не са нещо изненадващо. Нападението в Нова Зеландия и надигането на крайнодесния радикализъм също. Той е естествен отговор на европейците, които виждат как страните им се ислямизират, променя се културата им. Защото мюсюлманските мигранти раждат в огромни количества, но интеграцията им куца. Какво ще стане след 20, 40 или 60 години в Европа, ако нещата продължават така? При всички положения надигащият се радикален национализъм е не по-малко вреден, защото е съставен от индивиди, които не биха се поколебали след мюсюлманите да погнат хомосексуалните, либералите, може би мен и вас (важно е да се направи разлика между умерен национализъм, към който се числят изключително голям брой хора и е едно здравословно състояние на нацията, и агресивния, шовинистичен такъв, към който се числят хора като Брейвик в Норвегия и Тарант в Нова Зеландия). Интересно е да се отбележи, че специалисти твърдят, че опасността от радикализиране на българските мюсюлмани –  – също идва от Централна и Западна Европа, от мюсюлманските общности, в които нашите мигранти се приобщават и работят с години, където техните деца може слушат същите радикални глупости, от които се фанатизират и атентаторите в Париж и Манчестър.Но ние не можем да виним единствено мюсюлманите, макар и да е повече от сигурно, че самите араби, пакистанци, бербери носят своята съществена вина. Европа и САЩ са създали предпоставките за това и все още с алчността и глупостта си ги поддържат. Какво може да направим, за да променим случващото се? Това е разговор за друг път, но няма да е лесно. Столетия на репресии, кланета, насилвания, бедност и дискриминация не се забравят лесно. Но е повече от ясно, че както Западът, така и Изтокът трябва спешно да предприемат мерки, защото положението отива на зле. На много, много зле за всички ни. В Близкия Изток се готвят нови войни срещу Иран, Ливан (в лицето на Хизбула), Палестина (в лицето на Хамас), гражданското недоволство в Египет и Алжир достига крайни точки на кипене, а Либия, Сирия, Йемен, Ирак и Афганистан са все още във война. Мислите ли, че при такова положение терористичните атентати в Европа, надигането на крайнодесния национализъм и мигрантската вълна ще спрат? Положението е същевременно много по-сериозно и по-просто отколкото си мислим.Трябва да си опичаме акълите бързо. В противен случай ще изгорим.", "date": "2019.03.22", "title": "Раждането на ислямския тероризъм. Част II:  Как се радикализират хората"}
{"url": "https://offnews.bg/obshtestvo/nad-7000-dushi-ot-chetiri-tiutiunoproizvoditelni-rajona-sa-se-vkliuchi-699870.html", "text": "Над 7000 души от четири тютюнопроизводителни района са се включили в програмата \"Забавно лято, грижовна есен\" от стартирането ѝ през 2015 г. до днес.Кампанията е насочена към децата с организирани летни академии, към възрастните хора в тези региони - със специализирани медицински прегледи, и към местните предприемачи с консултации за стартиране на бизнес. Постигнатите през годините резултати представиха организаторите, партньорите и участниците в програмата.В обръщението си към присъстващите Вержиния Джевелекова, мениджър връзки с обществеността във Филип Морис България – компанията, която осигурява финансовата подкрепа за програмата, сподели през какви трудности е преминал екипа в търсене на възможности за подпомагане на тютюнопроизводителните общности в малките населени места.„Стартирайки пред 4 години с едно населено място – Сатовча, с първите летни детски академии и медицински прегледи за възрастни хора, днес резултатите от осъществяването на програмата са налице. В отговор на нуждите на местните общности, инициативите постепенно се разрастваха, а включените региони ставаха все повече. Днес вече програмата е обхванала общо над 7000 души в общините Благоевград, Хасково, Кърджали и Силистра. За да създадем възможности за икономически растеж и да върнем младите хора в отдалечените райони, през последната година заедно с Центъра за предприемачество „Ринкърс“ създадохме и Академията за местни предприемачи, която подпомага стартиращия бизнес в тези райони чрез обучения и финансова подкрепа”, добави тя. От стартирането на „Забавно лято, грижовна есен” през 2015-а година до сега в програмата са се включили общо над 7000 души – близо 2000 деца, 5000 възрастни и над 200 местни предприемачи.През годините са осъществени над 70 летни академии за деца, над 8 000 специализирани медицински прегледи за възрастни хора и над 150 консултации за стартиране на бизнес по места.Програмата се осъществява от Фондация BCause в сътрудничество с Фондация „Направи добро – Александровска“, и Народно читалище „Бъдеще сега“. Лета Панайотова, създател на учебните програми от Народно читалище \"Бъдеще сега\", Миглена Костова - зам.-директор на СУ „Васил Левски”- гр. Дулово, Таня Енчева, учител в СУ „Васил Левски”- гр. Дулово и Джеват Дунчев, директор на СОУ \"Св. Св. Кирил и Методий\" - с. Сатовча, разказаха, че детските академии в рамките на програмата са успели да променят нагласата на учениците към учебния процес и да засилят любопитството им, което се е отразило след това и на представянето им в училище. Нина Райчева, координатор на програмата от Фондация „Направи добро - Александровска”, д-р Стефан Найденов, кардиолог и Шеип Панев, лекар-стажант в програмата пък разказаха за срещите си с пациенти в отдалечените населени места. По думите им на прегледи са дошли и възрастни хора, които никога през живота си не са ходили на лекар, имало е случаи, в които пациенти са спасявани в критичен за болестта им момент. Открити са и случаи на онкозаболявания, а пациентите са лекувани след това в София. Много от тях са разказали, че нямат достъп до специализирани прегледи, а заради ниски доходи или липса на придружител не успяват да стигнат до болници в по-големи населени места.Програмата е осигурила и консултации и подкрепа за малкия бизнес - чрез срещи с ментори в „Академията за местни предприемачи“. През годините програмата „Забавно лято, грижовна есен“ е получила редица отличия, сред които за „Най-добра програма на малко и средно предприятие“ от Българския дарителски форум през 2017 г. и награда за отговорен бизнес от Българския форум на бизнес лидерите през 2016 г. През 2019-а година програмата за корпоративна социална отговорност на Филип Морис България продължава с разширен обхват, обещаха създателите й.", "date": "2019.03.22", "title": "Над 7000 души от четири тютюнопроизводителни района са се включили в програмата \"Забавно лято, грижовна есен\""}
{"url": "https://offnews.bg/futbol/fenovete-na-real-predpochitat-mbape-pred-nejmar-699853.html", "text": "Феновете на Реал Мадрид искат суперзвездата на Пари Сен Жермен Килиан Мбапе да се присъедини към \"белия балет\" през идното лято, пише испанският \"AS\".Според изданието в края на сезона испанският гранд ще се фокусира върху привличането на нападателя и ще остави останалите задачи на заден план.Решението е абсолютно единодушно - от президента на Реал Флорентино Перес, през завърналия се треньор Зинедин Зидан, до феновете.Анкета в Испания показа, че 89% от привържениците предпочитат да видят Мбапе на \"Сантиаго Бернабеу\" пред най-скъпия футболист в историята Неймар.През този сезон 20-годишният французин има 26 гола и 6 асистенции в 23 мача в Лига 1. Със сигурност ПСЖ няма да се съгласи лесно да продаде най-големия талант.", "date": "2019.03.22", "title": "Феновете на Реал предпочитат Мбапе пред Неймар"}
{"url": "https://offnews.bg/politika/barekov-vodi-evrokonservatori-pri-borisov-iska-vtora-diasna-koalitcia-699883.html", "text": "Евродепутатът Николай Бареков ще заведе европейски консерватори начело с президента на Алианса на консерваторите и реформистите Ян Захрадил на среща с премиера Бойко Борисов утре. Това обяви Бареков на среща на върха на Алианса в София. „Целта е от рано да бъдат положени основите на една стабилна и здрава коалиция между дясноцентриски консервативни партии, които да налагат дневния ред на Европа, но не на брюкселките бюрократи, а на европейките граждани\", заяви Бареков по повод срещата с Борисов.Той отбеляза и че е изключително доволен от обявената преди дни коалиция между ГЕРБ и СДС и същевременно крайно разочарован, че по-десните и по-консервативни партии, в това число и самата негова политическа формация, не са намерили общ път.В тази връзка евродепутатът изрази надежда, че колегите му от ВМРО, които ще дебатират тази тема утре, ще проявят мъдрост и ще разгледат възможността за създаване на втора силна дясна коалиция, която да помогне в борбата срещу либералите и социалистите.„Досега Европа се управляваше от една противоестествена коалиция между десни и консерватори и либерали и социалисти, която се провали\", категоричен е Бареков.„Три са основните неща, които касаят евроинтеграцията – икономиката, сигурността и институциите\", заяви президентът на АКРЕ Ян Захрадил на срещата на върха.Той е категоричен, че единният пазар е сърцевината на ЕС, но европейските институции трябва да бъдат зависими от волята на отделните държави, а не да си създават свой вакум на властта. Според него военният аспект на сигурността трябва да остане в рамките на НАТО, а ЕС да работи съвместно и да допълва техните усилия. По отношение на миграцията Захрадил смята, че всяка една държава членка трябва сама да определи своите процедури и правила, касаещи предоставянето на убежище.„В Европейския парламент трябва да бъде създадено ново мнозинство, което ще работи за децентрализиране на ЕС и промяна на посоката, в която се движи в момента, консерваторите в Европа могат да изиграят ключова роля за това\", убеден в президентът на АКРЕ.", "date": "2019.03.22", "title": "Бареков води евроконсерватори при Борисов, иска втора дясна коалиция за евроизборите"}
{"url": "https://offnews.bg/112/pian-shofior-na-linejka-predizvika-katastrofa-v-plovdiv-699863.html", "text": "Пиян шофьор на линейка предизвика катастрофа вчера по обяд в Пловдив.Пътни полицаи се отзовали на сигнал за ПТП с леки материални щети на ул. Дилянка. Установено било, че управляваната от 63-годишен водач линейка блъснала  отзад извършващ ляв завой джип „Дачия“. На двамата шофьори е направен тест за алкохол, а този на линейката се оказал с 1,2 промила в кръвта. Той е задържан за едно денонощие в Трето РУ, образувано е бързо производство. Същия ден друг водач на автомобил, жител на Първомай, бил заловен на ул. Яне Сандански с над 2 промила алкохол.", "date": "2019.03.22", "title": "Пиян шофьор на линейка предизвика катастрофа в Пловдив"}
{"url": "https://offnews.bg/izvan-terena/bozhidar-kraev-deklamira-az-sam-balgarche-699844.html", "text": "Атакуващият халф на Мидтиланд Божидар Краев, който не попадна в сметките на селекционера Петър Хубчев за настоящите квалификации за Евро 2020, публикува любопитно видео в профила си в социалната мрежа Инстаграм.. Краев е облечен с блуза на националния отбор.Очевидно по този начин българинът иска да пожелае успех на \"лъвовете\" в предстоящите мачове с Черна гора (днес от 19:00 часа) и Косово (в понеделник от 21:45 часа).Видеото му веднага привлече вниманието и само за половин час бе харесано от стотици фенове. Краев беше привлечен от Левски в Мидтиланд срещу 402 000 евро през лятото на 2017 година.Припомняме, че наскоро се появи непотвърдена информация, че футболистът не е желан в сегашния си отбор и \"сините\" ще търсят възможност да си го върнат през лятото.", "date": "2019.03.22", "title": "Божидар Краев декламира Аз съм българче"}
{"url": "https://offnews.bg/medii/sem-shte-izbere-nov-generalen-direktor-na-radioto-do-kraia-na-iuni-699866.html", "text": "Съветът за електронни медии обяви, че изборът на нов генерален директор на Българското национално радио ще започне в средата на май.„Предложението ми процедурата да започне в средата на май бе направено по няколко причини. На първо място предстои избор за председател на СЕМ, който ще бъде на 9 май и смятам, че Съветът трябва да влезе в избора за генерален директор, което е едно от най-важните правомощия на регулатора, с избран председател, който да може да си ръководи процедурата“, каза в интервю за  настоящият председател на регулатора София Владимирова.„На второ място предстоят евроизборите и процедура за избор на генерален директор заедно с тях дава съвсем друг контекст на самия избор, на процедурата и на кандидатите. Не на последно място, от 25 април до 7 май приблизително има две седмици, в които има три работни дни“, добави председателят на СЕМ.Очаква се конкурсът да започне на 15 или 16 май, а самото гласуване да е около месец-месец и една седмица по-късно.", "date": "2019.03.22", "title": "СЕМ ще избере нов генерален директор на Радиото до края на юни"}
{"url": "https://offnews.bg/obshtestvo/mon-namaliava-priema-na-studenti-v-universitetite-699881.html", "text": "Местата за студенти първокурсници в някои специалности ще бъдат намалени тази година. Става въпрос за тези със свръх предлагане - например \"Администрация и управление\" и \"Икономика\", обяви министърът на образованието Красимир Вълчев днес. За сметка на това, повече ще са бройките за обучение в професии с настоящ или очакван недостиг - например учители. Увеличават се местата в направленията „Информатика и компютърни науки“, „Хранителни технологии“, „Ветеринарна медицина“, „Математика“, \"Педагогика\", \"Педагогика на обучението по...\", \"Медицина\".Планираните места по държавна поръчка в 37-те държавни ВУЗ през учебната 2019/2020 г. са 43 276 (за бакалаври, магистри и магистърска степен след бакалавърска), от които 36 984 - след средно образование. Местата за докторанти са 2 249.Индикативният размер на необходимите средства за издръжка но обучението на студентите и докторантите за първи курс на обучение през учебната 2019-2020 година е в размер на 110,9 млн. лв.Бройките за студенти са с 2 500 по-малко от миналата година.Очаква се да бъдат запълнени около 37 хил. от субсидираните от държавата места за първокурсници, прогнозират от Министерството на образованието. Според тях в частните висши училища ще влязат приблизително 8 200 студенти.Нулев приемВ 10 университета ще бъде обявен нулев прием по някои специалности - основно нетрадиционни за съответното висше училище, с по-малко студенти, с ниска оценка за качеството на обучение, напр. \"Икономика\" в Аграрния университет в Пловдив; \"Туризъм\", \"Политически науки\" и \"Национална сигурност\" във Великотърновския; \"Администрация и управление\" и \"Туризъм\" в Лесотехническия; \"Икономика\" в Шуменския и Университетът по хранителни технологии в Пловдив; \"Национална сигурност\" в Шумен, Велико Търново и Русе; \"Обществено здраве\" в Софийския университет.Нулевият прием е в сила за 16 направления през последните 2 учебни години.Готови са промени в закона, които ще позволят студентите в специалности от направления с очакван недостиг да не плащат такси. Такива са \"Математика\", \"Химични технологии\", \"Материали и материалознание\", \"Педагогика на обучението по…\", \"Религия и теология\", \"Енергетика\", \"Физически науки\" и \"Химически науки\".", "date": "2019.03.22", "title": "МОН намалява приема на студенти в университетите"}
{"url": "https://offnews.bg/sviat/zaginalite-pri-vzriva-v-himicheski-zavod-v-kitaj-sa-veche-47-raneni-s-699888.html", "text": "47 са жертвите, а 640 са ранените при взрива в химически завод в Китай вчера.Взривът в Източен Китай отекна към 14,50 ч. местно време (6:50 ч. по Гринуич) в обект на компанията Тянцзяи кемикъл, град Янчън, на около 260 км северно от Шанхай.Ударната вълна изби врати и прозорци в радиус от няколко километра. Последвалият взрива пожар пък обхвана няколко съседни фабрики. В операцията на мястото на инцидента се включиха 192 екипа на пожарната, 3500 медици и 930 военни. Най-малко 90 от ранените са в критично състояние. Много от живеещите наблизо са помислили, че става земетресение. Китайските власти не са поискали евакуация. На гражданите не е било препоръчано и да носят защитни маски, макар че спасителните екипи са носили такива. Причините за взрива все още не са известни. ", "date": "2019.03.22", "title": "Загиналите при взрива в химически завод в Китай са вече 47, ранени са 640 души"}
{"url": "https://offnews.bg/obshtestvo/otbeliazvame-svetovnia-den-na-vodata-699821.html", "text": "На 22 март целият свят празнува Световния ден на водата. Това е инициатива, която има за цел да се привлече общественото внимание към значението на този ресурс и проблемите с опазването му.Като международен празник е предложена през 1992 г. по време на Конференцията за околната среда и развитието (UNCED), проведена в Рио де Жанейро. Общото събрание на Обединените нации определи 22-ри март, 1993 като първия Световен ден на водата.Всяка година Световния ден на водата подчертава специфичен аспект от проблемите на водата. През 2018 г. темата на кампанията бе „Природата за водата“, която насочва внимание към това как можем да използваме природата, за да се справим с проблемите на водата в 21-ви век.Водата е съществен елемент от живота. Повече от необходима е - тя утолява жаждата и защитава здравето ни.Цел 6 на програмата на ООН за устойчиво развитие () е да се осигури достъпност и устойчиво управление на водите за всички до 2030 г.  „Безопасно управление на питейната вода“ означава вода, която е достъпна в домовете, налична при необходимост и свободна от замърсяване. Днес милиарди хора все още живеят без безопасна вода.Този Световен ден на водата, 22 март 2019, е за справяне с водната криза, като се обърне внимание на причините, поради които толкова много хора са лишени от достъп до чиста вода.През 2010 г. ООН призна \"правото на безопасна и чиста питейна вода и канализация като човешко право, което е от съществено значение за  всички човешки права\".Правото на човека на вода дава право на всички, без дискриминация, на достатъчна, безопасна и достъпна вода за лична и домашна употреба; което включва вода за пиене, пране, приготвяне на храна, лична и домашна хигиена.Регулаторните и правните рамки трябва да признават правото на вода за всички хора и финансирането трябва да бъде справедливо и ефективно насочено към тези, които имат най-голяма нужда от него.Световният ден на водата се координира от UN-Water - междуведомствен механизъм на ООН за сътрудничество по всички въпроси, свързани с питейната води - в сътрудничество с правителствата и партньорите.", "date": "2019.03.22", "title": "Отбелязваме Световния ден на водата"}
{"url": "https://offnews.bg/zimni/aleksandra-fejgin-zapisa-istorichesko-klasirane-na-svetovnoto-po-figur-699872.html", "text": "Младата ни надежда Александра Фейгин записа историческо класиране на световното първенство по фигурно пързаляне. Българката се представи отлично във волната програма в японския град Саитама и завърши на рекордното за страната ни 17-о място.Така 16-годишната ни състезателка изравни най-доброто представяне на българка на такъв форум. За последно Виктория Димитрова завърши именно на 17-а позиция на световното през 1992 година.Иначе възпитаничката на Ина и Андрей Лутай записа най-високи оценки за волна програма и сбор. Днес изпълнението й върху постнановката \"Пасажери\" и саундтрака на филма \"Гранд хотел Будапеща\" заслужи 108.62 точки, а крайната й оценка е 165.31 пункта.Саша изпълни седем тройни скока, от които луц, флип, салхов и по два тулупа и ритбергера. Комбинациите й бяха троен ритбергер с двойни тулуп и ритбергер и серия от два двойни аксела. Пируетите взеха ниво на трудност 4.За Фейгин композицията, с която се състезава на леда в Япония е нова. За първи път тя я представи преди 2 седмици на световното първенство за девойки, където завърши на 22-ро място.Световна шампионка стана златната медалистка от олимпийските игри в Сочи Алина Загитова от Русия. Втора е Елизабет Турсинбаева от Казахстан. Евгения Медведева е трета.", "date": "2019.03.22", "title": "Александра Фейгин записа историческо класиране на Световното по фигурно пързаляне (видео)"}
{"url": "https://offnews.bg/obshtestvo/tcgm-se-seti-opravia-elektronnite-tabla-po-spirkite-obeshtava-ot-utr-699826.html", "text": "Таблата по спирките в столицата, които би трябвало да информират чакащите кога пристига очакваното превозно средство, няма да работят днес. Това съобщиха от Центърът за градска мобилност. През деня ще бъде извършено обновяване на технологиите, с които работим, уточняват от ЦГМ и поднасят извинения на гражданите. \"Не го гледай това, то лъже\", е най-честият обобщен коментар на хората по столичните спирки, установи проверка на OFFNews. Разминаванията с по-няколко минути са и в двете посоки - очакваното превозно средство пристига по-рано или по-късно от изписаното време на таблото. Особено дразнещ за хората е записаният глас, който повтаря невярната информация непрекъснато. Столична община започна подмяна на 220 електронни табла на градския транспорт с нови, стана ясно през октомври миналата година. Проектът е за 978 хил. лева. Така спирките, на които има табла, ще станат 1250, обясни тогавашният зам.-кмет по транспорта Евгени Крусев. Таблата се доставят от обединението \"Проджект Новатроник София\", съставено от видинската фирма \"СофтСкрипт\" ЕООД и сръбската \"Новатроник\". Сръбската фирма достави и 420 табла за градския транспорт в София през 2015 г., като част от консорциум \"София инфобордс 2015\" с българското дружество \"Системни комуникации\", по договор за 2.36 млн. лева. Калоян Паргов: От ЦГМ да кажат реалната причина за срива в GPS системата за управление на обществения транспортРъководството на Центъра за градска мобилност да обясни истинската причина за срива в GPS системата за управление на обществения транспорт и на електронните табла по спирките. Това призова лидерът на БСП - София и председател на групата на социалистите в СОС Калоян Паргов. Според него обяснението \"обновяване на технологиите\" на втория ден, след като се е случил сривът, е неуспешен опит за кризисен пиар или обикновено оправдание, за да бъде скрит истинският проблем.\"Не мога да приема подобно извинение, след като ние вчера получихме сигнали от граждани и от шофьори в градския транспорт, че системата не работи, коментира Калоян Паргов, който е и заместник-председател на Комисията по транспорт и туризъм. В четвъртък почти целия ден е имало хаос в транспорта, шофьорите са се движели без разписания и колите не са имали връзка с Централния диспечерски пункт. И не са били информирани, че ще има \"обновяване на технологиите\". Ако е било планирано всичко това, най-малкото няколко дни предварително трябваше да има информация и създадена организация\".Калоян Паргов припомни, че настоящата система за управление на трафика беше въведена от бившия заместник-кмет по транспорта Любомир Христов и още тогава е имало доста въпроси без отговори по отношение на качеството й. \"Към този момент няма яснота реално колко струва на Центъра за градска мобилност поддръжката и експлоатацията на тази система. Самият факт, че има подобни сривове, показва липси - на качество, на сигурност...\", коментира той.В тази връзка, лидерът на БСП - София настоява заместник-кметът по транспорта Дончо Барбалов и изпълнителният директор на ЦГМ Християн Петров да информират членовете на Комисията по транспорт и туризъм на предстоящото й заседание идната сряда за истинските причини за срива. \"Очаквам и информация за това кой и как осъществява поддръжката на системата, ще има ли санкции за допуснатия срив и какви са мерките, които са предприети, за да не се повтарят подобни инциденти\", каза Калоян Паргов.", "date": "2019.03.22", "title": "ЦГМ се сети: Оправя електронните табла по спирките, обещава от утре да не лъжат чакащите"}
{"url": "https://offnews.bg/futbol/dermendzhiev-barzo-se-orientirah-v-levski-699829.html", "text": "Новият треньор на столичният футболен гранд Левски Георги Дерменджиев призна, че бързо се е ориентирал в обстановката на \"Герена\", откакто преди два месеца пое 26-кратните шампиони. Бившият наставник на Лудогорец обясни пред \"Меридиан Мач\" защо според него предшествениците му в последните 10 години неизменно се провалят и обяви, че за него титлата не е самоцел, а иска това да стане с добра игра и най-вече стабилност на резултатите.\"Аз много бързо се ориентирах и съм наясно с цялата обстановка тук. Интересува ме оттук нататък какво ще се случва. Впечатлен съм от това, че Левски е бранд и има страшно много фенове, които го подкрепят. Другото, което е позитивно, е това, че привържениците на Левски разбраха каква е реалността и гледат обнадеждени напред, което е много важно за просперитета на клуба.Те разбраха какво се е случвало във времето назад и виждат тази светлина, която е напред в тунела, в лицето на новото ръководство и го подкрепят, което е много важно за самия клуб.Ситуацията в момента е много комплицирана. Тя ще се преодолее, защото програмата на ръководството е много добра. Оздравяването на клуба е задължително за просперитета. Дори да бяхме победили Лудогорец, това нямаше да има голямо значение, нека не се заблуждаваме. Аз знам, че това е мечта на всеки - да бъде шампион.Дай да съборим Лудогорец! Не! При мен това няма как да се случи като мислене и като начин на работа - да събаряме някого. Ние трябва да надграждаме и да работим, за да постигнем нещо, за да надиграем някого и да имаме някаква трайност. Идват на \"Герена\" хора и говорят: \"Ние ще бъдем шампиони\", \"Ние сме тези и тези\", видиш ли. Направят три победи и: \"Вече сме първи\", \"Ще ставаме шампиони\". Това са им грешките на всички, които са били тук преди това. И затова аз пак казвам трябва да гледаме правилно и в една посока.По-важното за мен сега е отборът да се развива, а не победите\", коментира още Дерменджиев.", "date": "2019.03.22", "title": "Дерменджиев: Бързо се ориентирах в Левски"}
{"url": "https://offnews.bg/obshtestvo/tarsiat-se-priemni-roditeli-za-sofia-699828.html", "text": "Сдружение SOS детски селища обяви, че се търсят приемни семейства в София.Такива могат да станат семейства, семейни партньори или самостоятелни кандидати, които искат да отглеждат приемни деца и да предлагат услугата „приемна грижа“ в собствените си домове.На приемните родители SOS Детски селища България предлага:• Начално и периодично поддържащо обучение;• Консултиране, подкрепа и супервизия (индивидуална и групова);• Помощ от квалифицирани семейни помощнички (детегледачки);• Материална подкрепа за подготовка на пространството в дома за прием на дете;• Допълнителна ежемесечна материална подкрепа за успешно развитие на децата, настанени в приемното семейство;• Услуги за децата, настанени в приемните семейства, подпомагащи пълноценно детското развитие чрез Център по Приемна грижа и Център за обществена подкрепа – педагогическо консултиране и подкрепа, психологическа и психотерапевтична подкрепа, групова и индивидуална работа, професионално ориентиране и консултиране и др.При интерес можете да се обърнете към Гергана Видинова, Ръководител на SOS Център по Приемна грижа в София – 02 468 05 65, 0885 999 712, Сдружение SOS Детски селища България е партньор на Столична община и Агенцията за социално подпомагане по проект „Приеми ме 2015“.", "date": "2019.03.22", "title": "Търсят се приемни родители за София"}
{"url": "https://offnews.bg/obshtestvo/pargov-iska-proverka-na-remontite-v-uchilishtata-i-detskite-gradini-v-699833.html", "text": "Пълна проверка на ремонтите в училищата и детските градини по Оперативна програма \"Региони в растеж\" в София поискаха лидерът на БСП - София и председател на групата на социалистите в СОС Калоян Паргов и заместник-председателят на СОС Милка Христова.Действията им са свързани със сигнали на граждани за изключително некачествени ремонтни дейности в 70-о основно училище \"Св. Климент Охридски\" в столичния квартал \"Модерно предградие\", район \"Връбница\". Това е едно от 26-те училища и детски градини, за които през лятото на миналата година бяха отпуснати европейски средства по Оперативна програма \"Региони в растеж\". Общата стойност е 63,6 милиона лева, 58 милиона от тях са безвъзмездна финансова помощ, а съфинансирането от страна на Столична община е 5,6 млн. лв.\"Имам много въпроси, свързани с качеството на ремонта и отделените средства за него в 70-о основно училище. Настоявам кметът Фандъкова да информира обществеността за името на фирмата, която извършва ремонта, кой е провел обществената поръчка, коя фирма осъществява надзора и на каква стойност е нейният договор, как е избрана тя, има ли издадени досега актове от надзорната фирма за извършените строителни дейности в това число и за лошо качество, има ли наложени глоби и какъв е срокът, в който трябва да бъде завършена обществената поръчка, каза Калоян Паргов. - Много са въпросите. И не приемам отговори от сорта на: \"Хубаво е, ама не е довършено\", \"Предстои ремонт на ремонта\", \"Ще наложа контрол на контрола\". Не приемам и контрол на извършените ремонтни дейности, след като са приключили, какъвто беше случаят с градинката пред Софийския университет\".Милка Христова добави, че с Калоян Паргов ще внесат официално питане до кмета Йорданка Фандъкова, свързано конкретно с ремонтните дейности на 70-о ОУ \"Св. Климент Охридски\", както и за останалите избрани училища и детски градини, чиито ремонт е финансиран по Оперативна програма \"Региони в растеж\". \"Очаквам бърз отговор, защото въпросите ни са съвсем конкретни, каза заместник-председателят на СОС. - Няма как да допуснем такова безобразно качество на ремонтните дейности. След като получим отговори на въпросите, ще се обърнем към съответните инстанции и ще ги сезираме. Ако има незаконно присвояване на средства по европейската програма, ще сигнализираме и ОЛАФ\".", "date": "2019.03.22", "title": "Паргов иска проверка на ремонтите в училищата и детските градини в София"}
{"url": "https://offnews.bg/analizi-i-komentari/trend-gerb-pred-bsp-s-po-malko-ot-2-no-predi-skandala-s-apartamenti-699831.html", "text": "ГЕРБ води пред БСП с по-малко от 2%, трета политическа сила е ДПС. Ако Обединени патриоти не се явят с обща листа на предстоящите евроизбори, най-голям дял от трите партии успява да мобилизира ВМРО - 2,5% от всички анкетирани, докато „Атака“ и НФСБ остават съответно с 1,3% и 1%. Демократична България и „Воля“ получават съответно 2,5% и с 1,8%. Това показват данните редовното проучване на изследователски център „Тренд“ по поръчка на вестник „24 часа“, посветено на нагласите на българите към изборите за Европейски парламент и отношението към ЕС. Проучването е реализирано в периода 6-13 март 2019 г. чрез пряко полустандартизирано интервю „лице в лице“ сред 1005 души на възраст 18+. Проучването е представително за пълнолетното население на страната.Теренът на проучването приключи няколко дни преди скандала с апартаментите на властта и срещата за обща листа между ГЕРБ и СДС, уточняват от агенцията. 62% от всички български граждани имат положително отношение към Европейския съюз срещу 18%, които изразяват отрицателно. Сред най-младите (18-29 г.) се регистрират най-позитивни нагласи към ЕС, като 80% от тях декларират положително отношение, а само 6% отрицателно. Сред най-възрастните позициите са доста по-сближени (39% положително срещу 31% отрицателно). Тези данни намират своето потвърждение и на въпроса дали България спечели или загуби от членството си в ЕС, като 58% са на мнение, че спечели, докато 20% са на обратното мнение. Както при отношението към ЕС, така и на този въпрос регистрираме сходна динамика по възрастов критерии. Основните позитиви за българите от приемането на страната ни като част от ЕС са: свободното пътуване, еврофондовете, възможностите за работа, възможностите за образование, свободният пазар и други. В демографските разбивки прави впечатление, че свободното пътуване е с около 10 процентни пункта по-високо сред по-младите възрастови групи – между 18 и 49 години, като обяснението тук е че младите са по-мобилни и имат повече възможност да се възползват от това. Сред по-възрастните (над 70 години), финансовата помощ под формата на европейски фондове е водещо. Видимо по-лесно за респондентите е да назоват повече позитиви за България от ЕС, отколкото негативи. 34% от анкетираните отговарят с „не знам/не мога да преценя“ за позитивите, докато този процент при негативите е 46%. Сред основните негативи се посочва твърде силният контрол отвън, обедняването и по-високите цени на стоките, спадът в традиционните производства и двойният стандарт. За 58% от всички анкетирани ролята на българските евродепутати в Европейския парламент е важна, като тук ключово се явява разпределението на отговорите по партийни електорати. Сред 81% от привържениците на ГЕРБ ролята на българските евродепутати е важна, докато сред социалистите само на 56%. Това до голяма степен се дължи на различното отношение към ЕС от страна на симпатизантите на ГЕРБ и БСП.Социалната тематика трябва да е приоритет за следващия състав на Европейския парламент – повишаването на жизнения стандарт (11%), равнопоставеност (5%), изравняване на доходите (5%), повече работни места (4%). Десет процентни пункта събира и мигрантската тема.Социалната тема доминира и на въпроса в коя сфера ЕС трябва да отделя повече пари за България. Лидер с 47 процентни пункта е трудовата заетост, следвана от развитието на изостаналите региони (38%), конкурентоспособност на икономиката (28%), селско стопанство (24%), инфраструктура (20%) и образование (19%). 42% от всички запитани са на мнението, че ЕС трябва да засили контрола над политиките на отделните страни-членки срещу 29%, които са на обратното мнение. Малко над половината (52%) смятат, че ако започнат процеси на силно сближаване и интеграция между отделни страни-членки в ЕС, България трябва да участва. Само 16% споделят обратната позиция.", "date": "2019.03.22", "title": "Тренд: ГЕРБ пред БСП с по-малко от 2%, но преди скандала с апартаментите и срещата със СДС"}
{"url": "https://offnews.bg/politika/aleksandar-nenkov-popravkata-arteks-e-seriozno-vnushenie-699823.html", "text": "Депутатът от ГЕРБ Александър Ненков заяви, че гласуваните през 2017 г. поправки в Закона за устройство на територията (ЗУТ) не са облагодетелствали фирмата \"Артекс Енженеринг\". Според разследване на \"Свободна Европа\" в края на януари 2017 г. , които удължават срока за завършване на най-големите строителни обекти от 5 на 10 год. По този начин фирма \"Артекс\" успява да реализира знаковия си проект – 34-етажен небостъргач в столичния квартал \"Лозенец\", който в момента още се строи.Този факт буди подозрения, тъй като последните няколко дни стана ясно, че . Поправките са внесени между първо и второ четене точно от депутати от групата на ГЕРБ начело с втория човек в ГЕРБ Цветан Цветанов. По думите на Ненков причините да бъдат предложени обаче са били чисто обективни.\"Тъй като в практиката се показа поради ред обжалвания - било административни, било оценка на въздействието на околната среда, било други процедури - че тези обекти се завършват с години, сме дали един толеранс вместо за 5 години да завършват обектите за 10 години\", заяви Ненков.Според депутата от ГЕРБ законът не би трябвало изобщо да има отношение към въпросния обект, тъй като неговото приложение не може да се случи със задна дата, а строежът вече е бил започнат. Ненков смята, че в случая отговорите трябва да бъдат изискани не от парламента, а от други институции, които са приложили закона.\"Що се отнася до конкретния проект, нито ме интересува, нито някога е имало някакво отношение към този обект. Спорно е изобщо дали има отношение законопроектът към съответната фирма и съответния обект, така че поправката \"Артекс\" ми звучи не много коректно, по-скоро подвеждащо. Аз лично се запознах - не са се възползвали, законът няма ретроактивно действие, никъде не е описано това нещо\", допълни Ненков. ", "date": "2019.03.22", "title": "Александър Ненков: Поправката 'Артекс' е сериозно внушение"}
{"url": "https://offnews.bg/izvan-terena/voenno-polozhenie-v-ispanskia-natcionalen-otbor-video-699834.html", "text": "Напук на незадоволителното представяне на испанския национален отбор в последно време, в тима цари повече от добро настроение.Съставът на \"Ла Фурия\" дори намира време между тренировките за забавни и полезни занимания извън футбола.За да се подобри екипната работа и приятелството в състава беше направена интересна игра, като играчите се впуснаха в предизвикателство с лазерни пушки.Испанците са в Група F в квалификациите за Евро 2020. Компания на \"Ла Фурия\" в нея правят отборите на Малта, Фарьорски острови, Норвегия, Румъния и Швеция.Утре (23 март) испанците приемат Норвегия, а три дни по-късно гостуват на Малта.", "date": "2019.03.22", "title": "Военно положение в испанския национален отбор (видео)"}
{"url": "https://offnews.bg/futbol/i-zhenskiat-futbol-veche-ne-e-zastrahovan-ot-huligani-699827.html", "text": "Английската полиция обяви, че е задържала опасни френски хулигани, които искали да гледат мача от Шампионската лига при жените между съставите на Челси и Пари Сен Жермен.Автобус с около 50 привърженици на ПСЖ бил спрян за проверка, след като постъпили сигнали за създаване на безредици и прояви на вандализъм. При проверката полицаите се натъкнали на странни находки за фенове на женския футбол - ножове, метални боксови, силни наркотици, фойерверки и т.н.Стадионът, където е трябвало да се проведе четвъртфиналната битка, също е станал жертва на насилниците. Вратата на съоръжениео в Кингсмидоу е била счупена, а стените нашарени с графити на ПСЖ.Любопитното е, че цялата група хулигани е позната добре на ръководителите на парижкия клуб. Те имали вече влязла в сила забрана да посещават мачове на първия отбор и младежките формации, но не и за срещите на дамите. Именно това обяснява присъствието им на мача на Острова.", "date": "2019.03.22", "title": "И женският футбол вече не е застрахован от хулигани"}
{"url": "https://offnews.bg/bojni/avstralietc-e-sledvashtiat-sapernik-na-bagata-699840.html", "text": "Благой Иванов вече официално знае кога и срещу кого ще се изправи в третия си двубoй от UFC. Багата ще се бие с австралиеца Тай Туйваса на 8 юни в Чикаго, а срещата e част от събитието UFC 238, пише boec.bg.Туйваса има 8 победи и една единствена загуба в организацията. Тя е срещу Жуниор дос Сантос, който успя да победи и българина. Австралиецът обаче бе сразен с нокаут, докато българинът му оказа сериозна съпротива.Багата няма да си взима дълга почивка и иска да се бие още 2 пъти тази година. По-рано този месец той победи Бен Ротуел с решение и записа първа победа в UFC.25-годишният Туйваса се е занимавал професионално с бокс и кикбокс преди да влезе в ММА.", "date": "2019.03.22", "title": "Австралиец е следващият съперник на Багата"}
{"url": "https://offnews.bg/futbol/natcionalite-podkrepiha-ekologichna-kauza-na-stolichna-obshtina-699843.html", "text": "Мъжкият национален отбор на България се включи в екологичната кауза на Столична община #МислиЧисто.Инициативата призовава гражданите на София да избират алтернативни на автомобилите форми на придвижване като противодействие на един от най-големите проблеми на модерното ни ежедневие.София е европейската столица с най-много коли на глава от населението, а в 70% от превозните средства се вози само по един човек.Конкретно за домакинските двубои на \"лъвовете\" от европейските квалификации, първият от които е срещу Черна гора довечера от 19,00 часа, футболистите ни апелират към феновете да оставят колите си и да се придвижват до стадиона пеша, с велосипед или с градския транспорт - защото чистият въздух зависи от всеки един от нас.", "date": "2019.03.22", "title": "Националите подкрепиха екологична кауза на Столична община"}
{"url": "https://offnews.bg/112/na-kalotina-zaloviha-shofior-s-290-000-evro-nad-sedalkite-699837.html", "text": "Гранични полицаи задържаха шофьор с 290 000 евро на ГКПП „Калотина“. Задържаният е водач на влизащ в страната български автобус, който пътувал по международна линия. Граничният полицай, извършил паспортния контрол, поискал да бъде проверен и рейса.При проверката е установено, че във въздухоотводите над пътническите седалки има укрити пакети, увити в черни найлонови пликове. В тях са намерени 290 000 хиляди евро.По случая в граничното полицейски управление – Калотина е образувано досъдебно производство. Шофьорът е привлечен като обвиняем за недеклариране на парични средства в особено големи размери при преминаване през външна граница на ЕС. Валутата е иззета с протокол за оглед като доказателство по досъдебното производство.", "date": "2019.03.22", "title": "На Калотина заловиха шофьор с 290 000 евро над седалките"}
{"url": "https://offnews.bg/ikonomika/izbraha-radoslav-milenkov-za-podupravitel-na-bnb-i-shef-na-bankov-nad-699815.html", "text": "Със 115 гласа \"за\" Народното събрание избра единодушно Радослав Миленков за подуправител на Българската народна банка и ръководител на управление \"Банков надзор\" с мандат от 6 години. Той бе единственият кандидат след като предишният подуправител Димитър Костов изненадващо подаде оставка.Миленков е познат професионалист в сферата на банковите среди, а от средата на ноември 2014 г. е председател на Управителния съвет на Фонда за гарантиране на влоговете. Като свой приоритет той изтъкна присъединяване на държавата към Единния надзорен механизъм, който е един от двата стълба на Банковия съюз на ЕС. Единният банков надзор има за цел да гарантира стабилността на банките и възстанови доверието в банковата система на ЕС след финансовата криза. Държавите членки на Еврозоната встъпват в механизма автоматично, но други държави също могат също да участват, ако съответните национални надзорни органи встъпят в \"тясно сътрудничество\" с ЕЦБ, към каквото ще се стреми Миленков. Той посочи и че правителството и БНБ работят България да бъде приета в чакалнята на Еврозоната в средата на тази година.Като по-краткосрочни цели той определи продължаване синхронизацията с практиките на тези на Европейската централна банка и приобщаване към всички надзорни процедури, които са необходими. На въпроса дали случаят на фалиралата КТБ би могъл да се повтори, Миленков заяви, че според него \"всички уроци са научени, реформите необходимите са направени, процесът на присъединяване ще даде допълнителна гаранция\".Припомняме, че управление \"Банков надзор\" към БНБ е една от отговорните институции за фалита на КТБ, тъй като от отдела не докладвали за редица нарушения, които одиторските компании откриха пост-фактум.", "date": "2019.03.22", "title": "Избраха Радослав Миленков за подуправител на БНБ и шеф на 'Банков надзор'"}
{"url": "https://offnews.bg/politika/tcvetanov-shte-polucha-li-izvinenie-kogato-se-dokazhe-che-vsichko-s-699830.html", "text": "\"Няма нищо, от което да се срамувам. Напълно съм убеден, че няма нищо незаконно около моите имоти. Плащанията са направени по банков път, всичко е прозрачно. Сделката е публична, минала е и през агенцията по вписванията. Ако имам нещо да крия, щеше ли всичко да бъде толкова прозрачно. След като проверките срещу мен покажат, че не съм извършил нищо незаконно – ще получа ли извинение?Това коментира пред журналисти във Велико Търново председателят на ПГ на ГЕРБ и зам.-председател на партията Цветан Цветанов.„Съвсем целенасочено два месеца преди изборите се прави компроматна атака срещу мен. Пределно ясно е, че всичко това ще се използва по време на кампанията. Учуден съм, че във флагман на компроматната война срещу мен се превърна именно президентът Радев“, заяви Цветанов. Той добави, че не е редно да получава присъди преди приключване на проверката, и че не е добивал апартамент на занижена цена.", "date": "2019.03.22", "title": "Цветанов: Ще получа ли извинение, когато се докаже, че всичко с имотите ми е законно?"}
{"url": "https://offnews.bg/obshtestvo/sv-vasilij-zasramil-tcar-iulian-kojto-naredil-da-go-izmachvat-do-sma-699798.html", "text": "Църквата почита днес св. мчк. Василий, презвитер Анкирски.Той живял през 4 век, бил истински пастир за християните в Анкира, днешна Анкара. Когато на престола се възкачил Юлиан Отстъпник и започнал гонение против християните, Василий го изобличавал и подкрепял своите хора във вярата. Затова той бил хвърлен в тъмница.Когато цар Юлиан дошъл в Анкира, Василий бил заведен пред него и царят започнал да го уговаря да се откаже от вярата си,  като му обещавал почести и богатства. Василий отказал.Това разгневило цар Юлиан и той заповядал всеки ден от тялото на Василия да се одират седем ремъка от кожата му. Това правели мъчителите няколко дни. Когато Василий излязъл отново пред царя, той сам одрал един ремък от собствената си кожа и го хвърлил в лицето на Юлиан, като му извикал: \"Вземи, Юлиане, и яж, ако ти е сладко това ядене, а за мене Христос е живот!\"Това оскърбление било разгласено из града и царят от срам тайно напуснал Анкира и заминал за Антиохия. Продължили обаче жестоко да измъчват Василий, който починал в 363 г. ", "date": "2019.03.22", "title": "Св. Василий засрамил цар Юлиан, който наредил да го измъчват до смърт"}
{"url": "https://offnews.bg/obshtestvo/slantceto-nadnicha-sred-oblatcite-topal-uikend-699794.html", "text": "Облаци до обяд, слънце в по-късните часове на деня, прогнозират синоптиците за днес. Максималните температури ще са между 14 и 19 градуса. По Черноморието облачността ще е разкъсана, предимно значителна, едва привечер ще намалява. Преди обяд ще духа слаб до умерен вятър. Максималните температури ще са между 12 и 15 градуса, а сред вълните от 1 - 2 бала термометрите ще се качат до 10 градуса.Над планините слънцето ще чака следобедните часове, за да пробие през облаците, но и преди обяд няма да вали. По високите върхове температурите ще са над нулата. Слънчево ще е времето през уикенда, повече облаци ще има в източната част от страната. В неделя максималните температури ще стигнат над 20 градуса. Така ще е и в понеделник, новата седмица ще започне с топло време до 23 градуса на места.", "date": "2019.03.22", "title": "Слънцето наднича сред облаците, топъл уикенд"}
{"url": "https://offnews.bg/obshtestvo/patna-politcia-obnoviava-softuer-zatrudnenia-za-grazhdanite-699796.html", "text": "Във връзка с обновяване на версия на софтуерен компонент на „Система за планиране, разпределение и контрол на регистрационни табели и ценни образци“, с която работят звената „Пътна полиция”, от 07:30 до 09:00 часа, ще бъде затруднена работата на „Регистрация и отчет на ППС и собствениците им“ в страната, съобщи МВР. Не се очакват затруднения при подаване на заявления за издаване на свидетелства за управление на МПС и получаване на готови такива, както и за връчване и плащане на наказания по ЗДвП.Дейностите по регистрация ще бъдат възобновени в максимално бърз срок, уверяват експертите.Пътна полиция поднася извинения на гражданите за причинените неудобства.Малко по-късно бе съобщено, че към 9 ч тази сутрин работата е възстановена.", "date": "2019.03.22", "title": "Пътна полиция обновява софтуер, затруднения за гражданите"}
{"url": "https://offnews.bg/nashite-avtori/za-politicheskia-elit-699742.html", "text": "Идват избори и все по-често се чува за политическия елит.Да, имаме такъв. Елитарна група, които работят имане, купуване и продаване на власт. Те друго няма нужда да работят, защото това е най-доходоносната професия. За да си политически елит, не се иска много. Трябва да слушаш и да те слушат.Първото става със слагане, второто със сила.За да си политически елит не трябва да притежаваш морал и чест. Трябва да си изменчив като дим.Много често политическият елит е съставен от лошо образовани хора. Специалисти по нищо. Дори и специалисти по нещо, тези хора са забравили тесните си специалности и са се усъвършенствали да бъдат политически елит.Когато стане въпрос за власт, политическият елит започва да говори. Показва се и взима отношение по всякакви въпроси. Обещава. Обещава. И ако не сте забелязали – не изпълнява.Политическият елит използва думите „законно“, „демократично“ и „правово“. Говори за „нашите избиратели“ и „нашите потребности“.Политическият елит обича лукса.Политическият елит не обича законите. Не ги спазва.Политическият елит има биячи. Има медии. Има.Политическият елит няма никаква представа как живеят хората, които не са политически елит. Той не се интересува от нищо друго освен от властта. Всичко останало са само средства.Когато някоя фракция на политическия елит западне, тя има способността да се коалира. Тук принципи също липсват.Важното е да се оцелее. Целта на политическия елит е да продължи да бъде политически елит. С тези си качества политическият елит може да се идентифицира с тумор, който се разраства и руши без да се интересува от съдбата на организма, в който живее.Политическият елит има къса памет. Я да не се заблуждаваме, въобще няма памет.Политическият елит е тясно зависим от паричните потоци. Колкото повече пари, толкова по-мастит елит.Политическият елит иска да бъде боготворен и преизбиран. Купуването на гласове е престъпление, но само за тези които не са политически елит. Отказът от гласуване е срамно. (Я и него да го направят незаконно, че да се свършва с тези мъртви души в избирателните списъци.) Ако народът не го избира, има начин да се самоизбере.Бъдещето на политическия елит е да се срасте в един голям организъм. Да се превърне във върха на хранителната пирамида и да бъде недосегаем.Като се замисля, вече живеем в бъдещето.", "date": "2019.03.22", "title": "За политическия елит"}
{"url": "https://offnews.bg/temida/imenieto-na-banevi-na-targ-na-23-april-tcenata-startira-ot-5-800-000-699808.html", "text": "Започва набирането на оферти за продажбата на къщата на Николай и Евгения Баневи в столичния квартал \"Бояна\". Началната цена е близо 5 800 000 лева, съобщи БНТ, като се позовава на съобщение на частен съдебен изпълнител.Къщата е 2869 кв. м. и се намира до Киноцентъра. Продава се само сградата без терена от 11.5 дка под нея, в търга не се предлагат и мебелите.Причината да се стигне до тук е изпълнителен лист, издаден от Софийския градски съд за вземане от 102 000 лева.Публичната продажба ще се осъществи на 23 април. Имотът бе сниман и показан публично след ареста на семейството. Баневи са в килии по обвинения за пране на пари и укриване на данъци. Те бяха екстрадирани у нас след задържането им в Ница.", "date": "2019.03.22", "title": "Имението на Баневи на търг на 23 април, цената стартира от 5 800 000 лв."}
{"url": "https://offnews.bg/obshtestvo/12-chasa-bez-voda-zaradi-remont-na-patriarha-spira-za-10-ch-po-ulitc-699757.html", "text": "\"Софийска вода\" временно ще прекъсне водоподаването в части на столицата днес, съобщиха от дружеството. Подмяна на спирателен кран на бул.“Патриарх Евтимий“ в Център, се налага спиране на водоподаването от 09:00 до 21:00 часа в района на бул. „Патриарх Евтимий“, бул.„Витоша“, пл. „Атанас Буров“, ул. „Княз Александър I“, ул. „Генерал Гурко“, ул. „Дякон Игнатий“ и ул. „Граф Игнатиев“. Изграждане на ново сградно водопроводно отклонение на ул. „Корал“ в жк. „Христо Смирненски“ налага спиране на водоподаването от 09:30 до 18:30 часа на бл. 3, бл. 4, бл. 1Б, ул. „Роглец“ № 17, ул. „Гео Милев“ от ул. „Слатинска река“ до ул. „Кривина“ и ул. Кривина.Реконструкция на уличен водопровод на ул. „Св. Георги Софийски“ в район „Красно село“ налага спиране на водоподаването от 09:00 до 19:00 часа на ул. \"Константин Иречек\" от ул. „Даскал Манол“ до ул. „Яков Крайков“ – четни номера, ул. „Виктор Григорович“ №1.След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода”, живеещи в района, ще почувстват значително подобреното качество на предоставяните услуги.Във връзка с изграждане на ново сградно водопроводно отклонение на ул. „Пиротска“ в Център, се налага спиране на водоподаването от 10:00 до 18:00 часа на ул. „Пиротска“ от ул. „Антим I“ до ул. „Странджа“.Строително-монтажни работи на ул.“Чавдар Мутафов“ в кв. „Витоша“ налагат спиране на водоподаването от 09:00 до 21:00 часа на ул. „Чавдар Мутафов“ от ул. „Екатерина Ненчева“ до бул. „Симеоновско шосе“, ул. „Тодор Чипев“, ул. „Лиляна Паница“; ул. „Тодор Кохужаров“ от ул. „Чавдар Мутафов“ до бул. „Симеоновско шосе“.", "date": "2019.03.22", "title": "12 часа без вода заради ремонт на Патриарха, спира за 10 ч. по улици срещу Александровска"}
{"url": "https://offnews.bg/futbol/azar-se-sheguva-s-kurtoa-gledal-e-mnogo-moi-videa-699832.html", "text": "Капитанът на Белгия Еден Азар намери сили да се пошегува с детинската грешка на вратаря на \"червените дяволи\" Тибо Куртоа в европейската квалификация срещу Русия (3:1) от група I в Брюксел.Стражът сбърка фатално при изнасянето на една върната към него топка, като тя му беше отнета от руските футболисти и в крайна сметка Денис Черишев отбеляза гол. За негов късмет Азар имаше ден и изнесе много силен мач, като отбеляза два гола за победата на Белгия.\"На всички е известно, че Тибо е невероятен вратар, който често ни е измъквал. Вероятно е гледал твърде много видеа с мои финтове, но той е твърде едър и не може да контролира топката. Не е голям проблемът. Не сме притеснени за неговия пост\", коментира 28-годишният Азар.В другите срещи от тази група Казахстан победи Шотландия с 3:0, а Кипър разгроми Сан Марино с 5:0.Отборът на Холандия също стартира участието си в европейските квалификации с убедителна победа над Беларус с 4:0 в група С. Автор на първия гол в двубоя в Ротердам стана Мемфис Депай, който се разписа още в първата минута.В средата на полувремето преимуществото на “лалетата” удвои Жоржиньо Вейналдум, а в 55-ата минута Депай от дузпа вкара втория си гол в срещата. Крайното 4:0 оформи Върджил ван Дайк в заключителните минути на двубоя. В другия мач от тази група Северна Ирландия победи Естония с 2:0 у дома.Останалите резултати:Група ЕХърватия - Азербайджан 2:1Словакия - Унгария 2:0Група GАвстрия - Полша 0:1Македония - Латвия 3:1Израел - Словения 1:1", "date": "2019.03.22", "title": "Азар се шегува с Куртоа: Гледал е много мои видеа"}
{"url": "https://offnews.bg/sviat/hvarliha-granata-pred-ruskoto-posolstvo-v-atina-napadatelite-na-motor-699810.html", "text": "Неизвестни лица са хвърлили граната в полицейската будка на руското посолство в Атина, съобщи ТАСС. Взривното устройство се е взривило, няма пострадали, нанесени са щети по будката. Нападателите са били на мотори, метнали са гранатата около 3,30 ч., обяснява пресаташето на дипломатическото представителствоВасилий Гаврилов.Инцидентът се е случил в атинския район Халандри, където е разположен консулският отдел на представителството, уточнява Фокус.Районът е отцепен от полицията, провежда се разследване. ", "date": "2019.03.22", "title": "Хвърлиха граната пред руското посолство в Атина, нападателите на мотори"}
{"url": "https://offnews.bg/sviat/bivshiat-brazilski-prezident-mishel-temer-e-oglaviaval-prestapna-grupa-699812.html", "text": "Арестуваният вчера бивш бразилски президент Мишел Темер е оглавявал организирана престъпна група, действала на територията на страната в продължение на 40 години, съобщи на пресконференция снощи прокурорката Фабиана Шнайдер, цитирана от Асошиейтед прес и БТА.Според следователите отделни епизоди на корупционна дейност на тази престъпна група начело с Темер е имало още през 80-те години на миналия век, когато самият той е работил в регионалното правителство на щата Сао Пауло. Те са изчислили, че групата е отклонила 1,8 милиарда реала (471,62 милиона долара), предаде Ройтерс.Отклонените средства били част от схема, свързана със строителството на атомната електроцентрала Ангра на брега на Рио де Жанейро.Темер беше арестуван вчера сутринта в Сао Пауло, където живее, и бе отведен със самолет в Рио де Жанейро, където ще се води процесът. Следователите потвърдиха също, че са арестували и бившия министър на енергетиката и довереник на Темер Уелингтон Морейра Франко, който е женен за тъщата на Родриго Мая - председателят на долната камара на Конгреса и главен радетел за пенсионната реформа. Темер и Морейра Франко многократно отрекоха предишни обвинения, че са извършили нередности.Арестуван е и полковникът от военната полиция в оставка Жоао Батиста Лима Фильо - отдавнашен приближен на Темер.\"Вчерашните арести са резултат от дълго разследване на дългогодишната престъпна дейност на експрезидента\", каза федералният прокурор Едуардо Ел-Аж, цитиран от БТА. Той уточни, че събирането на доказателствена база е ставало при тясно взаимодействие на силовите органи с органите на бюджетния и финансов контрол. Предполага се, че част от престъпните схеми продължават да функционират. Като цяло в производство се намират 10 корупционни дела, в които фигурира Темер.Не се съобщава срокът на задържането на 78-годишния Темер и сподвижниците му. В полицията се опасяват, че ако останат на свобода, те могат да пречат на разследването. Избраната мярка за неотклонение за Темер и останалите предизвика и критики сред част от политическия елит в страната, който вижда в действията на правоохранителите излишно показен характер.Сегашният президент Жаир Болсонаро приветства арестите и каза: \"Правосъдието е за всички и всеки трябва да отговаря за своите действия\". Крайнодесният Болсонаро, бивш армейски офицер, който бе избран с обещания за решителна борба с корупцията, говори пред репортери в Чили, където е на посещение.Арестът на експрезидента заплашва да отложи дебата за амбициозните финансови реформи на правителството.Мишел Темер беше държавен глава от 2016 до 2018 г. и пое поста след отстраняването на Дилма Русеф, на която беше заместник в продължение на 6 години.Бразилското разследване за корупция \"Автомивка\" разкри, според прокурори от САЩ, най-голямата схема за подкупи в света. Тя започвала с политически рушвети с участието на петролната компания \"Петролео Бразилейро\" и се разпростряла и в други сектори и в строителните дейности.Повече от 150 влиятелни политици и бизнесмени бяха осъдени в рамките на разследването, което предизвика разместване в политическия и бизнес пейзаж в страната.Темер е вторият бразилски президент, който бе арестуван. Бившият държавен глава Луиз Инасио Лула да Силва е в затвора и излежава 12-годишна присъда по обвинение в корупция.", "date": "2019.03.22", "title": "Бившият бразилски президент Мишел Темер е оглавявал престъпна група, твърди прокуратурата"}
{"url": "https://offnews.bg/obshtestvo/eu-protects-spasiavane-na-esetrovite-ribi-699364.html", "text": "През последните 50 години популацията на дивите есетрови риби в река Дунав намалява. Изчезването им би навредило сериозно на състоянието на реката, а също и на дунавските рибарски общности. Затова много хора в различни държава на общността работят за опазване на местообитанията на древния вид, както и на животните и общностите, които зависят от тях. На риск са изложени не само есетровите риби – много други видове, които играят ключова роля в нашите екосистеми, се нуждаят спешно от защита.Българката Екатерина Войнова от Световния фонд за дивата природа добавя, че България е сред големите легални производители на хайвер в световен мащаб. \"Тъй като яйцата на дивите есетрови риби се намират в горния ценови сегмент, те стават жертва на бракониери при нелегалната търговия с хайвер“, обяснява тя. Фондът работи по финансиран от ЕС проект заедно със служителите на българските, румънските, украинските и сръбските правоприлагащи органи, за да опази хвърления хайвер на дивите есетрови риби по цялото долно течение на Дунав, от Железни врата чак до Черно море.„Понастоящем заплахи за есетровите риби в Европа са прекомерният риболов, намаляването на местообитанията, язовирите и другите физически прегради по миграционните маршрути. С помощта на ЕС работим с различните държави в региона, за да се справим с тези заплахи\", казва Томас Фридрих от Университета по естествени ресурси и науки за живота (Австрия). По думите му есетровите риби играят важна роля в цялата екосистема. \"Чрез комбиниране на изследователски дейности и активни усилия за опазване реката може да стане по-добра за всички свои обитатели – от рибите до хората\", убеден е Томас.Юта Ярл, от Австрия, също е ангажирана с каузата като част от екипа на Световния фонд за дивата природа. „Ние координираме проекта на ЕС за опазване на есетровите риби. Работим директно с рибарските общности в Дунавския регион, които от поколения разчитат на тези риби, казва тя. - Организираме обществени обсъждания и обучителни сесии с рибарите, за да разберем техните потребности и да потърсим решения за алтернативен поминък, като туризма или производството на местни продукти.“Румънката Кристина Мунтяну разработва обучения за младежи с информация за реката, есетровите риби и другите природни ресурси в нея. Кристина също работи по проекти на ЕС към Световния фонд за дивата природа.„Този проект няма само образователна цел и не се ограничава единствено в границите на Румъния: опитваме се да научим хората в Дунавския регион как да създават приходи в своите общности, както и да възпитаваме уважение към околната среда“, обяснява Мунтяну.В програмата се включват учениците на Юлия Химербауер от училище \"Рудолф Щайнер\", Австрия. „Моите ученици взеха участие в програмата на ЕС за ново зарибяване с есетрови риби. Всеки от тях пусна по една риба на свобода в реката“, споделя Юлия.„Няма значение дали след 20 години всички те ще станат морски биолози или не. Ако запомнят това преживяване и започнат да се грижат за околната среда, това вече ще бъде истински успех“, убедена е тя.", "date": "2019.03.22", "title": "#EU Protects: Спасяване на есетровите риби"}
{"url": "https://offnews.bg/temida/i-kpkonpi-shte-proveriava-tcvetanov-i-tcacheva-699845.html", "text": "Комисията за противодействие на корупцията и за отнемане на незаконно придобитото имущество (КПКОНПИ) започва проверка по медийните публикации и по сигнала на неправителствена организация за покупката на апартаменти от страна на лицата Цветан Цветанов, Цецка Цачева, Вежди Рашидов и Ваня Колева.В хода на проверката ще бъдат изследвани всички данни и обстоятелства, публикувани в медиите, включително пазарните цени на визираните имоти, произхода на средствата за покупката им, както и търговия с влияние и конфликт на интереси при приемането на законодателни промени от страна на Народното събрание.Ще бъде проверена и дейността на фирмата продавач „Артекс инженеринг“ АД, както и нейното евентуално участие в обществени поръчки.Ще бъдат анализирани всички сделки за покупко-продажба, осъществени от търговското дружество за периода 2017 – 2019 г. с оглед установяване на цените, на които обичайно са продавани имоти от фирмата, както и евентуалното установяване на други лица по чл. 6 ал. 1 от ЗПКОНПИ, които са сключили сделки с компанията. Ще бъде изискана информация от компетентните органи и за всички получени разрешения за строителство, издаден на дружеството за този период.Ще бъдат снети обяснения от страните по всички сделки, както и от Цветан Цветанов, Цецка Цачева, Вежди Рашидов и Ваня Колева.В хода на проверката ще се изследва и наличието или липсата на свързани лица в политически партии и фирма „Артекс инженеринг“ АД, както и дали търговското дружество е правило предизборни дарения. В случай, че на Комисията бъде възложена проверка от Прокуратурата, КПКОНПИ ще извърши и допълнителни действия, с оглед указанията на държавното обвинение.", "date": "2019.03.22", "title": "И КПКОНПИ ще проверява Цветанов и Цачева"}
{"url": "https://offnews.bg/politika/ninova-apartamentite-ne-sa-petno-te-sa-modelat-gerb-699886.html", "text": "\"Случващото се в момента е най-добрият синтез на модела ГЕРБ. Това не е изолиран случай, поредното петно, което Борисов може да изчисти от костюма си, който вече целият е в петна\".Това заяви лидерът на БСП Корнелия Нинова по повод скандала с евтините апартаменти.Тя обясни, че този модел има три характеристики. По думите ѝ първата характеристика е приемане на закони в услуга на бизнесмени и олигарси, които след това ти връщат тази услуга.\"Това е доказателство на нашата теза, че корупцията вече е държавна политика, разписана в закон. Цветанов и ГЕРБ приеха закон, който облагодетелства фирмата Артекс, които евентуално след това им се отблагодаряват за тази работа\", коментира тя.Според нея втората характеристика е политическият рекет като модел на управление. Нинова обясни, че няколко дни преди да си купи апартаментите, Цветанов е инициирал проверка срещу тази фирма, след което, след като е купил апартамента, проверката е приключила.\"Третият елемент е, че хората във властта, чрез такива сделки, не само си спестяват пари и купуват на занижени цени, а не плащат и данъци. Държавната хазна е ощетена от тези занижени цени\", заяви тя.Корнелия Нинова подчерта, че в същото време се преследват баби за 1,50 лв, защото играят хора, за което им иска касов бон; малките магазинчета са съсипвани с всякакви изисквания- за касови апарати, проверки на НАП, затваряне на магазини, връзка с НАП, която се разпада, защото не им работи електронното правителство; натиск върху бизнеса и натиск върху обикновения човек; 40 лв. на пенсионер великденска добавка и стотици хиляди лева от  далаверите на управляващите, които не влизат в хазната.По думите ѝ това са два свята или онази паралелна държава, за която БСП говори от 3 години - едното е народът, другото са те.\"Защо се получава това- защото се самозабравиха и си повярваха, че са недосегаеми- за тях няма да има правосъдие и ще управляват вечно. Лечението на това заболяване, когато си толкова дълго във властта и си се самозабравил, е да се махнеш от там за да изтрезнееш за реалния живот\", категорична бе тя.На въпрос за появилата се информация за закупено от нея жилище, Нинова отговори: \"Моят апартамент е закупен преди 19 години, когато нито съм участвала в политиката, нито съм имала идея да участвам, камо ли да съм председател на БСП. Ситуацията е несравнима. Управляващите днес си купуват апартаменти при условия, за които всички разбраха. Връщането 20 години назад, в съвсем различна ситуация, при различни цени, няма да ги спаси от положението, в което се намират\".", "date": "2019.03.22", "title": "Нинова: Апартаментите не са петно, те са моделът ГЕРБ"}
{"url": "https://offnews.bg/futbol/levski-hvarli-pogled-na-vratar-na-botev-plovdiv-699816.html", "text": "Мисия \"нов вратар\" стартира в Левски, пише \"Тема Спорт\". Въпреки, че \"сините\" най-накрая намериха точния човек в лицето на Николай Михайлов, 26-кратните шампиони се оглеждат за още един страж.Договорът на Михайлов с Левски е до края на сезона, така че има шанс играчът да не е част от тима през следващия сезон.За тази цел ръководството вече е набелязало няколко футболисти за този пост, а сред първите в списъка е титулярният вратар на Ботев Пловдив - Даниел Кайзер.В момента резервни вратари на \"сините\" са Николай Кръстев и Петър Иванов.", "date": "2019.03.22", "title": "Левски хвърли поглед на вратар на Ботев Пловдив"}
{"url": "https://offnews.bg/tenis/grigor-dimitrov-shte-se-izpravi-sreshtu-felisiano-lopes-v-maiami-699817.html", "text": "Най-добрият ни тенисист Григор Димитров ще се изправи срещу Фелисиано Лопес в първия си мач на турнира от сериите Мастърс в Маями.Това стана ясно, след като испанският ветеран се справи с 2:1 сета с Беноа Пер в първия кръг - 7:5, 4:6, 6:4. Срещата продължи повече от два часа.До момента Лопес и Димитров са се изправяли един срещу друг 5 пъти, като българинът води с 3:2 победи. Любопитното е, че 3 от двубоите им са били на тревните кортове в турнира Куинс.Българинът за последно игра на Откритото първенство на Австралия, където отпадна на осминафиналите след загуба от Франсис Тиафо. Заради контузия в рамото българинът оказа участие в Ротердам, Акапулко и Индиън Уелс.", "date": "2019.03.22", "title": "Григор Димитров ще се изправи срещу Фелисиано Лопес в Маями"}
{"url": "https://offnews.bg/obshtestvo/tereza-mej-e-protiv-velikobritania-da-uchastva-v-evroizborite-699814.html", "text": "Британският премиер Тереза Мей не смята за правилно Великобритания да участва в изборите за Европейски парламент, насрочени за края на май.Това стана ясно от пресконференцията ѝ след срещата на върха на лидерите на ЕС в Брюксел снощи, с което фактически се обяви срещу перспективата за дълго отлагане на процеса на развода с ЕС, предаде БТА.Приетото единодушно от лидерите решение предвижда и възможност за дълго отлагане като една от опциите, в случай че британският парламент другата седмица одобри споразумението за Брекзит.\"Аз съм твърдо убедена, че би било неправилно да молим хората във Великобритания да участват в тези избори три години след като те гласуваха за напускане на ЕС\", заяви Мей.Тя се изказа и срещу идеята за отмяна на Брекзит, която набира популярност във Великобритания. \"Не мисля, че трябва да анулираме процедурата по чл. 50\", посочи тя, като отново се позова на решението, взето от народа на референдума.Министър-председателят обаче обеща да положи всички усилия, за да гарантира отложен Брекзит със споразумение.Мей отбеляза, че ЕС е дал юридически гаранции, че прилагането на т.нар. предпазен механизъм за границата с Ирландия ще носи временен характер и добави, че е съгласувала тези гаранции с председателя на Еврокомисията Жан-Клод Юнкер миналата седмица. \"Това трябва да даде допълнителна увереност на парламента, че в този малко вероятен случай, когато предпазният механизъм бъде използван, това ще бъде само временно и че Великобритания и ЕС незабавно ще започнат работа по замяната на механизма с алтернативни споразумения до края на декември 2020 г.\", посочи премиерът.", "date": "2019.03.22", "title": "Тереза Мей е против Великобритания да участва в евроизборите"}
{"url": "https://offnews.bg/temida/tcacheva-poiska-da-bade-proverena-za-apartamenta-si-699818.html", "text": "Правосъдният министър Цецка Цачева обяви, че е сезирала прокуратурата и Комисията за противодействие на корупцията и за отнемане на незаконно придобитото имущество (КПКОНПИ) за проверка на луксозния имот, с който се е сдобила от фирма \"Артекс Инженеринг\" на спорна цена.Цачева още заяви, че дава съгласие да бъде проверена и единствената ѝ банкова сметка, и добави, че няма да коментира случая докато не се произнесат органите. \"Тази сутрин с нарочно писмено волеизявление от моя страна съм сезирала председателя на антикорупционния орган КПКОНПИ както и главния прокурор на република България за категоричното ми желание да бъдат извършени проверки за придобития от мен имот на ул. \"Юрий Гагарин\", като бъдат проследени средствата, с които е придобит имотът и установено има ли конфликт на интереси, има ли злоупотреба с власт, както и други нарушения при договорените ми отношения с фирмата продавач.Готова съм да сътруднича на проверките, давам съгласие да бъде разкрита единствената сметка, с която разполагам - нямам офшорни сметки, нямам търговски дружества, нямам свързани лица, с които при властовите ми позиции да съм имала контакти. Както и ще настоявам резултатите от проверката да бъдат публично огласени. До приключване на проверките и съотвените резултати няма да коментирам повече. Повтарям: цената е за имот в груб строеж и в нотариалния акт това, което е записано е цена в груб строеж\", заяви Цачева.В сряда стана ясно, че министър Цачева и сестра ѝ Ирина Цачева Томова са закупили жилище в кв. \"Изток\" от строителната компания \"Артекс Инженеринг\" при цена от 670 евро на квадратен метър. ", "date": "2019.03.22", "title": "Цачева поиска да бъде проверена за апартамента си"}
{"url": "https://offnews.bg/politika/vladimir-kisiov-ne-az-a-lukarski-beshe-ministar-na-gerb-ne-e-usetil-699809.html", "text": "Дали СДС и ГЕРБ ще тръгнат заедно към евроизборите не е решено окончателно, проведени са преговори между две партии - членки на ЕНП. Последната дума ще бъде казана на Националния съвет на сините, който ще се проведе тази събота в Ловеч.Това заяви Владимир Кисьов, първият главен преговарящ с ЕС и бивш шеф на СОС от синята партия, който заедно с лидера на партията Румен Христов бе на с Борисов и Цветанов в централата на ГЕРБ. Управляващата партия предложи на сините две места в евролистата, едното от тях избираемо.„Няма как СДС да бъде претопено, защото СДС в годините никой не можа да го претопи и няма да може да го претопи. Самият факт, че му се дава избираемо място, а не на конкурентна основа да участва заедно с останалите членове в листата, говори, че СДС се запазва като партия и позиции”, заяви първият преговарящ за еврочленството на България в правителството на Иван Костов. Надявам се тази коалиция да се случи, защото целият ми живот е минал европейски настроен, от 30 години съм участвал във всички формати – водене на преговори за асоцииране, преговори за пълноправно членство, борба за запазване на устоите на демокрацията. Неща, които са застрашени в последно време, затова са и тези разговори, да вкара България възможно най-много членове на Европейската народна партия”, каза Кисьов. Той обаче най-вероятно няма да се бори за депутатско място в европарламента.Кисьов коментира и , който определи съюза между сините и ГЕРБ като срам и унижение. „Тези хора, които правят коментарите във Фейсбук, те бяха с наколенките и подлогите, участваха в договорките за задоволяване на личния им егоцентризъм. Те участваха във властта, а не Владимир Кисьов. Аз съм отказвал да участвам в подобни формати и съм запазил името си през годините. Лукарски беше министър с ГЕРБ, не аз. Явно не е усетил, че се е навел достатъчно, не е почувствал болки в кръста, ако беше по-чувствителен, щеше да забележи”, каза още Кисьов.", "date": "2019.03.22", "title": "Владимир Кисьов: Не аз, а Лукарски беше министър на ГЕРБ, не е усетил болки в кръста от навеждането"}
{"url": "https://offnews.bg/analizi-i-komentari/afis-vsichki-gubiat-ot-brekzit-smiatat-43-ot-balgarite-699811.html", "text": "„Брекзит“ се превърна в ключова дума, която от около три години описва състояние, определяно като криза на Европейския съюз. „Задънена улица“, „хаос“, „лабиринт“, а през последния месец „водевил“ и „гротеска“ са думите, с които европейската преса описва най-често случващото се. Междувременно социологическите проучвания в самата Великобритания регистрираха съществена промяна в масовите нагласи по въпроса. Делът на привържениците на „Брекзит“ спадна с 11 пункта за сметка на увеличения дял на противниците – с 6 пункта. Почти сигурно е, че ако сега се повтори референдумът от 2016 г., противниците на „Брекзит“ ще надделеят. Това показва данните от национално проучване на общественото мнение, осъществено от Агенция АФИС между 15-20 март сред 1010 лица в 101 гнезда, от които: в София – 18,8%; в областните центрове – 34,7%; в другите градове – 20,8%; в селата – 25,7%. На въпросите кой би спечелил и кой би изгубил от напускането на Великобритания от ЕС, единственото сигурно е, че обществото ни няма категоричен отговор. Всеки пети запитан (20,4%) е на мнение, че от „Брекзит“ печели предимно Обединеното кралство. Едва 5,6 на сто са тези, които мислят, че от тази ситуация ще спечели Европейският съюз. Други около 8% пък считат, че и ЕС и Великобритания биха спечелили от напускането на Кралството. Все пак най-голяма група респонденти се обединява около мнението, че никой няма да спечели от един такъв разлом – това са малко над 43 на сто от всички запитани. Близо 23 на сто пък нямат мнение по този въпрос.Реципрочният въпрос – преди всичко кой губи от Брекзит, също показва закономерна тенденция. Практически всеки четвърти смята, че и Съюзът, и Островът ще бъдат преди всичко губещи страни от потенциалния развод. За 23% губещ ще бъде преди всичко Европейският съюз. Значително по-нисък е делът на хората, които смятат, че загуби ще търпи предимно Великобритания. Отново, всеки четвърти запитан няма мнение по този въпрос, а 14% са на мнение, че нито една от страните няма да претърпи загуби.И при двата въпроса вглеждането в по-дълбокия разрез на данните показва логична картина – висшистите в по-голяма степен са на мнение, че от предстоящия „Брекзит“ всички страни са губещи и практически няма печелещи. Младите (18-29 години), включително учащите и студентите, определят като основен губещ от „Брекзит“ в по-голяма степен ще бъде Великобритания.Изследването обхваща близо 30% от респонденти, които или лично, или членове на семейството им са работили през последните пет години в страни от Европейския съюз. Тази социална група, с обозрим трудово-мигрантски опит и потенциал, е любопитна с оглед на зададените въпроси. Изненадващо или не, споменатият профил от българското население не се различава в своето мнение за предстоящите събития – близо половината от тях смятат, че никой няма да спечели, а загубите се разпределят между отговорите ЕС и „и двете страни“.Много сходна е картината и сред евро-оптимистите и евро-скептиците, попаднали в извадката. Отново няма съществени разминавания в нагласите, независимо дали част от запитаните вярват или не вярват в Европейските институции, както и дали Европа се движи в правилната или грешната посока.Неяснотите остават, а заедно с тях и липсата на ясна визия какво предстои, както в национален, така и общоевропейски план. Не е толкова изненадващо, че българското обществено мнение няма категорична позиция относно печелившите и губещите от Брекзит. Важното е усещането за несигурност и безпокойство за бъдещето на европейския проект. ", "date": "2019.03.22", "title": "АФИС: Всички губят от Брекзит, смятат 43% от българите"}
{"url": "https://offnews.bg/gimnastika/berbatov-v-spetcialna-fotosesia-s-gratciite-ni-snimki-699820.html", "text": "Само няколко седмици преди Световната купа по художествена гимнастика, която ще се проведе от 12 до 14 април в \"Арена Армеец\", Димитър Бербатов се срещна с ансамбъла ни, за да вдъхне кураж на момичетата и да им пожелае късмет.Бившият нападател на Манчестър Юнайтед участва и в заснемане на специална фотосесия за кампанията, набираща средства за създаването на възстановителен център за гимнастичките.Бербатов и директора на неговата фондация Диди Ходжева бяха посрещнати от Илиана Раева, която ги запозна с момичетата и благодари, че фондацията на футболиста застава зад каузата на федерацията по художествена гимнастика.\"Какви успехи само имате и то без възстановителен център! Представям си какво ще правите с конкуренцията, когато имате и него\", каза с усмивка легендарният футболист и Кавалер на Sofia World Cup 2019.Билети за Световната купа по художествена гимнастика може да закупите на epaybg.go и на касите на EasyPay.Всеки, който иска да подкрепи Златните момичета на България, може да го направи със sms на кратък номер 17 777. с текст DMS ZLATNITE (1.20 лв. с ДДС) и/или с дарение към банкова сметка:Българска федерация по художествена гимнастикаIBAN: BG49FINV91501017293534BIC: FINVBGSFПърва инвестиционна банка", "date": "2019.03.22", "title": "Бербатов в специална фотосесия с грациите ни (снимки)"}
{"url": "https://offnews.bg/sviat/erdogan-stiaga-reditcite-na-isliamskia-sviat-699848.html", "text": "Президентът на Турция Реджеп Ердоган осъди намерението на Доналд Тръмп да признае окупираните Голански възвишения като израелска територия. Той откри разширеното заседание на Организацията за ислямско сътрудничество /ОИС/ в Истанбул, свикано заради атентатите в джамиите в Крайстчърч, Нова Зеландия.Ердоган заяви, че заявката на американския президент Тръмп провокира нов тласък на напрежението и кризата в Близкия Изток и подчерта, че ислямският свят няма да допусне узаконяване на окупацията на Голанските възвишения. Той отбеляза, че е немислимо да се очаква от страните в ОИС безучастно отношение към заплахите срещу цялото човечество и бъдещето на ислямския свят.Според него ръстът на проявите на радикализъм и ксенофобия в света заплашва не само мюсюлманите, но и евреите, мигрантите от Африка и Азия, циганите. Ердоган подчерта, че човечеството трябва да се бори с растящата ислямофобия със същата решимост, с каквато се е противопоставила на антисемитизма след Холокоста. Президентът посочи, че политиците от Запада, опитващи да си проправят път към властта с призиви за изолация на мюсюлманите и мигрантите, следва да бъдат подлагани на остра критика.Турският лидер призова неонацистките организации в страните на Запада да бъдат включени в списъка на терористичните организации редом с Ислямска държава, „Аш-Шабаб“ и кюрдската ПКК. Той акцентира на трагедията в Нова Зеландия, където при терористичен акт загинаха 50 мюсюлмани. „Подлата атака, при която бяха убити 51 мюсюлмани и още 47 участници в петъчната молитва бяха ранени, не може да се оценява като обикновено престъпление. Властите в Нова Зеландия трябва да произнесат най-суровото наказание за извършителя на кървавия терористичен акт в джамиите и да разкрият всички онези, които са свързани с това престъпление. Това ще бъде ясно послание към всички, които планират подобни атаки“, призова Ердоган.И предупреди: „Ислямските страни са длъжни да демонстрират категорична позиция по този въпрос, за да не се допуснат подобни трагедии и повторение на кръвопролитията в джамиите. Ако игнорираме проблемите, не е възможно да ги решим. Важно е да се разкриват и отстраняват причините за социалното напрежение. Не следва да затваряме очите си пред въпросите, вълнуващи цялото човечество. В противен случай проблемите ще се увеличават“, каза той пред участниците във форума.Ердоган подчерта, че по въпросите, засягащи интересите на мюсюлманите, страните от ОИС са длъжни да се отказват от краткосрочните изгоди в името на цялата ислямска общност. Той призова и за по-тежки наказания за престъпленията от ксенофобия и ислямофобия, за разширяване на определението за тероризъм, както и в учебните програми да бъде включена информация за недопустимостта на междурелигиозна вражда.„Нито една религия по света не пропагандира насилие и тероризъм. Всякакви паралели по този въпрос са недопустими“, заяви турският външен министър Мевлют Чавушоглу на съвместната пресконференция с генералния секретар на ОИС Юсиф бин Ахмед ал-Усеймин в Истанбул. „Ислямът е религия на мира. Мирът и съгласието са основни елементи на ислямския светоглед“, допълни министърът.Чавушоглу отбеляза, че в основата на ксенофобските прояви, радикализма и тероризма стоят нападките на отделни политици от Запада и редица средства за масова информация по адрес на мюсюлманите и мигрантите. Той настоя за създаване на специален механизъм в рамките на ОИС за контрол и сътрудничество в борбата с ислямофобията, а всички прояви на вражда към мюсюлманите трябва да се фиксират и за тях да се информират обществата в страните от Запада и световната общност.Генералният секретар на ОИС посочи, че всички световни лидери трябва да бъдат наясно, че тероризмът няма национална, религиозна и расова принадлежност. Ако не се противопоставим на радикализма и враждата към мюсюлманите, престъпленията, основани на ислямофобията няма да спрат, каза Усеймин.", "date": "2019.03.22", "title": "Ердоган стяга редиците на ислямския свят"}
{"url": "https://offnews.bg/futbol/popeto-mozhe-da-podobri-postizhenia-na-berbatov-i-gundi-v-natcionalnia-699819.html", "text": "Капитанът на българския национален отбор Ивелин Попов ще изпревари тази вечер Димитър Бербатов по брой мачове с националната фланелка за европейско първенство, пише \"Меридиан Мач\".Попето има 20 срещи, а с толкова е и бившият голмайстор на Манчестър Юнайтед. След мача с Черна гора Ивелин ще се изравни с Радостин Кишишев и Любослав Пенев, които имат по 21. Лидер в класацията е Стилиян Петров с 35 мача.Попето може да направи и още едно впечатляващо постижение днес. Ако отбележи гол във вратата на Черна гора, той ще изпревари Георги Аспарухов в листата на реализаторите за европейско.Преди срещата двамата са с по четири попадения и делят осмото място с Красимир Балъков и Лъчезар Танев. Номер 1 в тази класация е Христо Стоичков с 15 попадения.", "date": "2019.03.22", "title": "Попето може да подобри постижения на Бербатов и Гунди в националния отбор"}
{"url": "https://offnews.bg/obshtestvo/svetlo-badeshte-visshistite-u-nas-shte-rabotiat-kato-prodavachi-v-sle-699822.html", "text": "Хора с висше образование ще трябва да упражняват професии, които изискват средно.Такава е прогнозата на социалното министерство. През следващите 13 години на пазара на труда ще има недостиг от 94 000 кадри със средно професионално образование.Най-търсени ще са продавачите – над 162 000 и секретарите – 121 000. Ще има глад за шофьори на камиони и автобуси – над 105 000 работни места.„Има много сериозен ръст в икономиката, инвестира се много, нуждата от персонал става все по-голяма”, заяви Александър Георгиев, мениджър на фирма за подбор на персонал, по Нова тв. По думите му по-трудно се намират нискоквалифицираните кадри, защото много от тях са напуснали страната и работят същото, но в чужбина.", "date": "2019.03.22", "title": "Светло бъдеще: Висшистите у нас ще работят като продавачи в следващите 13 години"}
{"url": "https://offnews.bg/tenis/parviat-dvuboj-na-grigor-dimitrov-na-atp-masters-1000-v-maiami-priako-699849.html", "text": "След два месеца извън корта заради травма в рамото, Григор Димитров ще стартира участието си на ATP Masters 1000 турнира в Маями тази събота. Първият съперник на българската звезда ще е испанският ветеран Фелисиано Лопес, а мачът ще се излъчи 37-годишният Лопес достигна до мача срещу Димитров, след като се наложи трудно в първия кръг на надпреварата срещу французина Беноа Пер с 2:1 сета.Досега двамата са изиграли 5 мача помежду си, като българинът има аванс от 3:2 победи, а добрата новина е, че на твърд корт Григор има 100% успеваемост – две победи от два мача.През 2018 г. Димитров достигна до третия кръг на турнира в Маями, където загуби в два сета от Жереми Шарди.Първата ракета на България се нуждае от силно представяне във Флорида, тъй като заради травмата в рамото пропусна всички турнири през февруари и първия ATP Masters 1000 в Индиън Уелс.", "date": "2019.03.22", "title": "Първият двубой на Григор Димитров на ATP Masters 1000 в Маями пряко по MAX Sport 1 в събота"}
{"url": "https://offnews.bg/politika/borisov-shte-se-popravim-ako-sme-glasuvali-lobistki-promeni-za-artek-699835.html", "text": "Ако има нарушения, надали има по-нетърпим към тях от мен. Ще се поправим, ако сме сгрешили, бъдете сигурни.Това заяви в Брюксел премиерът Бойко Борисов в кулоарите на Европейския съвет в Брюксел, Вчера \"Свободна Европа\" съобщи, че през 2017 г. Народното събрание гласува поправки в Закона устройство на територията (ЗУТ), благодарение на които фирма „Артекс“ успява да реализира знаковия си проект – 34-етажен небостъргач в столичния квартал „Лозенец“, който в момента още се строи.От \"Артекс\" реагираха, че нямат нужда от политическа подкрепа за бизнеса си. , че въпросните поправки не облагодателстват точно тази компания, защото нямат ретроактивно действие.\"Ако има лобистки закони, ако е направено нещо нередно, лично се ангажирам същата тази парламентарна група да вкара закон, който да го отрегулира\", добави Борисов.Като проверя детайлите, както винаги сме постъпвали, ще постъпим и сега. Ние нашите последствия ще си понесем, посочи той по повод сделките с недвижими имоти на представители на ГЕРБ. Дали ще е петно, дали ще е белег, тази партия съм я създал, за да се бори с корупцията на комунистите вече столетие. Тя, благодарение на българския народ, им нанесе толкова поражения във всички избори многократно, колкото никоя друга партия в историята на България. Естествено е ударите върху ГЕРБ да са страховити. Тази партия има смисъл само ако изпълнява това, за което е създадена, каза още Борисов.Той прехвърли топката към комунистите и недалечното минало:", "date": "2019.03.22", "title": "Борисов: Ще се поправим, ако сме гласували лобистки промени за Артекс"}
{"url": "https://offnews.bg/medii/kzk-skorostrelno-razreshi-sdelkata-za-nova-tv-699839.html", "text": "За 16 дни КЗК разреши на дружеството \"Адванс медиа груп\" (АМГ) на Георги Домусчиев да купи Нова Броудкастинг Груп, собственик на Нова телевизия, от досегашния собственик \"Модърн таймс груп\" (MTG).От справка в системата на комисията става видно, че производството е образувано на 5 март 2019, а КЗК се е произнесла с решение на 21 март т.г. Законовият срок за произнасяне е 25 дни, но решението за придобиване от предишния кандидат-купувач на Нова - чехът Петр Келнер (PPF Group), се бави с месеци, а \"Разрешава концентрацията без условия\", е записано в документа за сделката между АМГ и МТГ.Дружеството купувач на Нова ще се управлява от братята Георги и Кирил Домусчиеви, както и от още трима души - Т. Генова, Н. Василчев, В. Хаджиева.Предмет на сделката освен самата Нова телевизия (която ще бъде придобита на 100%) са и други, по-малки медии и сайтове в портфолиото на медийната група:- 28% дял от списание \"Ева\";- 70% от „Нет Инфо“ АД и чрез него - „Ви Бокс” ЕАД, „Дарик Нюз” ЕООД, „Имоти Инфо“ ООД; „Файненшъл Маркетплейс” АД; „Грабо Медия” АД; „Проспекто груп” АД.Видът на придобивания контрол върху дружествата (едноличен или съвместен) ще съвпада с вида на упражняванияпонастоящем контрол от НБГ.КЗК е приела, че няма законова пречка за концентрацията, тъй като \"Адванс медиа груп\" е новосъздадена компания без друг предмет на дейност, който би преразпределил пазара. В същото време, свързаните с \"Адванс\" други бизнеси на братята Домусчиеви не са в същата сфера като тази на \"Нова Броудкастинг Груп\". Припокриване в сферата на дейност обаче има - Комисията сама е изброила, че купувачът чрез свързаната фирма \"Футбол Про Медия\" има бизнес интереси и в сферата на предоставяне на права за разпространение на спортни събития. В същото време тв каналите \"Диема\" излъчват големи спортни първенства. КЗК обаче не е отчела това като обстоятелство, което би се отразило на медийния пазар.", "date": "2019.03.22", "title": "КЗК скорострелно разреши сделката за Нова тв"}
{"url": "https://offnews.bg/temida/ivancheva-s-parva-preskonferentcia-ot-doma-si-699813.html", "text": "Временно отстраненият кмет на Район \"Младост\" Десислава Иванчева, която под домашен арест по обвинение за подкуп, дава утре първа пресконференция в апартамента си в блок 20 на Младост 1. Журналистите са поканени в 12 часа, съобщи бившият пи ар на общината Петър Кърджилов, който подкрепя Иванчева и подсъдимата с нея Биляна Петрова от момента на задържането им миналата година. Бившият зам.-кмет Биляна Петрова ще участва в пресконференцията по скайп, тъй като също няма право да напуска дома си без разрешение на прокуратурата. Темите, по които ще говорят двете, са: Подължаващото презастрояване в Младост и новите имоти на властта, пълното бездействие на прокуратурата и Столична община по сигналите на Иванчева и Петрова за престъпления в Младост и нуждата от европейски закон \"Магнитски\". ", "date": "2019.03.22", "title": "Иванчева с първа пресконференция от дома си"}
