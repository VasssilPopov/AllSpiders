{"url": "https://offnews.bg/sviat/poredna-grupa-opozitcionni-zhurnalisti-v-turtcia-otiva-zad-reshetkite-701542.html", "text": "Разследването срещу собственика на опозиционния всекидневник „Сьозджу“ и 8 от водещите журналисти в него приключи, прокуратурата иска затвор до 10 години, съобщават турските медии днес.По време на изслушването съдът постанови собственикът Бурак Акбай да бъде обявен за издирване от Интерпол с червена бюлетина. Осмината журналисти, сред които и две жени, са обвинени в участие в йерархията на обявената за терористична организация ФЕТО на ислямския проповедник Фетхуллах Гюлен. /Това е станалото традиционно обвинение спрямо всички, попаднали на мушката на властта, бел.авт./Подчертано е, че те съзнателно и по лично желание са подпомагали групировката. Поради това прокурорът настоява да бъдат лишени от свобода за срок от 5 до 10 години. Делото срещу тях се гледа в съда за тежки престъпления в Истанбул.Адвокатите на обвиняемите посочиха, че е недопустимо данните от разследването и обвинителния акт да бъдат публикувани в сайтовете на „Сабах“ и други проправителствени вестници, преди те самите да се запознаят с тях. „Скандалът е огромен, с него съд и прокуратура заплашват, че щом „Сьозджу“ е остра опозиция на президента, на лидерите, те ще ни разбият. Обвинението е за връзки с ФЕТО. Но тази лъжа ще падне така, както на изборите Анкара и Истанбул избраха истината“, заяви един от адвокатите.В новия доклад на Репортери без граници Турция е определена като „най-големия затвор за журналисти в света“, там продължават репресиите срещу независимите медии, а в класацията страната заема 157-о място.Преследванията срещу свободното слово датират не от проваления опит за преврат от 15 юли 2016 г., а далеч преди това. „Ограничени права на медиите, цензура, насила налагана автоцензура, арести и затвор за журналисти, изхвърляни на улицата без работа и още десетки подобни примери, това не се е случвало в историята на държавата. В същото време се твърди, че няма по-свободни медии от турските, това е срамна демонстрация на безхаберие и натиск. Аз се срамувам от фактите на беззаконието, които историята ще запише – 217 нападнати и пребити колеги, 900 уволнени, 83 с оставки“, коментира през 2014 г. лидер на медиен синдикат. Тогава той каза, че главният виновник за ситуацията с турските медии е президентът Реджеп Ердоган.Само за 9 месеца през 2015 г. съдилищата в Турция образуваха производства срещу 392 журналисти, защото обидили президента Ердоган. Според изследване на Университета по икономика и технологии в Анкара за свободата на словото и изразяването, Турция е на първо място в света по броя на искове за премахване на съдържания в Туитър през 2015 г. Само през първите 6 месеца на годината те са били 718. „Това е чудовищна картина на състоянието на свободата на словото и изразяването, и на катастрофата с медийната свобода“, казаха авторите на доклада д-р Бурак Билгехан и д-р Башак Явджан, преподаватели в университета/по-късно изхвърлени от работа/. Те подчертават, че журналисти са арестувани и привличани под наказателна отговорност по законите за противодействие на тероризма, което е причина страната да има изключително лош имидж сред останалите в света.Анти-терористичният закон е от 1991 г. и въпреки условията по предприсъединителните процедури на Турция към ЕС той не е реформиран, и е основа за репресиите върху медиите и отделните журналисти. Този закон дава широки правомощия на правителствените служители да налагат забрани за разпространението на идеологии, на сепаратистка пропаганда и критики към държавното управление, както и да санкционират и подвеждат под наказателна отговорност собствениците на медиите и авторите на публикации, и така представлява огромна пречка пред правото на свобода на словото.През 2013 г. 40 журналисти са в затвора, но само след година броят им скача до 72 души. Заради разследващи, аналитични и коментарни публикации по повод корупционния скандал от 17-25 декември над 100 журналисти от опозиционни медии са следствени или с вече повдигнати тежки обвинения. През първата половина на 2015 г. репресиите продължават още по-интензивно – 21 репортери от 12 вестника получиха по 7, 5 г. затвор заради това, че са снимали и публикували съдията Мехмет Кираз, взет за заложник и екзекутиран в кабинета му на 31 март т.г. За същото провинение бяха наложени солидни глоби на други 39 издания. Двама от най-популярните журналисти Джан Дюндар и Бюлент Кенеш са под съдебен обстрел заради разкрития, свързани с държавни доставки на оръжия и боеприпаси в Сирия преди редовните парламентарни избори на 7 юни. Заради публикуваните в „Джумхуриет“ снимки на камионите с въпросните товари главният редактор Джан Дюндар бе арестуван и разследван отново по силата на анти-терористичния закон, а обвинението поиска 42 г. затвор за него, той успя да избяга и живее в Германия.Вниманието на международната общественост бе привлечено и от абсурдната присъда за главния редактор на Today’s Zaman /английската версия на всекидневника „Заман“, който след опита за преврат бе закрит, а журналистите са в затвора/ Бюлент Кенеш. Той бе осъден на 21 месеца лишаване от свобода заради това, че обидил президента Ердоган в Туитър. През септември 2015 г. най-голямата медийна група „Доган“ бе обвинена от главния прокурор в разпространението на терористична пропаганда чрез вестниците и телевизионните си канали, а през 2018 г. стана собственост на близък приятел на Ердоган и съответно смени името си.През май 2017 г. синдикатът на турските журналисти протестира срещу безпрецедентния политически натиск върху медиите и поиска незабавното освобождаване на 159 колеги от затворите. Броят им вече е по-голям и нараства с всяко съдебно дело, образувано с неизменните обвинения за връзки с ФЕТО. Миналата седмица зад решетките бяха пратени още 7 опозиционни автори за срок до 15 години.Днес турският президент Реджеп Ердоган отправи гневни нападки срещу западните медии. „Турция е фокусирана в двойните стандарти по въпроса за борбата с тероризма и проблемите на бежанците, а в същото време нараства антитурската пропаганда“, посочи той. Държавният глава подложи на яростна критика ръководството и екипа на Financial Times, и призова британската медия по-добре да опознае страната му, дала убежище на близо 4 млн. бежанци. „Колко бежанци има във Великобритания? Защо Financial Times не публикува материали по тази тема?\", изригна Ердоган и даде собствена дефиниция за обективната журналистика – според него, тя предполага всестранен анализ и обективно отношение към отразяваната тема.„Недопустимо е да се публикуват антитурски новини, опирайки се на голословни изявления на радикално настроени хора и без да се отразява гледната точка на другата страна. Турция е обезпокоена от този подход“, каза той. Публикацията, която за пореден път предизвика гнева му, е свързана с краткосрочните кредити в милиарди долари, с които Централната банка подсилва резерва си.", "date": "2019.04.18", "title": "Поредна група опозиционни журналисти в Турция отива зад решетките"}
{"url": "https://offnews.bg/politika/d21-gerb-bsp-i-dps-nalagat-model-na-politika-chrez-krazhbi-otivame-701535.html", "text": "\"Движение 21 ще участва самостоятелно в изборите за Европейски парламент, за да предизвикаме съгражданите си да бъдат активни. Държим на българските избирателни да бъде представена алтернатива на модела на правене на политика чрез кражби, злоупотреби и търговия с влияние, налагани в България от ГЕРБ, но също така - и от БСП, и от ДПС.\"Това заяви зам.-председателят на оглавяваната от Татяна Дончева партия Данаил Георгиев при представянето на листата на Д21 за евровота на 26 май. В листата фигурират 17 имена, а Георгиев е неин водач. №2 е д-р Лидия Чорбанова, трети е д-р Иван Янев ().\"Ще участваме в изборите и за да убеждаваме хората в необходимостта от промяна - както в Европейския съюз, така и в България. Европа има нужда от нови лидери, нови идеи и нови политически конфигурации, включително разчупващи рамката на настоящите политически групи, които съучастничат в мафиотското управление на България\", заяви Георгиев и подчерта, че възгледите на Д21 са проевропейски, въпреки че Движението иска промяна в Европа - на статуквото на брюкселската администрация.За Д21 промяната на статуквото в България означава отстраняване на ГЕРБ от власт.\"Тези избори ще бъдат европейски и ние ще говорим за европейски политики, но няма как да не обърнем внимание на това, което тревожи и става все по-видимо за хората – грандиозното преяждане с власт от страна на сегашното управление. Още на тези избори за ЕП българските граждани трябва да покажем, че това управление трябва да си ходи\", заяви Данаил Георгиев.Според него бъдещето на България след отстраняването на ГЕРБ \"трябва да бъде разглеждано не на принципа „стани да седна“ – да си отидат тези, за да настаним нашите на държавната хранилка, а да се основава на преодоляване на конфликтите и на тази страхотна агресия, която се е настанила в българското общество, подклаждана от говоренето на политиците от т. нар. системни партии\".В бъдещото управление на страната \"няма място за партийни калинки, парашутисти и наследници на синя или червена номенклатура, хора с известни номенклатурни фамилии\", допълни Георгиев и уточни, че и в реалността изразът \"държавна служба\" трябва да изпълнява значението на думите си, а именно в институциите да има отговорни и компетентни хора, които да служат на българските граждани.ЛистатаЗа хората в листата Георгиев заяви, че те са във възрастовата група около 40-те си години, житейски зрели, изградили кариерите си не на база участия в партии, а професионалисти.Това не са политици, не са известни от новините. Те може би нямат предимството на медийната гладка реч, но сами са изградили биографиите си и са добре познати в професиите си, допълни зам.-председателят на Движение 21.Петима от тях са защитили образователната и научна степен доктор, а ето и представянето на всеки от тях:1. Данаил Георгиев Роден в Ловеч. Завършил Езиковата гимназия в Ловеч с профил немски и английски език. Магистър по международни отношения от Юридическия факултет на Софийския университет „Св. Климент Охридски”.Професионална специализация – парламентарен и граждански контрол в областта на външната политика, отбраната и сигурността. С дългогодишен опит като експерт на парламентарните комисии по отбрана и външна политика и отбрана, както и в неправителствения сектор.Завършил е редица курсове и обучителни програми по специалността си. На 41 г.2. Д-р Лидия ЧорбановаРодена в Карлово. Бакалавър по политология и държавна администрация от National and Kapodistrian University of Athens, Атина, Гърция и магистър по обществено здраве и здравен мениджмънт в Медицинския университет в София. Защитила докторска степен по социална медицина и организация на здравеопазването и фармацията от МУ - София със специализация в областта на демографските политики в здравеопазването, майчиното и детско здраве. Има специализации по международни отношения и европейски науки в National and Kapodistrian University of Athens и регионалната политика на ЕС и процеса на разширяване в Централна и Източна Европа в Pantios Institute for political and social sciences - Атина, Гърция. С дългогодишен опит в неправителствения сектор, включително като съветник по регионалната и социална политика на члена на Европейския парламент от гръцката партия Сириза Костадинка Кунева. Работи в сферата на иновативните медицински и биотехнологични продукти.3. Д-р Иван ЯневПисател, доктор по история, магистър по история, магистър по публична администрация с профил държавна администрация, магистър по специална педагогика. Председател на федерация \"Спорт за хора със зрителни увреждания\", секретар на Национално читалище на слепите \"Луи Брайл 1928\", член на Управителния съвет на Съюза на слепите в България. Автор на множество статии, доклади, есета, книги, в областта на историята, политиката, спорта, хората с увреждания и художествената литература. На 42 г.4. Драгомир Ошавков Магистър по право от Софийския университет, адвокат в Адвокатска колегия - Бургас. Владее английски и руски език. Семеен, с две деца. На 44 г.5. Светлозар Златев Роден в гр. Попово. Живее и работи в гр. Варна. Завършил “Счетоводство и контрол” в Икономическия университет – Варна. Притежава над двадесетгодишен опит в областите туризъм и финанси. Владее английски език. На 49 г.6. Доц. д-р Пламен Ралчев Роден в Ботевград. Завършил е английска езикова гимназия и висше образование по международни отношения. Има докторска степен по политология. Доцент в Катедра „Международни отношения“ в Университета за национално и световно стопанство – София. Специалист в областта на международните отношения и международните комуникации, външната политика и сигурността, съвременната европейска политика. Специализирал е в Центъра за стратегически и международни изследвания – Вашингтон, и е бил стипендиант на Британския съвет в Университета в Бристол, Великобритания. Владее английски и руски, ползва немски език. Женен, има две деца. На 42 г.7. Павлина Ковачева Завършила Пловдивския университет \"Паисий Хилендарски\", специалност \"Математика и физика\". Работила е над 16 г. като преподавател. Собственик на компания за управление на имоти и управител и съсобственик на компания за производство и търговия с дамски облекла.8. Боряна Петкова Магистър по политически мениджмънт, докторант по направление \"Съвременна българска политика\" в СУ \"Св. Климент Охридски\". На 31 г.9. Д-р Иван Събев Бакалавър по счетоводство и контрол в Стопанската академия „Д. А. Ценов” – гр. Свищов и магистър по счетоводство и одит в нефинансовите предприятия. През 2018 г. придобива образователната и научна степен „Доктор“ по научната специалност „Счетоводна отчетност, контрол и анализ на стопанската дейност (счетоводство)”. Към настоящият момент е асистент в катедра \"Мениджмънт\" към стопанския факултет на Техническия университет в Габрово. Развива собствен бизнес в сферата на туризма. На 28 г.10. Д-р Вяра Гришина Родена в Монтана. Завършила езикова гимназия с профил английски език в Монтана. Висше образование по ветеринарна медицина в Тракийския университет – Стара Загора. Освен към ветеринарната медицина, която практикува в региона на гр. Хисаря и околните селища, има сериозен интерес към просперитета на фермерския бизнес и животновъдството в България. Стреми се към превръщането на ветеринарномедицинската дейност в свободна и саморегулираща се професия. Приоритет за д-р Гришина е също опазването на животинските видове и техните местообитания, както и опазване на околната среда.11. Емил Тарасов Роден в гр. София. Завършил висшето си образование в Национална спортна академия „Васил Левски“, специалности \"Педагогика на обучението по физическо възпитание\" и \"Спортен мениджмънт\". Работи в дирекция „Сигурност“ на летище София. Има опит и като управител и съдружник във фирма, занимаваща се с търговия и ресторантьорство. На 49 г.12. Александър Денев Роден в Трявна. Завършил е висшето си образование в Пловдив, бакалавър е по политология. Магистър е от Академията на МВР, специалност „Защита на националната сигурност“. Работи с сферата на сигурността в частния сектор. Съдийства и на футболни мачове. На 32 г.13. Димитър Веселинов Възпитаник на Националната природо-математическа гимназия „Акад. Любомир Чакалов“ - София. Завършил е висшето си образование в Софийския университет, специализирал е по зоология на гръбначните животни и антропология. Притежава професионална квалификация по маркетинг и реклама. Има професионален опит в държавното управление и администрацията, в деловото общуване и административната етика, разработването на вътрешно-нормативна уредба, във вземането на решения по управление на проекти, при въвеждане на иновации, свързани с електронното и информационно обслужване и управление на качеството на публичните услуги. На 50 г.14. Иван Вацев Роден в Пазарджик. Полиглот, магистър икономист. Притежава богат опит в бизнес администрацията. Личните му интереси са в сферата на здравословния и природосъобразен начин на живот. На 38 г.15. Юлия Малешкова Родена е във Варна. Завършила е Френската гимназия там. Магистър е по корпоративни финанси от Икономическия университет в Морската столица. Има над 10-годишен професионален опит в банковата сфера. Работи като специалист по анализ на кредитния риск.16. Благовест ГеоргиевЮрист с дългогодишен опит във финансите, на 38 г.17. Гергана Неделчева Георгиева Родена е в Силистра. Живее и работи в Бургас. Завършила е Английска езикова гимназия в Силистра. Висшето ѝ образование е по география в Софийския университет и финанси във Великотърновския университет “Св. св. Кирил и Методий”. Работи като главен счетоводител в частния сектор. Владее английски и руски език.Манифест \"За Европа на хората\"Ръководителката на организационната дейност в партията и втора в евролистата д-р Лидия Чорбанова представи също днес манифеста на Д21 \"За Европа на хората\". Текстът му гласи:", "date": "2019.04.18", "title": "Д21: ГЕРБ, БСП и ДПС налагат модел на политика чрез кражби. Отиваме на евроизбори, за да има алтернатива"}
{"url": "https://offnews.bg/obshtestvo/nad-30-zadarzhani-v-aktcia-sreshtu-telefonni-izmami-v-balgaria-i-ruman-701544.html", "text": "Над 30 души са задържани при спецакция срещу телефонни измами в България и Румъния, съобщи зам. главният прокурор Иван Гешев.Операцията е проведена в София, Велико Търново и в Румъния. У нас са задържани петима души, а в северната ни съседка - 28, като петима от тях са от най-високото йерархично ниво в групата, сред които и ръководителят - български гражданин. Останалите 23-ма от задържаните в Румъния са набирали непрекъснато различни телефонни номера в България.  Това е най-голямата установена организирана престъпна група, занимаваща се с подобни измами, коментира Гешев.По думите му в Горна Оряховица са задържани петима души. При акцията са претърсени 15 къщи. Иззети са шест луксозни автомобила. Иззети са и стотици сим карти в Румъния и ваучери на румънски мобилни оператори. До момента има доказателства, че задържаните са нанесли щети в размер над 2 млн. лв. \"Това е поминък за част от българското население. Задържаните български граждани от цигански произход са добре интегрирани в българското общество, видно от жилищата, които обитават, както и от луксозните коли, които ползват. Ако този стандарт се дължи на откраднатите спестени пари на българските възрастни хора и пенсионери, държавата според мен беше в немалка степен в дълг на тези хора\", коментира Гешев. Това е първата група, която е обект на подобна мащабна операция, която е резултат от дълго разследване, започнало през 2017 година. Предстоят още акции и в други градове, като идеята е в края на годината този проблем да не е с такива \"потресаващи\" размери, посочи Гешев.Според него в страната има още 5-6 подобни организирани престъпни групи. ", "date": "2019.04.18", "title": "Над 30 задържани в акция срещу телефонни измами в България и Румъния"}
{"url": "https://offnews.bg/nauka/ban-iska-pomosht-sreshtu-samozvanite-akademitci-701543.html", "text": "Ръководството на Българската академия на науките обърна внимание, че зачестява незаконната употреба на научни титли - \"с почетните звания „академик\" и „член-кореспондент\" се титулуват единствено на членовете на Българската академия на науките\", подчертава БАН.НаукаOFFNews се свърза с акад. проф. д-р Дамян Дамянов за кратък коментар.\"Системно медиите и дори държавните институции и университетите представят като \"академици\" хора, които нямат право на тази титла\", заяви акад. Дамянов. Това обезценява труда и авторитета на истинските членове на Българската академия на науките, допълни ученият.Заместник-председателят на Българската академия на науките акад. Дамянов обърна внимание, че това е проблем не само на електронните и печатните медии, а има случаи на такива грешки от Президентството, МОН и някои университети.На почетните звания „академик\" и „член-кореспондент\" имат право единствено членовете на Българската академия на науките и това е уредено със закон - . Академиците се избират с пожизнен мандат на общо събрание на Българската академия на науките – обикновено измежду нейните член-кореспонденти.На въпроса на НаукаOFFNews дали визира конкретни \"академии\" акад. Дамянов обясни, че това са неправителствени организации, чиито членове уважава, но те не могат да бъдат титуловани като \"академици\".В името на сдружения с нестопанска цел може да присъства думата \"академия\", но това не означава, че членовете ѝ са \"академици\".Членовете на Селскостопанската, Художествената, Театралната, Музикалната академия и други подобни академии нямат законова основа да се наричат \"академици\".Има организации в чужбина, които срещу сумата от 8000 паунда например, могат да ви дадат титлата \"академик\", сподели акад. Дамянов. Но това е също толкова коректно, колкото  преди време.Ето пълният текст на прессъобщението на БАН:***Акад. проф. д-р Дамян Николов Дамянов е български лекар-хирург, началник на Клиниката по хирургия при УМБАЛ „Царица Йоанна – ИСУЛ“, ръководител на Клиничния център по гастроентерология в Медицински университет - София. От 1998 до май 2015 г. е председател на Съюза на учените в България, от 2012 г. е академик на Българската академия на науките и заместник-председател на Академията от 2013 г.", "date": "2019.04.18", "title": "БАН иска помощ срещу самозваните академици"}
{"url": "https://offnews.bg/ikonomika/germanskiat-biznes-u-nas-kritikuva-zle-podgotvenite-ni-visshisti-koru-701545.html", "text": "Немският бизнес у нас и фирмите, които работят с Германия - най-важният търговски партньор на България - страдат най-вече от лошата подготовка на кадрите, които им осигурява висшето ни образование, от недостатъчно ефективната борба с корупцията и непрозрачните обществени поръчки. Инфраструктурата ни също остава предизвикателство, показва тазгодишната анкета за бизнес средата у нас на Германо-българската индустриално-търговска камара, представена днес от д-р Митко Василев - главен управител на ГБИТК и представител на Бавария в България.Тя е част от изследване, проведено от 15 външнотърговски камари в Централна и Източна Европа (ЦИЕ) сред общо 1373 фирми - членки на ГБИТК, 85 от които са в България, между 1 февруари и 1 март 2019 г. 74% участвалите у нас са малки и средни предприятия с по-малко от 250 служители. 26% са големите компании.В сравнение с останалите държави от ЦИЕ страната ни е на последно място по качество на академичното образование - само 3% от собствениците са много доволни от входното ниво на висшистите си, 18% са доволни. Всички останали изразяват по-скоро негативно или крайно негативно мнение. 14% директно казват, че са много недоволни. Бизнесът се затруднява и в намирането на специализирана работна ръка - 25% са много недоволни от наличното на трудовия ни пазар, 38% са по-скоро недоволни, нито един не казва, че е много доволен.Най-голямото недоволство на компаниите все пак е борбата с корупцията и престъпността. 62% от анкетираните заявяват, че са необходими повече усилия в тази област (33% са много недоволни, 29% са по-скоро недоволни, 33% са средно доволни, доволни са 4%, много доволни няма).54% са недоволните от непрозрачността при обществените поръчки: 30% са много недоволни от начина, по който се провеждат, други 24% са по-скоро недоволни. Тук много доволни също няма.Много доволни няма и от инфраструктурата ни, а най-остро я критикуват 8 на сто. По-скоро недоволни са 24%, за 47% положението е \"средна работа\".Цената на електроенергията у нас също е повод за критики, най-крайни са те у 18%, още 21% са по-скоро недоволни, а много доволни отново няма.Дали евтината работна ръка е повод за гордост или не е въпрос, на който работодатели и служители вероятно ще отговорят по различни начини. Тук сме №1 - цената на труда ни е най-ниска и 3% са много недоволни от това, а 1% - много доволни. Най-големият процент - 43% - е за средно доволните. №1 сме и по ниски данъци.За поредна година нараства доверието в публичната администрация, където доволни са 23%. По отношение на политическата и социална стабилност и предвидимостта на икономическата политика нивото на удовлетвореност е над средното за Централна и Източна Европа – 31%.51% са резервирани към настоящата икономическа обстановка в страната - оценяват я като задоволителна, докато други 42% казват, че е добра. 6% я определят като лоша. 60% не смятат, че тя ще се подобри през 2019 г.36% смятат, че ситуацията за тяхното предприятие тази година ще остане без промяна, 57% - че ще се подобри, а 8% - че ще се влоши. 55% не очакват промяна и в оборота си, 10% са песимисти.37% планират да повишат инвестиционните си разходи, 31% - да назначават още служители. 88% от бизнеса потвърждава, че би инвестирал отново в България.За първа година бизнесът отговаря и на въпроса \"Ще се отрази ли излизането на Великобритания от ЕС на компанията ви?\" и резултатите показват, че, като цяло, повечето не очакват Брекзит да има сериозно отражение върху работата им в България.Германия е най-важният чуждестранен пазар за българска продукция. Миналата година износът на България към Германия е на стойност 4,29 млрд. евро или има ръст от 12,3% спрямо 2017 г. Германският внос в България през 2018 г. се равнява на 3,87 млрд. евро. Или с 7,8% повече от предходната година.Данните на Федералното министерство на икономиката и енергетиката на Германия сочат, че търговският обмен между България и Германия за 2018 г. достигна нов рекорд: близо 8,26 млрд. евро. При това българският износ към Германия изпреварва вноса от Германия, което означава, че след 2013 г. и 2017 г. България за трети път от началото на прехода има положителен търговски баланс с Германия.Данните на БНБ за 2018 г. показват нарастване на германските преки инвестиции в България: 184,7 млн. евро (втора позиция, след Нидерландия). За сравнение: нивото през 2017 г. беше 130,7 млн. евро.За периода 1990-2017 г. германският бизнес е инвестирал 6.9 млрд. лв. в България.Официалната статистика подценява германските инвестиции в България с около 25% или близо 1,4 млрд. лв, сочи анализ на Института за пазарна икономика (ИПИ), изготвен по поръчка на Германо-Българската индустриално-търговска камара и представен днес от Калоян Стайков.Според изчисленията на ИПИ официалната статистика подценява или надценява инвестиции в зависимост от това дали крайният собственик на вложението инвестира директно в България, или го прави чрез свои дъщерни компании в други страни.За да бъдат допълнени официалните данни и измерени т.нар. непреки германски инвестиции, от института идентифицират компаниите с краен собственик физическо или юридическо лице в Германия. По този начин делът на германските инвестиции в България се увеличава от 6,8% от всички преки чуждестранни инвестиции до 8,49%. Това превръща Германия във втория най-значим източник на преки чуждестранни инвестиции в България с дял от 8,49% от всички преки чуждестранни инвестиции след Холандия. Австрия остава на трето място с дял от 8,45% към края на 2017 г. Резултатите от изследването на ИПИ показват, че официалната статистика подценява германските инвестиции в България с около 25% или близо 1,4 млрд. лв.Близо 66% от всички непреки германски инвестиции, обхванати в изследването, се осъществяват с посредничеството на компании в Австрия. Друга страна, през която преминава значителен поток от непреките германски инвестиции, е Италия – 24%. Холандия се нарежда на трето място с около 10%. 94% от германските инвестиции в България (директни и индиректни) са концентрирани в три икономически дейности: преработваща промишленост (42%), търговия (43%) и финансови услуги (9,3%). Според анализа на ИПИ германските фирми са осигурявали работни места на над 1,6% от всички заети в България или на 35,3 хиляди души.Най-голяма концентрация, съответно и влияние върху икономиката, се наблюдава в София-столица, София-област, Варна, Габрово и Русе. Значително е и присъствието на германските фирми в Пловдив.Германо-Българските търговски отношения 2001-2018Проучване, изготвено от Института за икономическа политика по поръчка на ГБИТК, обобщава положителните тенденции в търговията с Германия. Изследването обхваща годините на подготовка за членство в НАТО и ЕС, както и годините на адаптация към статуса на страна членка на ЕС и на усилия за постигане на конвергенция с държавите с по-висок стандарт на живот.По обем на двустранната търговия, България попада в топ 20 на най-важните търговски партньори на Германия в рамките на ЕС. По значение на търговския оборот България е на 41-во място сред всички 234 държави и територии в света, с които фирмите в Германия търгуват.За последното десетилетие общо три пъти българският износ изпреварва вноса от Германия - 2013, 2017 и 2018 г. В периода 2001-2018 г. – двустранният стокообмен отбелязва среден годишен ръст от 10%, като само за последните десет години той нараства два пъти и половина - от 3,2 млрд. евро до почти 8,3 млрд. евро.България отчита положително салдо с единадесет от шестнадесетте германски провинции. След присъединяването на страната към ЕС се забелязва плавно отстъпление от водещата позиция на леката промишленост. Все по-голямо значение за структурата на износа, както към Германия, така и общо, има миннодобивната и преработващата индустрия (мед и руди на благородни метали). Положителният тренд на растеж е видим най-вече в секторите машиностроене, електроника и електротехника, фармация и химическа индустрия. Като вероятни стимули за експортно ориентиране на секторите с по-висока добавена стойност могат да бъдат посочени както улеснената търговия заради хармонизирането на процедурите и стандартите след членството в ЕС, така и подобрената конкурентоспособност на тези сектори чрез инвестиции, включително такива с произход Германия, посочват авторите.В периода 2001-2017 г. структурата на износа на България към Германия претърпява значителни изменения. В началото на периода продуктите на леката промишленост доминират експорта към Федерална република Германия, като само облеклата са 48%. 2010 г. е последната година, в която облеклата съставляват най-голямата стокова група в експортната структура (21%), следвани от машините (18%), износът от миннодобивната промишленост формира едва 3% от целия експорт към Германия. 2011 г. - вече е налице принципно нов експортен микс към Германия: началото на тенденция в износа за силно представяне на миннодобивния сектор (най-вече с износа на мед) и на машините (както автомобили, така и частите за тях) – по 19% от износа на България към Германия. 2017 г. - една четвърт от износа се генерира от машини, апарати и електроника, докато износът на мед и други метали формира сумарно 18,1%. Продуктите на шивашката индустрия регистрират спад до едва 8,5%. Партньорството с предприятия от Германия увеличава конкурентоспособността на българските малки, средни и големи предприятия и допринася за трансфера на добри практики.", "date": "2019.04.18", "title": "Германският бизнес у нас критикува зле подготвените ни висшисти, корупцията и обществените поръчки"}
{"url": "https://offnews.bg/temida/sadat-otmeni-garantciata-na-mestan-niamalo-danni-za-imushtestvoto-mu-701541.html", "text": "Окръжният съд в Кърджали отмени гаранцията от 10 000 лева на лидера на ДОСТ Лютви Местан.Гаранцията му беше наложена след ареста му за катастрофата край село Загорско, при която загина 6-месечно бебе. Мотивът на съда за отмяна на гаранцията е, че няма данни за имущественото състояние на Местан, съобщи БНР.Жалбата срещу гаранцията е подадена в съда от Лютви Местан и неговия адвокат и е била разгледана в закрито заседание.Определението на Окръжния съд е окончателно.В сила остават другите две наложени мерки - забраната да напуска страната и отнемането на шофьорската му книжка.", "date": "2019.04.18", "title": "Съдът отмени гаранцията на Местан, нямало данни за имуществото му"}
{"url": "https://offnews.bg/politika/andrej-slabakov-i-gen-dimitar-shivikov-sa-v-listata-na-vmro-za-evroiz-701551.html", "text": "Актьорът и режисьор Андрей Слабаков и ген. Димитър Шивиков влизат в листата на ВМРО за евроизборите. Това съобщи в ефира на Bulgaria ON AIR зам.-председателят на ВМРО Искрен Веселинов.Бившият командир на 61-ва Стрямска механизирана бригада в Карлово ген. Димитър Шивиков беше обвинен за престъпления по служба и злоупотреба с власт.Генерал Шивиков беше обвинен в това, че е предоставял безплатно техника, високопроходими автомобили и войнишки труд на кметове от селища в пловдивския регион, нанасяйки по този начин щети на армията в размер на 44 000 лева. Сред обвиненията срещу него беше, че е изпратил персонал от кухнята за тържествата в Клисура по повод Априлското въстание. Шивиков беше обвинен и за присвояване на дарения на обща стойност 10 225 лв. - одеяла, спортни екипи, якета, топки и походни легла, от времето, когато той беше командир на българския контингент в Афганистан. Даренията са предоставени на контингента, за да бъдат раздавани на местното население. По решение на Шивиков обаче част от тях са върнати в България. Освен това той получи обвинение, че е извършил длъжностно престъпление, като е дал възможност на подчинените си да тренират футбол и да станат армейски шампиони на страната, като по този начин е нарушил ритъма на физическата им подготовка. Шивиков беше оправдан от съда по тези обвинения. Андрей Слабаков и ген. Димитър Шивиков са от гражданската квота в листата на ВМРО.Водач на листата е настоящият евродепутат Ангел Джамбазки. Очаква се в нея да влязат още депутатите Александър Сиди и Юлиан Ангелов.Листата на ВМРО ще бъде регистрирана в ЦИК в петък.", "date": "2019.04.18", "title": "Андрей Слабаков и ген. Димитър Шивиков са в листата на ВМРО за евроизборите"}
{"url": "https://offnews.bg/sviat/dokladat-na-miular-rusia-se-e-namesila-na-izborite-v-sasht-no-tramp-701554.html", "text": "Русия се е намесила на изборите в САЩ през 2016 г., но не е имала \"осъзната помощ\" от американци. Това съобщи министърът на правосъдието и главен прокурор на САЩ Уилям Бар, преди да представи редактирана версия на доклада на спецпрокурора Робърт Мюлър. \"Разследването не е установило членове на щаба на Тръмп да са заговорничили или да са се координирали с руското правителство при неговите дейности за намеса в изборите\", заяви Бар.Разследването на Мюлър е установило 10 случая на потенциално възпрепятстване на правосъдието от страна на американския президент Доналд Тръмп. Бар посочи, че той и заместникът му Род Розенстайн са изразили несъгласие с някои от \"правните теории\" на Мюлър за възпрепятстване на правосъдието. По думите му не са открити доказателства за такова възпрепятстване.Бар допълни, че редакциите в доклада на Мюлър били направени, за да се избегне вредно въздействие върху текущи правни въпроси и никоя от редакциите не се дължи на т.нар. привилегия на изпълнителната власт - юридическа доктрина, която позволява на президента да не предоставя информация на другите власти. Конгресът ще получи по-малко редактирана версия на доклада на Мълър от тази, която се оповестява публично.Белият дом е оказал пълно съдействие на специалния прокурор Робърт Мюлър в разследването му въпреки недоволството на президента Доналд Тръмп. На екипа на Мюлър е бил даден достъп до документи от предизборния щаб на Тръмп, а няколко сътрудници от висок ранг са били изпратени да дават показания, заяви Бар, цитиран от ТАСС и БТА.Представители на Демократическата партия се оплакаха, че пресконференцията на Бар е опит да се повлияе на реакциите на доклада преди неговото представяне. Председателят на комисията по юридически въпроси на Камарата на представителите Джеролд Надлър заяви, че иска спецпрокурорът да даде показания в комисията му не по-късно от 23 май.Разследването за руската намеса на изборите продължи 22 месеца. Докладът, с който завърши разследването, е от близо 400 страници. Президентът Тръмп изрази задоволство от изводите на разследването.\"Днес е хубав ден за мен. Няма сговор, няма възпрепятстване. Никога не е имало и никога няма да има. Такава измама не трябва да се случва с никой друг президент\", каза Тръмп. След пресконференцията на министъра на правосъдието Уилям Бар Тръмп пусна в Туитър явно предварително подготвен фотомонтаж, който го показва в гръб на фона на гъста мъгла и надпис: За беснеещите и демократите от радикалната левица Играта Завърши (Game Over), като \"О\"-то на Over е пресечено с три вертикални линии като в оформлението на заглавието на сериала \"Игра на тронове\" на телевизия Ейч Би О.", "date": "2019.04.18", "title": "Докладът на Мюлър: Русия се е намесила на изборите в САЩ, но Тръмп не е помагал"}
{"url": "https://offnews.bg/politika/-701556.html", "text": "Прозовавам Йорданка Фандъкова, като кмет на София и заместик-председател на ГЕРБ, да използва цялото си влияние в партията и парламентарната група, за да се не допусне на второ четене да се приеме поправката в Закона за енергетиката за отпадане на „кафявата“ добавка за производство на електроенергия от когенерационни мощности. Този апел отправи лидерът на БСП – София и председател на групата на социалистите в СОС Калоян Паргов в началото на днешна сесия на Общинския съвет.„Ако Народното събрание приеме предложението на Делян Добрев и Валентин Николов, това застрашава съществуването на “Топлофикация София“ и на останалите топлофикации в страната, а последствията ще бъдат много лоши“, категоричен е Паргов. Той посочи, че за да компенсира столичната топлофикация липсата на такава добавка за производството на електрическа енергия, ще трябва да се повишат драстично цените на топлинната енергия. „Това ще засегне пряко всички софиянци, ползватели на топлинната услуга“, заяви Калоян Паргов.„Предложението на господата Николов и Добрев не отговаря на директивите на ЕС, защото в идентична ситуация Полша е извоювала това да не се счита за държавна помощ, за каквото става дума в доклада на двамата депутати от ГЕРБ“, обясни председателят на БСП – София и допълни: „В тази ситуация се обезмисля функционирането на работната група в СОС, която от началото на годината търси най-добрия модел, който да извади „Топлофикация София“от кризата“. Една от идеите, за да се увеличат приходите на дружеството, е да бъдат изградени допълнителни мощности за производство на „кафява“ енергия, така че да бъде запазена социално поносимата цената на топлинната енергия. „Бъдещето на „Топлофикация София“ е в инвестиции в нови и по-ефективни когенерационни мощности, с оглед постигането на съотношение 1:1 на производството на топлинна и електрическа енерия. „Ето защо, ако се приемат окончателно промените в Закона за енергетиката, БСП ще изтегли своите представители от работната група, защото работата им се обезмисля“, предупреди Калоян Паргов.Заместник-председателят на СОС от БСП Милка Христова обясни, че в момента „кафявата енергия“, която произвежда „Топлофикация София“, чрез когенерация, се изкупува на по-висока цена от тази на стандартната електроенергия. „С тази разлика в цената донякъде се компенсира цената на топлоенегията. Ако в момента цената, на която се изкупува „кафявата енергия“ бъде намалена, „Топлофикация София“ ще загуби много сериозни приходи, които няма как да бъде компенсирана по друг начин“, каза Христова. „Неслучайно когенерационните системи се правят, за да се постигне поносима цена на услугите със социални функции. Законодателят, включително и европейският, е преценил, че определен тип енергия може да се изкупува на по-висока цена с оглед постигането екелогични параметри и социално поносими цени. Това трябва да се запази“, счита юристката от БСП.„С промените, които се предлага, ще бъдат обслужени интересите на едрия бизнес, който недоволства от високите цени на енергийната борса и такса „Задължение към обществото“, но на практика ще доведе до фактически фалит на „Топлофикация София“. За да не се случи това, единственият вариант е КЕВР да намали цените и държавата пряко да субсидира цената на топлинната енергия. Но това е нещо, което европейското законодателство категорично забранява“, обясни Христова.", "date": "2019.04.18", "title": "Паргов: Фандъкова да използва влиянието си, за да спре отпадането на „кафявата“ добавка"}
{"url": "https://offnews.bg/tenis/grigor-dimitrov-otnovo-zagubi-ot-nadal-701548.html", "text": "Най-добрият ни тенисист Григор Димитров приключи участието си на турнира Мастърс в Монте Карло още в 1/8-финалите. Българинът отстъпи с 4:6, 1:6 пред испанската мегазвезда Рафаел Надал в повторението на миналогодишния полуфинал.Двубоят си приличаше много с този отпреди една година - българинът игра добре в първия сет, но след това във втория допусна две грешки и рухна, а Надал записа 12-ата си победа в срещите помежду им.Димитров изигра впечатляващ първи сет, като показа отлична игра на бекхенд, а в края липсата на късмет се отрази на нивото му. И двамата тенисисти не показах високо ниво на първи сервис, което беше другия ключов момент в мача. По традиция Григор направи няколко изключителни отигравания за ценители, които могат да претендират за номер 1 през деня в Монте Карло.Световният номер 1 Новак Джокович също се класира за четвъртфиналите, след като надигра категорично Тейлър Фриц в два сета – в отделните части 6:3, 6:0. За 1/4-финалите се класира и аржентинецът Гуидо Пея, който отстрани Марко Чекинато в три сета.", "date": "2019.04.18", "title": "Григор Димитров отново загуби от Надал"}
{"url": "https://offnews.bg/obshtestvo/ot-trejs-grup-podkrepiha-kolegite-si-uchastvali-v-remonta-na-patia-kr-701549.html", "text": "От \"Трейс Груп Холд\" АД обявиха, че подкрепят колегите си, участвали в рехабилитацията на пътя Мездра-Своге-Нови Искър.Компанията направи изявлението с позиция до медиите, след като стана ясно, че шефове от \"Трейс Груп\" са сред обвинените за тежката катастрофа край Своге, при която загинаха 20 души. Сред обвинените е изпълнителният директор на на „Трейс София“ ЕАД Бисер Иванов. Обвинения бяха повдигнати и на двама бивши шефове на Агенция \"Пътна инфраструктура\" Светослав Глосов и Дончо Атанасов.Всички действия на служителите на фирмата, работили по проекта, били съобразени с изискванията на договора и на закона, пишат от строителната фирма.От \"Трейс\" обявиха, че продължават да оказват съдействие на компетентните органи и вярват, че разследването ще достигне до обективната истина.", "date": "2019.04.18", "title": "От Трейс Груп подкрепиха колегите си, участвали в ремонта на пътя край Своге"}
{"url": "https://offnews.bg/zvezdi/zastreliaha-aktiora-ot-trejnspoting-2-bradli-uelsh-701538.html", "text": "Британският актьор и бивш боксьор Брадли Уелш, известен с ролята си във филма \"Трейнспотинг 2\", беше застрелян на улицата в шотландската столица Единбург, съобщава Би Би Си.42-годишният актьор е прострелян в главата в близост до дома му и е починал на място. „Разследването продължава. Полицейските служителите ще останат в района, за да се ангажират с обществеността, да осигурят спокойствие и да съберат информация, която може да подпомогне разследването\", заяви шотландската полицията.Актьорските изяви на Брадли Уелш включват и участие в епизод от документалната поредица \"Дани Дайър: Най-страшните мъже\", \"The Boxer from Somewhere Else\", но е най-известен с ролята си във филма \"Трейнспотинг 2\".През 1993 г. Уелш става шампион по бокс в лека категория на Британската асоциация по бокс за непрофесионалисти.Освен актьор, той е ръководил и на благотворителни проекти в помощ на младежи от Единбург, с насоченост към здравето, психичната устойчивост и против неравноправието.", "date": "2019.04.18", "title": "Застреляха актьора от Трейнспотинг 2 Брадли Уелш"}
{"url": "https://offnews.bg/zimni/sani-zhekova-prekratiava-karierata-si-701553.html", "text": "Най-успешната българска сноубордистка Александра Жекова прекратява кариерата си, стана ясно на церемонията по закриване на сезона от Българската федерация по ски. На тържеството в \"София ивент център\" дойдоха много настоящи и бивши величия в белите спортове. Водещи бяха вицепрезидентът на БФСки Георги Бобев и сама Жекова.31-годишната софиянка приключва активната си състезателна дейност с три победи за Световната купа в сноубордкроса и общо 17 подиума. Тя е първата българка с медал от зимните Екстремни игри в Аспен (САЩ), където през 2012 година взе сребро в коронната си дисциплина. Жекова е и шампионка от Зимната Универсиада през 2015 година в Гранада (Испания). В Сочи 2014 тя записа най-добро представяне на Олимпийски игри с пето място в сноубордкроса, а в Пьончан 2018 се нареди шеста.Състезателният сезон, който съвпадна с 95-годишнината на БФСки, мина под знака на Световната купа по ски-алпийски дисциплини за мъже в Банско, Световните първенства в четирите направления, историческото представяне на Алберт Попов в алпийските слаломи за Световната купа в Кицбюел и Шладминг с класирания в топ 10, на Владимир Зографски в Световната купа по ски-скок и на Радослав Янков на Световното първенство по сноуборд, а също така и с 11-ото издание на проекта \"Научи се да караш ски\".В началото най-силно представилите се състезатели на БФСки през сезона Алберт Попов (шесто място в слалома на Световна купа в алпийските ски в Шладминг), Зографски (шесто място в Световната купа по-ски скок в Рука) и Радослав Янков (седмо място на световното първенство по сноуборд) получиха специални награди от спонсорите на БФСки.Генералният секретар на БОК Белчо Горанов награди със специално отличие на комитета Алберт Попов за пробив в световния спорт.За отличното провеждане на Световната купа в Банско, която бе най-голямото спортно събитие в България за 2019 година, президентът на БФСКи Цеко Минев награди заместник-министъра на младежта и спорта доц. Стоян Андонов, кмета на община Банско Георги Икономов, Виктор Гичев, директор на състезанието, Мая Христоскова, изпълнителен директор на домакините от \"Юлен\".Президентът на БФСки отличи с плакети и спонсорите на Световната купа Fibank, Дженерали, А1 и Ауди.По традиция на тържеството бе отделено специално внимание и на ветераните на белите спортове, които през последния сезон са навършили кръгли годишнини.Цеко Минев връчи специални плакети на:90 г. - Борис Златарев80 г. - Костадин Коцов и Ангел Митов75 г. - Георги Милушев70 г. - Александър Недялков, Георги Спасов и Методи Савчов60 г. - Валентин Божичков, Ангел Стоянов, Лиляна Кръстева, Владимир Брейчев, Ирин Пашалиев, Румен Петров, Петър ПопангеловПопангелов получи и юбилейния медал от злато и сребро направен от Fibank по повод 10 години Световна купа в Банско. За навършване на кръглите годишнини с плакети бяха отличени и трима известни български журналисти допринесли много за популяризирането на зимните спортове в България и по света - Асен Минчев (80 години), Бончук Андонов (70) и Тодор Шабански (60).11-ото издание на проекта \"Научи се да караш ски\" на Българската федерация по ски, Министерството на младежта и спорта и Районните управления по образование помогна тази година да се обучат безплатно 2253 деца от Банско, Самоков, Смолян, Чепеларе, Плевен, Благоевград (с. Места, с. Гърмен, с. Горно Краище), София-град, София-област (Долня баня, с. Говедарци, Самоков), Кюстендил и Пловдив. За първи път имаше и обучение по ски-бягане, което се проведе в Троян. В тази връзка по време на церемонията Ваня Кастрева, началник на РУО София град връчи специалната награда на \"Научи се да караш ски\" 2019 за община Троян, която за първи път тази година успя да обучи деца и в ски бягането. Призът получи Розалина Русенова, зам.кмет на община Троян, която е в основата на осъществяването на проекта в общината.Специално внимание бе отделено и на четирима от големите български спортисти, които слагат край на активата си състезателна кариера. Това са Александра Жекова (сноуборд), Мария Киркова и Никола Чонгаров (ски-алпийски дисциплини) и Веселин Цинзов (ски бягане).Четиримата бяха отличени с плакет за принос в развитието на ски спорта от Цеко Минев, президент на БФСКи. Те получиха и специални плакети от БОК, които им връчи лично Белчо Горанов, генерален секретар на олимпийския комитет. Церемонията продължи с награждаване на носителите на Купа България и купа Надежди в четирите направления на БФСки.Ски алпийски дисциплиниКупа \"България\" жени - Симона Скробанска, \"Юлен\"мъже - Камен Златков, \"Мотен\"купа \"Надежди\" девойки старша възраст - Юлия Златкова, \"Юлен\"юноши старша възраст - Костадин Каферинов, \"Юлен\"Купа \"Надежди\"момичета до 14 години - Бояна Радева, \"Юлен\"момчета до 14 години - Марко Семерджиев, \"Пампорово\"СноубордКупа \"България\" (паралелните дисциплини):мъже - Радослав Янков, \"Амер Спортс\"жени - Живка Узунова, \"Амер Спортс\"Купа \"България\" (свободен стил):мъже - Петър Гьошарков, \"Бороборд\"жени - Михаела Варошкина, \"Бороборд\"Купа \"България\" (сноубордкрос):мъже - Петър Гьошарков, \"Бороборд\"жени - Александра Жекова, \"Блейд\"Купа \"Надежди\" (до 13 години):момчета - Иван Иванов, \"Мотен\"момичета - Албена Шишманова, \"Спорт Екстриим\"Купа \"Надежди\" (до 15 години):момчета - Кристиан Димитров, \"Мотен\"момичета - Неда Пенчева, \"Бороборд\"Ски-свободен стилКупа \"България\" (свободен стил ски) - Антон Йотов, \"Пампорово\"Купа \"България\" (ски крос) - Никола Чонгаров, \"А-Тийм\"Купа \"Надежди\" (момчета до 14 години) - Мартин Маринов, \"Чамкория\"Купа \"Надежди\" (момичета до 16 години) - Анета Христева, \"Пампорово\"Ски бяганеКупа \"България\"- жени - Любомира Пехливанска, \"Паничище 2009\"- мъже - Веселин Цинзов, \"Александър Логистик\" и Мартин Пенчев, \"Узана 2007\"Купа \"Надежди\"Момичета до 12 години - Никол Дишова, \"Паничище 2009\"Момчета до 12 години - Илиян Тодоров, \"Рилски скиор\"Момичета до 14 години - Гергана Джаджарова, \"Паничище 2009\"Момчета до 14 години - Георги Наумов, \"Паничище 2009\"Приз \"Олимпийска надежда\"Девойки до 16 години - Симона Виденова, \"Узана 2007\"юноши до 16 години - Марио Матиканов, \"Рилски скиор\"Ски скокКупа България - Владимир Зографски, НСАКупа Надежди юноши старша възраст - Ростислав Атанасов, \"ОуТиПи\"юноши младша възраст - Георги Караджинов, \"ОуТиПи\"", "date": "2019.04.18", "title": "Сани Жекова прекратява кариерата си"}
{"url": "https://offnews.bg/politika/kabinetat-odobri-kandidaturata-na-stranata-za-sedalishte-na-evropejski-701540.html", "text": "Правителството одобри намерението за издигане на кандидатурата на Република България за седалище на Европейския орган по труда.Правителственото решение е взето неприсъствено, уточниха от правителствената пресслужба.Обсъждането на предложението за регламент на Европейския парламент и на Съвета за създаване на новата структура започна през март 2018 г. в рамките на Българското председателство на Съвета на Европейския съюз.Органът ще подкрепя държавите членки на ЕС в сътрудничеството, обмена на информация, съгласуваните и съвместните инспекции, медиацията, сътрудничеството в случай на трансгранични нарушения на функционирането на пазара на труда.Със създаването на Европейски орган по труда се интегрират съществуващите структури и инструменти на Европейския съюз в областта на трансграничната трудова мобилност и координацията по въпросите на социалната сигурност. Очаква се новата структура да стартира своята дейност до края на 2019 г.Кандидатури за седалище на агенцията вече са издигнати от Словакия, Латвия и Кипър.", "date": "2019.04.18", "title": "Кабинетът одобри кандидатурата на страната за седалище на Европейския орган по труда"}
{"url": "https://offnews.bg/politika/testvaneto-na-tol-sistemata-zapochva-na-15-maj-701555.html", "text": "От 15 май започва тестване на тол системата в частта \"такси\" на база изминато разстояние, заяви министърът на регионалното развитие и благоустройството Петя Аврамова във Враца.„Стартирали сме диалог с браншовите организации, с превозваческите фирми, представили сме един вариант на тарифа, който е обект на обсъждане. В скоро време ще представим и карта на пътищата, които ще обхваща тол системата. От 20 хил. км републиканска пътна мрежа в нея ще бъдат включени 10 800 км, като част от тях, въпреки че са в обхвата, ще имат нулева ставка поради лошо експлоатационно състояние“, каза Аврамова.Техническото изграждане на тол системата върви в график и към 16 август ще имаме готовност за пускането ѝ, обясни Аврамова.Тя отбеляза, че КРИБ и Асоциацията на индустриалния капитал в България са поискали да се отложи прилагането на тол системата, има и предложение и за тарифи.Коментира се още първоначално да бъдат включени само магистрали и първокласни пътища, но България е много изостанала с изграждането на магистрали, които имат едва 4 процента покритие, посочи министърът.„Много сме закъснели с въвеждането на тол системата, а средствата, които ще се генерират от нея, са необходими за рехабилитация и изграждане на нови пътища, както и на магистрали“, каза тя.Петя Аврамова взе участие в дискусията „Европа в нашия дом“. Министърът посочи, че за изграждането на трасето от Ботевград  до Мездра, което е разделено на два лота, са подадени съответно 9 оферти за първия лот и 6 оферти за строителството на втория участък.„В момента комисия към Агенция „Пътна инфраструктура“ разглежда подадените оферти, така че се надявам в най-скоро време да имат готовност да отворят и ценовите предложения, да имаме избран изпълнител и да стартираме строителните дейности“, коментира тя. Тя добави, че се работи активно и за магистралата от Видин до Враца. От Видин до Монтана има изготвени технически проекти за отсечките от Видин до Димово и от Димово до Ружинци, както и от Ружинци до Монтана. Процедира се парцеларният план за първия етап и се извършват отчуждителни процедури. До края на годината ще обявим тръжните процедури за отсечката от Видин до Ружинци, а в последствие и от Ружинци до Монтана, където технически проектът е напреднал, каза Аврамова. И допълни,  че се предвижда и рехабилитация на съществуващото трасе по Е-79 от Враца до Мездра. Предстои да завърши и рехабилитацията на пътя до пещерата „Леденика“, който  се финансира от ОП „Региони в растеж“.", "date": "2019.04.18", "title": "Тестването на тол системата започва на 15 май"}
{"url": "https://offnews.bg/obshtestvo/otkriha-tri-snariada-i-mina-v-ruse-701550.html", "text": "Невзривени три снаряда и мина са открити в Русе. Боеприпасите са намерени в Източната промишлена зона на града в района на Дражажния флот, съобщи БНТ.Военнослужещи от Националния университет “Васил Левски” са обезвредили единия боеприпас на най-близкия полигон.Обезвреждането на боеприпасите ще продължи утре. Мястото, на което се намират, е отцепено и е охранявано от полицаи. ", "date": "2019.04.18", "title": "Откриха три снаряда и мина в Русе"}
{"url": "https://offnews.bg/112/kola-se-zapali-na-chetvarti-kilometar-v-sofia-701552.html", "text": "Кола се запали на Четвърти километър в София. Инцидентът е станал около 17.30 часа, съобщи bTV.Все още не е ясно дали има пострадали. Пожарът стана в час пик, което предизвика огромно задръстване. Според очевидци 30 минути след инцидента на мястото все още не е имало екип на пожарната. Пристигналите огнеборци са се справили бързо с пламъците.", "date": "2019.04.18", "title": "Кола се запали на Четвърти километър в София"}
{"url": "https://offnews.bg/interviu/zavrashtaneto-na-90-tarskata-muzika-i-iakite-domashni-partita-701517.html", "text": "Музиката на 90-те години беше толкова разбиваща, че и досега поколения наред хора я слушат по радиостанциите и у дома. Това накара и \"Терминал 1\" да организира специална поредица от партита, наречена  (\"Деца на 90-те\"), в която всеки месец да събира на едно място почитателите на яките парчета от края на миналия век.Следващият такъв купон е утре, 19 април, петък, от 21:00 часа, където само срещу 6 лева вход ще може да се разбиете заедно с няколкостотин други маниаци като вас.Както винаги, диджеите на вечерта ще бъдат  и , които отговориха на няколко въпроса по повода, които ви представяме в OFFNews.Вие самите 90s kids ли сте?Николай: Хаха, условно е. Аз считам себе си за 90’s kid, тъй като пубертетът ми мина през 90-те и тогава беше времето, в което се научих да слушам музика. В моята глава аз и хората от моето поколение - това сме 90’s kids.Пламена: Аз всъщност съм родена почти в началото на 90-те, но възприемам себе си също за 90s kid, тъй като съм израснала покрай двете си по-големи сестри, така че около мен като дете се слушаше много Продиджи и Нирвана... Също така си спомням как и двете се бяха подстригали и имаха подобни ризи като идола си Кърт Кобейн. Още от малко усещах как тази музикална епоха ще ми повлияе много!Как ви хрумна концепцията за 90‘s Kids Party?Николай: Говорихме си с приятели как ни се иска да се върне усещането за домашните купони през 90-те - запечатало ми се е в паметта как съм в една къща в Горна Баня, слушаме Poison на Продиджи и един съученик скача от втория етаж директно върху масата в средата на хола... Как полудяваме на Josh Wink... Как се блъскаме един друг на Offspring - Come out & play...Пламена: Като стана дума за Оффспринг, има документирано как през 99-а на един абитуриентски бал (аз съответно съм малко 10-годишно момиченце с лилава сатенена рокличка) куфея и въртя коса на „Pretty fly for a white guy“. Трудно друга епоха може да се сравни с 90-те като парти вайб. Затова и решихме да пренесем и върнем точно тези години в клубовете с това парти.С какво се отличава 90s kids от други подобни партита? Бихте ли го оприличили като “ретро парти”?И двамата: Както споменахме, идеята на 90’s kids е да се почувстваш все едно си на домашен купон през 90-те. За нас това не е клишираното ретро парти, на което се изреждат просто най-големите хитове от минали времена. Не мисля, че някога ще пуснем It‘s my life на Bon Jovi, нито пък песента със същото заглавие на Dr. Alban. Идеята е, ако пускаме известни песни, то те да са на групи, които наистина сме харесвали, като Pearl Jam, Bestie Boys, Rage against the machine, както и песни, които тогава бяха доста популярни, но сега трудно можеш да чуеш някъде като Meet her at the love parade, Beatbox rocker, Born Slippy, Sonic Empire, Open your eyes на Guano Apes.Вярно ли е, че освен музиката, и публиката се държи 90s? Чухме, че често се случва да има пого, а дори и “stage dive“?И двамата: Като диджеи, ние имаме много други различни концепции, но това е единственото парти, на което се чувстваме като “музиканти” - на концерт, на сцена. Точно това е най-якото за нас като преживяване - че публиката е адски инволвирана, реагира бурно на почти всяко парче. Като логиката, по която редим песните, е такава, че се стараем да се получи изграждане и кулминация някъде към 01:00 - и да, тогава се е стигало и до пого на песни като Du hast, Basket Case, In bloom... Stage dive мисля, че се е случвало на два пъти, не сме сигурни, че помним точно, но мислим, че беше на Smack my bitch up - едно момче се качи буквално пред нас на сцената, обърна се към мен, усмихна се, направи ми знак с палец нагоре и се хвърли в тълпата... Честно, очаквах да се пребие, но хората го хванаха и го понесоха “по вълните” директно към единия бар.И публиката ви ли е 90s kids?И двамата: Първото издание на 90s kids всъщност беше в много по-малък клуб, като идеята беше партито да е почти само за нас и наши приятели... основно родени между 80-та и 90-та година. Още тогава дойдоха много повече хора, отколкото очаквахме и сега вече редовно събираме между 700-1200 човека, като измежду тях има супер редовни фенове на по 18-20 години, за наше голямо учудване и радост.6. Имате ли вие любими 90‘s парчета, които пускате и има ли такива, които са най-любими на публиката?И двамата: Едни от най-любимите ни парчета са Nirvana - Rape me, Pearl Jam - Even Flow, Alient Ant Farm - Smooth criminal. Иначе, публиката логично избухва най-много на популярни парчета като Prodigy - Out of space, RHCP - Give it away, RATM - Killing in the name of.", "date": "2019.04.18", "title": "Завръщането на 90-тарската музика и яките домашни партита"}
{"url": "https://offnews.bg/obshtestvo/okonchatelno-vissheto-voennovazdushno-uchilishte-v-dolna-mitropolia-o-701532.html", "text": "Народното събрание единодушно прие решението да бъде отворено наново Висшето военновъздушно училище в Долна Митрополия.То функционираше до 2002 година, когато бе преобразувано поради организационно-структурни реформи в Българската армия. През това време кадрите се обучаваха във факултет \"Авиационен\" в структурата на Националния военен университет \"Васил Левски\". \"Една допусната грешка преди 17 години днес беше поправена с решението на парламента\", коментира министърът на отбраната Красимир Каракачанов след гласуването. Той благодари на депутатите и на министър-председателя Бойко Борисов и заяви, че целта на решението е да се даде възможност на младите хора, които искат да се обучават в България. Решението на парламента предвижда училището да отвори врати на 1 януари 2020 година. Според проекта училището ще съчетава две основни звена - факултет \"Авиационен\" и департамент \"Природни и хуманитарни науки\", наред с три центъра: един за образователни и иновационни проекти, един за международно сътрудничество и един за следдипломна квалификация. Каракачанов още коментира , който вчера напусна позицията си, след като прокуратурата започна разследване срещу него за източване на еврофондове. Според Каракачанов обаче оставките са \"регулярен процес\", а правителството е стабилно. Той още допълни, че според него целта на атаките Апартаментгейт не са европейските избори.\"Нали знаете какво трябва да избира парламентът в края на годината? Главен прокурор. Според мен това е основната идея\", завърши той. ", "date": "2019.04.18", "title": "Окончателно: Висшето военновъздушно училище в Долна Митрополия отново ще отвори врати"}
{"url": "https://offnews.bg/zdrave/imunoterapiata-sreshtu-raka-701524.html", "text": "Напредъкът в научните изследвания отключи тайните на раковата клетка. Благодарение на тях се внедряват нови интелигентни лечения. Започват да придобиват значение все по-персонализирани и целенасочени терапии спрямо генетиката на раковите клетки вместо традиционните подходи за лечение на заболелия орган.Едно от най-големите постижения в лечението на рак през последните години несъмнено е имунотерапията. При този метод клетките на имунната система на пациента се използват за борба с раковите клетки. Имунотерапията осигурява положителен резултат при много от често срещаните ракови заболявания.Преди 5-10 години се смяташе, че имунотерапията на всеки пациент трябва да бъде персонализирана. Обаче науката откри, че всеки вид рак преодолява имунната система на организма, използвайки един и същ механизъм. Тялото произвежда протеин, наречен PD1, за да се предпази от собствената си имунна система. Раковите клетки избягват имунната система като произвеждат PD1. Това откритие е пробив за медицината и носи със себе си лекарства, които блокират PD1.Медицинският свят също откри, че имунната система е много добра в разпознаването на някои мутации (промени в генетиката на клетките), но може да пренебрегне други. За първи път това е открито при рак на дебелото черво - 10-15% от пациентите имат ген MMR или неговите генни аномалии. Тези пациенти се повлияват много добре от имунотерапията. Освен това, при повечето от тези пациенти само имунната система има силата да унищожи рака. Разглеждайки генното разстройство в тъканта, а не рака на органна основа, Американската администрация по храните и лекарствата (FDA) одобри имунотерапията при всеки рак с висок генетична предразположеност към мутации, без значение дали е рак на дебело черво, панкреас, стомах или бял дроб. Това е много важно развитие.Друг метод за обучение на клетките е т.нар. живо лекарство (CAR-T Cell). Това всъщност е персонализирана имунотерапия - метод на лечение, използващ собствени бели кръвни клетки на всеки пациент (Т-клетки). Тези клетки, които имат много важно място в нашата имунна система, могат да бъдат отделени от кръвта чрез нови технологии. След това тези клетки се обучават извън тялото на пациента, в лабораторна среда, за да разпознаят специфичен вид протеин, образуван само от съответния вид рак. Лекарството, специфично за пациента, се произвежда от собствените имунни клетки на пациента. В момента има одобрение за приложение срещу някои видове левкемия и лимфом само от FDA, но все още не и в Европа.Най-добрият аспект на имунотерапията е, че ако пациентът се повлияе от имунотерапията, лечението може да бъде спряно. Ефектът върху стимулираната имунна система е траен, тъй като това лечение действа чрез укрепване на имунната система, а не чрез директно убиване на рака. Точно както при ваксините срещу полиомиелит или малария - веднъж ваксиниран, човекът не може да се разболее през целия си живот, защото имунната система разпознава чуждата клетка и се намесва незабавно. По същия начин, когато нашето тяло разпознава раковите клетки с помощта на имунотерапията, регресиите в тумора са по-дълготрайни от химиотерапията. Понякога ракът не е напълно унищожен, вероятно 80%, но въпреки това не е необходимо да се провежда друго лечение на пациента.Може ли имунотерапията да измести химиотерапията?Знаем, че химиотерапията се използват като метод за предотвратяване на растежа, развитието и прогресията на рака. Но намалява ли използването на химиотерапията след като се увеличава приложението на имунотерапията? Научните изследвания и практиката показват, че химиотерапията и имунотерапията са по-успешни, когато се използват в комбинирана терапия, защото новите антигени (нео антигени), образувани в тъканта от химиотерапия, увеличават ефекта на имунотерапията.За повече информация, потърсете ", "date": "2019.04.18", "title": "Имунотерапията срещу рака"}
{"url": "https://offnews.bg/kultura/fakt-fiktcia-istina-fotoizlozhba-v-muzeia-na-sotcialistich-701525.html", "text": "Откриването на \"Факт, фикция, истина\" от програмата на Десетото юбилейно издание на Международния фотофестивал - биенале „Фодар“ на 24 април, сряда, от 18.00 часа, Музей на социалистическото изкуство, кв. Изгрев, ул. „Лъчезар Станчев” № 7Фондация „Фодар“ е създадена през 1999 с предмет на дейност в областта на визуалните изкуства с приоритет на фотографията. Основен продукт на дейността на фондацията е Международният фотофестивал - биенале „Фодар“. Досегашните издания на биеналето са проведени в партньорство с община Плевен в Художествена галерия „Илия Бешков”. През годините представителни колекции от биеналето са гостували в София (Национален дворец на културата, 1999; фоайе на Централна гара, 2004; Национална галерия, 2006), в Пловдив (Международен панаир, 2003 и 2004), Габрово (Дом на хумора и сатирата, 2010 и 2011), СУ „Св. Климент Охридски” (галерия „Алма Матер“, 2014).Статистиката на фестивала показва, че за изминалите девет издания в него са участвали над 14 000 произведения, дело на повече от 1 200 автори от 53 държави. Регламентът на конкурса не е ориентиран към представители на масовото любителско движение. Изданията са тематични, приемат се само разгърнати фотографски форми, а журитата са с численост от 9 до 11 експерта в областта на фотографията, визуалните изкуства и различни области на хуманитаристиката.Изложбата „Факт – фикция – истина” в Музея на социалистическото изкуство представя творби на млади автори и на такива, ориентирани към настоящето на страните от Източна Европа. Със свои серии участват 27 фотографи от 14 държави. Изложбата ще бъде отворена за посещения до 30 юни 2019.", "date": "2019.04.18", "title": "'Факт – фикция – истина' - фотоизложба в Музея на социалистическото изкуство"}
{"url": "https://offnews.bg/politika/prezidentat-osvobodi-shefa-na-kabineta-si-ivo-hristov-kojto-vleze-v-l-701520.html", "text": "Със свой указ държавният глава Румен Радев освободи днес Иво Христов от длъжността началник на кабинета на президента по негова молба, съобщават от \"Дондуков\" №1.Това става след като на червения пленум в неделя се оказа, че той е скритият коз в листата за европарламента на Корнелия Нинова. Христов, който е сред ярките критици на правителството, изненадващо се оказа на четвърто място в списъка с кандидат-депутати на левицата.Иво Христов остава председател на Стратегическия съвет към президента, уточняват от институцията на Президента.", "date": "2019.04.18", "title": "Президентът освободи шефа на кабинета си Иво Христов, който влезе в листата на БСП"}
{"url": "https://offnews.bg/sviat/momiche-se-oplaka-ot-seks-tormoz-zaliaha-ia-s-kerosin-i-ia-izgoriha-z-701523.html", "text": "Нусрат Джахан Рафи е била залята с керосин и подпалена в училището си в Бангладеш. Две седмици по-рано тя е подала жалба срещу сексуалния тормоз от директора на училището, .Нейната смелост да говори срещу сексуалното насилие и смъртта ѝ пет дни след като е била подпалена развълнува цял Бангладеш и насочи вниманието на обществеността към уязвимостта на жертвите на сексуален тормоз в тази консервативна южноазиатска страна.Нусрат е на 19 г. от Фени, малък град на 160 км южно от столицата Дака. Учи в медресе (ислямско училище). Тя съобщава, че на 27 март е извикана от директора в кабинета му, който многократно я е докосвал по неподходящ начин. Преди нещата да продължат, Нусрат избягала.Много момичета и млади жени в Бангладеш предпочитат да пазят в тайна опитите за сексуален тормоз или насилие от страх и срам пред обществото или техните семейства.Нусрат Джахан обаче отива в полицията с подкрепата на семейството си в деня, в който се случва инцидентът.В местното полицейско управление тя подава оплакване, но вместо да й бъде осигурена безопасност, тя е заснета с телефон от главния офицер, докато описва преживяното.Във видеото Нусрат е видимо разстроена и се опитва да скрие лицето си с ръце. Чува се как полицаят казва, че „не се е случило нищо особено“ и й иска да махне ръцете си от лицето. Видеото по-късно изтича в местните медии.Нусрат Джахан Рафи е от малък град, идва от консервативно семейство и постъпва в религиозно училище. За момиче в нейно положение, съобщаването за сексуален тормоз не остава без последствия. Жертвите често се сблъскват с предразсъдъците на своите общности, тормоз, лично и онлайн, а в някои случаи и насилие. Върху Нусрат се струпва всичко това.На 27 март полицията арестува директора. След това за Нусрат нещата се влошават. По улиците се събират групи хора с искане за освобождаването на директора. Протестът е организиран от двама студенти, подкрепен е от местни политици.Хората започват да обвиняват Нусрат. Семейството й се тревожи за нейната безопасност.Но на 6 април, 11 дни след предполагаемото сексуално насилие, Нусрат отива в училището си, за да се яви на изпити.С измама тя е заведена на покрива на училището. Нусрат е обградена от 4-5 души, облечени в бурки, които я притискат да оттегли делото срещу директора. Когато отказва, те я запалват.Според началника на полицейската служба, която разследва случая, убийците са искали \"да изглежда като самоубийство\". Планът им се проваля, Нусрат оцелява. Тя е откарана в местна болница. Няколко дни по-късно момичето умира, тъй като изгарянията са върху 80% от тялото й. В линейката, страхувайки се, че може да не оцелее, тя записва изявлението си на мобилния телефон на брат си, като идентифицира някои от нападателите си като студенти в медресето.На 10 април тя умира. Хиляди хора идват на погребението й.Оттогава полицията арестува 15 души, седем от които се предполага, че са замесени в убийството. Сред арестуваните са и двамата мъже, които организират протеста в подкрепа на директора. Самият директор остава в ареста. Полицаят, който е заснел жалбата за сексуален тормоз на Нусрат, е отстранен от поста си и е преместен в друг отдел.Министър-председателят Шейх Хасина се срещна със семейството на Нусрат в Дака и обеща, че всеки, който е участвал в убийството, ще бъде изправен пред правосъдието.Смъртта на Нусрат предизвика протести и хиляди използваха социалните медии, за да изразят гнева си както за нейния случай, така и за отношението към жертвите на сексуални нападения в Бангладеш.", "date": "2019.04.18", "title": "Момиче се оплака от секс тормоз, заляха я с керосин и я изгориха жива"}
{"url": "https://offnews.bg/sviat/mazh-opita-da-zapali-katedralata-sv-patrik-v-niu-jork-701557.html", "text": "Мъж опита да запали катедралата \"Св. Патрик\" в Ню Йорк, съобщи БНТ. Той влязъл в катедралата с две туби бензин, запалителна течност за барбекю и запалки. 37-годишният мъж бил спрян от охраната, като част от горивото, което носел, се изляло пред вратата на храма.Пред дошлите полицаи той заявил, че микробусът му е останал без бензин и минава през храма напряко, за да стигне до него. След проверка обаче станало ясно, че мъжът лъже. Той е задържан.Властите обявиха, че е твърде рано да се говори за тероризъм, мотивите на мъжа все още се изясняват.", "date": "2019.04.18", "title": "Мъж опита да запали катедралата 'Св. Патрик' в Ню Йорк"}
{"url": "https://offnews.bg/sviat/putin-shte-se-sreshtne-s-kim-chen-un-701528.html", "text": "Руският президент Владимир Путин ще се срещне с лидера на Северна Корея Ким Чен-ун, съобщиха от Кремъл, цитирани от ТАСС. Срещата между двамата ще се проведе в Русия и е по покана на Путин, уточниха оттам.От Кремъл не уточняват конкретна дата за посещението, но посочват, че то ще е през втората половина на април. По-рано южнокорейската агенция \"Йонхап\" съобщи, че визитата на Ким Чен-ун в Русия може да се състои идната седмица, като тя най-вероятно ще се състои във Владивосток.Агенцията вече съобщи, че началникът на щаба на Ким Чен-ун е посетил Москва и Владивосток между 19 и 25 март. Предполага се, че визитата му е била свързана с подготовката за посещението на севернокорейския лидер в Русия.Това ще е първата среща между Ким Чен-ун и Владимир Путин. Севернокорейският лидер се срещна вече два пъти с американския президент Доналд Тръмп, като последната беше през февруари. ", "date": "2019.04.18", "title": "Путин ще се срещне с Ким Чен-ун"}
{"url": "https://offnews.bg/politika/prognoza-na-evroparlamenta-bsp-i-gerb-sa-izravneni-i-dvete-partii-s-701518.html", "text": "Европейският парламент публикува четвъртата серия от прогнози за това как ще изглежда следващата пленарна зала - на базата на данни от национални проучвания на обществено мнение, събрани преди 15 април 2019 г.Данните се базират на анкети, проведени от агенции за проучвания на общественото мнение в държавите членки и обобщени от компанията \"Kantar public\" от името на Европейския парламент.За България данните са взети от проучвания наДанните на двете агенции са осреднени и така се получава следната прогноза:БСП - 32.8%, ГЕРБ - 32.7%, ДПС - 10.1% , ВМРО - 4,3%, \"Демократична България\" - 4%,\"Воля\" - 3,4 %, Атака - 3%, АБВ - 2,2%, НФСБ - 2.2%Преизчислени в депутатски места прогнозните резултати изглеждат така: 6 места в Европарламента за ГЕРБ, 6 - за БСП, 2 - за ДПС, 1 - за ВМРО, 1 - за \"Демократична България\", 1 - за \"Воля\".На ниво ЕС Европейската народна партия (ЕНП) ще остане най-големия блок със 180 евродепутати, следвана от социалистите и демократите – 149. Алиансът на либералите и демократите (АЛДЕ) ще е трети със 76 представители в следващия ЕП.За сравнение в момента ЕНП имат 217 депутати, а групата на социалистите и демократите е съставена от 186. АЛДЕ в момента е четвърти по големина блок с 68 евродепутати.Нито една от анкетите, използвани за пресмятането на прогнозираните места, не е била поръчвана от Европейския парламент.Новите данни са основани на 43 анкети относно европейските избори от 21 страни, посочват от пресслужбата на Европарламента.", "date": "2019.04.18", "title": "Прогноза на Европарламента: БСП  и ГЕРБ са изравнени. И двете партии ще имат по 6 евродепутати"}
{"url": "https://offnews.bg/futbol/livarpul-predstavi-ekipite-za-novia-sezon-701529.html", "text": "Отборът на Ливърпул разкри официално новия екип за сезон 2019/20, който почита най-успешния мениджър в историята на клуба Боб Пейсли, който щеше да навърши 100 години.Екипът, представен от играчите Садио Мане, Роберто Фирмино, Алисон Бекер и Мохамед Салах, е вдъхновен от лентата, носена по време на сезон 1982/83 година, в който Ливърпул завоюва 14-та си шампионска титла – шеста при легендарния Боб Пейсли. Клубът заяви, че „фланелката отдава специална почит в годината, в която той щеше да навърши 100 години и наследството, което оставя в клуба“. Всяка фланелка е с подписа на Пейсли от вътрешната страна на шията, и включва официален таг, посветен на бившия мениджър, който спечели три пъти Купата на европейските шампиони.Екипът за сезон 2019/20 също така включва бели райета отпред на фланелките, подобно на тези през 1982/83. Ливърпул и Ню Баланс избраха да запазят популярната „Пиперка“ като цвят за предстоящия сезон, който бе използван и през 1982/83. 96-те жертви на „Хилзбъро“ също са почетени на задната част на шията.„Тазгодишният екип е наистина много силен. Очаквам с нетърпение да го нося през новия сезон на нашия любим „Анфийлд“ – той е символ на нашата гордост и страст към Ливърпул“, сподели капитанът на мърсисайдци Джордан Хендерсън. “Това е и страхотен начин да почетем един от най-великите мениджъри на клуба – Боб Пейсли, и фантастичен начин да запомним неговите успехи“, добави той.Цветът на вратарския екип пък е черен „Фантом“. „Възхитен съм от дизайна и стила на вратарския екип за предстоящия сезон – ще изглежда отлично до новия домакински екип за сезон 2018/19“, заяви стражът на „червените“ Алисон Бекер, който ще носи номер 1 от следващата кампания във Висшата лига.", "date": "2019.04.18", "title": "Ливърпул представи екипите за новия сезон"}
{"url": "https://offnews.bg/offtopic/dashteriata-na-vania-shtereva-vazpia-remonta-na-grafa-video-701513.html", "text": "Ремонтът на \"Графа\" възпят в песен. Българската певица и актриса Мила Роберт публикува видеоклип за най-известния ремонт в държавата - този на центъра на София.Мила е облечена в електриковожълт работен гащеризон и се снима сред техниката, ремонтните участъци, зад загражденията, струпаните материали и заедно с работниците, като на моменти част от тях танцуват заедно с нея.„Живея близо до „Графа”. Идеята за песента ми хрумна веднъж, когато се разхождах. Исках да видя дали мога да направя песен преди да е свършил ремонта. Приключение е да преминеш през центъра”, разказа в ефира на „Здравей, България” певицата Мила Роберт. Според нея ремонтните дейности ще приключат съвсем скоро.Преди да започне сама да прави музика, през 2013 г. дъщерята на Ваня Щерева и баскетболиста Роберт Гергов се явява в предаването X Factor, а сега е студент по актьорско майсторство в НАТФИЗ. Мила Роберт нашумя като певица с песента \"Наше си е Саше\", след като първо привлече вниманието със своя кавър на песента на Емил Димитров \"Нашият сигнал\". По-късно силно споделян в социалните мрежи бе и друг неин колоритен кавър - този на \"Квартална кръчма\" на фолк певицата Ивана.Тя сподели и какво предстои в музикалната ѝ кариера. „Имам нова драматична любовна песен. Но мисля да я пусна наесен. Сега е време за нещо по-весело”, каза Мила Робърт.Това е втора песен, посветена на епичния ремонт. През есента Димитър Панев публикува „Песничка за плочката, за шарката, за наредителя и за изпълнителя й…“. Песента е кавър на прочутите шитове на „Щурците” – „Две следи” и „Веселина“ и се радваше на хиляди гледания и споделяния.Вижте видеото на Мила, под знака на музата \"ул. Граф Игнатиев\":", "date": "2019.04.18", "title": "Дъщерята на Ваня Щерева възпя ремонта на Графа (видео)"}
{"url": "https://offnews.bg/sviat/obstrelvaha-s-raketi-bazata-v-kandahar-niama-postradali-nashi-voenni-701514.html", "text": "Базата на международната коалиция на летище Кандахар, Афганистан е била обстрелвана от терористи, съобщи Министерството на отбраната.При ракетния огън няма пострадали български военнослужещи, уточняват от ведомството на Красимир Каракачанов.Обстрелът е бил извършен снощи в 23,37 ч. местно време (22.07 ч. българско време).", "date": "2019.04.18", "title": "Обстрелваха с ракети базата в Кандахар, няма пострадали наши военни"}
{"url": "https://offnews.bg/futbol/obiaviha-datite-za-reshitelnite-machove-v-shampionska-liga-701519.html", "text": "От УЕФА обявиха точните дати за провеждането на полуфиналните двубои в Шампионската лига. Първите сблъсъци ще бъдат на 30 април, когато Тотнъм ще бъде домакин на Аякс, а на 1 май Барселона ще приеме Ливърпул. Реваншите ще бъдат 7 и 8 май. Първо Ливърпул ще се изправи срещу Барселона на \"Анфийлд\", а на следващия ден на \"Йохан Кройф Арина\" Аякс и Тотнъм ще решават втория финалист в турнира.Това ще доведе до промяна в календара на някои от отборите. Мачовете от английския шампионат на Ливърпул и Тотнъм от 37-ия кръг ще трябва да бъдат преместени. По програма \"червените\" трябваше да гостуват на Нюкасъл на 5 май, а \"шпорите\" да гостуват на Борнемут на 6-ти.Финалът на тазгодишното издание на Шампионската лига е на 1 юни на \"Уанда Метрополитано\" в Мадрид.", "date": "2019.04.18", "title": "Обявиха датите за решителните мачове в Шампионска лига"}
{"url": "https://offnews.bg/futbol/geroiat-za-totnam-pechelil-sam-pochti-vsichko-no-machat-sas-siti-bes-701534.html", "text": "Нападателят на Тотнъм Фернандо Йоренте отбеляза решителното попадение за тима си срещу Манчестър Сити, което класира лондончани за полуфиналите в Шампионската лига.34-годишният испанец вкара третия гол при загубата с 3:4 на \"Етихад\", което се оказа достатъчно за прогреса на \"шпорите\", които преди това бяха победили с 1:0 на \"Уембли\". Голът му беше признат едва след намесата на ВАР, като беше преценено, че е насочил топката с тяло, а докосването до ръката му не е повлияло.В добавеното време отново чрез ВАР беше отменен гол на Сити и така Тотнъм ще се изправи срещу Аякс в спора за място на финала в Мадрид.\"Каква вечер само, просто невероятно. Това е един от най-хубавите моменти в кариерата ми. Ставал съм световен и европейски шампион, печелил съм Лига Европа и Серия А, но този мач е истинска история. Отборът ни е невероятен и вярвам, че можем да влезем в историята\", каза Йоренте пред официалния сайт на Тотнъм.", "date": "2019.04.18", "title": "Героят за Тотнъм: Печелил съм почти всичко, но мачът със Сити беше лудост"}
{"url": "https://offnews.bg/gimnastika/tri-ot-gratciite-ni-shte-uchastvat-na-evropejskoto-v-baku-701515.html", "text": "Невяна Владинова, Катрин Тасева и Боряна Калейн ще представляват страната ни на Европейското първенство по художествена гимнастика в Баку, Азербайджан. Състезанието ще се проведе от 16 до 19 май.След публикуването на официалните списъци с участничките става ясно, че Невяна Владинова ще вземе участие само на обръч и бухалки, а Калейн и Тасева ще играят по три уреда.Боряна Калейн е заявена за обръч, топка и лента, а Катрин Тасева за топка, бухалки и лента. По програма грациите ни трябва да представят 8 съчетания (по две на всеки уред). Освен тях, участие ще вземе и ансамбъла при девойките.Тази година шампионатът на Стария континент включва отборна надпревара, но не и многобой при жените индивидуално.Ансамбълът при девойките ще изпълява също две съчетания - с пет обръча и с пет ленти.Общо 81 състезателки са заявили участие, както и 116 грации при девойките от 35 страни.Сред имената, които личат са сестрите Дина и Арина Аверини, както и Александра Солдатова, която преди спечели многобоя на Световната купа в София. Към тях се присъединяват ще Екатерина Галкина, Анастасия Салос и Алина Харнаско от Беларус. Израелският отбор ще бъде представен от Линой Ашрам и Никол Зеликман, а италианките на Европейското ще бъдат Александра Аджурджукулезе и Милена Балдазари.Украйна ще изпрати Влада Николченко, Кристина Похранична и Виктория Онприенко. Зохра Агамирова и Вероника Гудис пък ще бъдат надеждата на Азербайджан за добро представяне.", "date": "2019.04.18", "title": "Три от грациите ни ще участват на Европейското в Баку"}
{"url": "https://offnews.bg/temida/kpkonpi-shte-proveriava-zam-ministara-s-imenieto-postroeno-s-pari-ot-701522.html", "text": "Върховната касационна прокуратура сезира КПКОНПИ да провери бившия заместник-министър на икономиката Александър Манолев за конфликт на интереси.Вчера Манолев подаде оставка от поста си в министерството на икономиката. Преди дни съвместно разследване на Биволъ и Благоевград нюз разкри, че той си е направил частно имение с пари от ЕС. То трябвало да заработи като \"къща за гости\", но никога не е било отворено за посетители.Във Върховната касационна прокуратура се извършва проверка \"с оглед изнесени в медиите твърдения за извършени от Манолев злоупотреби със средства, засягащи финансовите интереси на Европейския съюз.\"От ДФЗ са постъпили изисканите копия от проекта, финансиран по Програма за развитие на селските райони /ПРСР/, цитиран в публикациите – „Изграждане на жилищна сграда за гости в м.“Чинар куши“ гр. Сандански“.Установено е безспорно, че договорът за отпускане на безвъзмездна финансова помощ по проекта в размер на 391 160 лева е сключен на 06.10.2014 г. с ЕТ „Агротрейд – Ана Димитрова“ и Александър Манолев не е бенефициент.При проверката са установени и следните обстоятелства:1. На 13.02.2013 г. и на 25.10.2013 г. Александър Манолев е учредил в полза на ЕТ „Агротрейд – Ана Димитрова“ право на строеж на „Жилищна сграда – къща за гости“, басейн и ограда в собствения си поземлен имот.2. На 01.10.2011г. Манолев е предоставил на ЕТ „Агротрейд – Ана Димитрова“ ползването на собствената си земеделска земя - лозе с площ от 9,7 дка.3. На 03.08.2015г., в качеството си на управител и представител на „Ес Ди Ес Про“ ЕООД Манолев е предоставил на заем сумата от 700 000 лева на ЕТ „Агротрейд – Ана Димитрова“.4. Александър Манолев е представлявал ЕТ „Агротрейд – Ана Димитрова“ като упълномощено лице при извършената проверка на място на осъществената инвестиция по проекта, като е предоставил и документи, свързани с нея, изискани от експерти при Регионален технически инспекторат – Благоевград, съгласно контролен лист от 27.11.2015г.Същевременно за периода 19.07.2017 г. – 18.04.2019 г. Александър Манолев е бил член на Управителния съвет на Държавен фонд „Земеделие“.Съгласно чл. 43 ал.1 т.1 и 2 от Наредба № 30/ 11.08.2008г. за условията и реда за предоставяне на безвъзмездна финансова помощ по мярка \"Разнообразяване към неземеделски дейности\" от Програмата за развитие на селските райони за периода 2007 - 2013 г. за срок 5 години след сключване на договора за отпускане на финансова помощ ползвателят е длъжен да използва придобитите въз основа на одобрения проект активи по предназначение.А съгласно разпоредбата на чл. 46 от същата Наредба в случай че ползвателят на помощта не изпълнява свои нормативни или договорни задължения след изплащане на финансовата помощ, РА може да поиска връщане на вече изплатени суми заедно със законната лихва върху тях и/или да прекрати всички договори, сключени с ползвателя на помощта.", "date": "2019.04.18", "title": "КПКОНПИ ще проверява зам.-министъра с имението, построено с пари от ЕС"}
{"url": "https://offnews.bg/ikonomika/preduprezhdenie-ot-api-vnimavajte-na-magistrala-trakia-701521.html", "text": "До 23 април движението от 106-ти до 119-ти километър на магистрала „Тракия“ в посока Бургас ще се осъществява в една лента поради ремонтни дейности, съобщават от Агенция \"Пътна инфраструктура\" (АПИ).От 8 ч. всеки ден до 19 ч. ще се ограничава движението в активната лента, а трафикът ще се пренасочва в изпреварващата лента. Ремонтните работи ще продължат след почивните дни за Великден на 30 април /вторник/.Необходимо е шофьорите са карат внимателно и със съобразена скорост, като спазват стриктно поставената пътна сигнализация.Всички граждани и транспортни фирми могат да получават информация за актуалната пътна обстановка от интернет страницата на АПИ – www.api.bg, както и по всяко време от денонощието на тел. 0700 130 20 в АПИ.", "date": "2019.04.18", "title": "Предупреждение от АПИ: Внимавайте на магистрала Тракия"}
{"url": "https://offnews.bg/sviat/rusia-zabrani-iznosa-na-petrol-i-petrolni-produkti-za-ukrajna-701531.html", "text": "Русия забрани износа на петрол, петролни продукти и въглища за Украйна. За това съобщи руският премиер Дмитрий Медведев по време на заседанието на правителството, цитиран от ТАСС. Според Медведев мярката е в отговор на наложената от Украйна забрана отпреди няколко дни за внос на различни руски стоки, сред които такива от стъкларската индустрия, електрически кабели, пружини за товарни вагони и други.Според въведената от Русия забрана след 1 юни всяка сделка ще трябва да получи отделно разрешение. Освен това Русия забранява и вноса на украински изделия за машиностроенето и металообработването, както и стоки, произведени от леката промишленост. Тяхната стойност за миналата година е била 250 млн. долара, уточни премиерът. \"Преди няколко дни украинското правителство предприе поредната неприятелска стъпка по отношение на нашата страна - разшири списъка на забранените за внос на територията на Украйна руски товари. При тези обстоятелства сме принудени да защитаваме своите интереси и да приемем ответни мерки\", подчерта Медведев.", "date": "2019.04.18", "title": "Русия забрани износа на петрол и петролни продукти за Украйна"}
{"url": "https://offnews.bg/futbol/totnam-eliminira-siti-v-epichen-mach-livarpul-si-uredi-sreshta-s-bars-701501.html", "text": "Истински футболен спектакъл! Тотнъм мина през деветте кръга на ада и изхвърли Манчестър Сити от Шампионската лига, след като завърши 3:4 в реванша на \"Етихад\" и с общ резултат 4:4 се класира за полуфинала на турнира.Зрителите станаха свидетели на тотално голово зрелище, като за 21 минути видяха общо два обрата и цели 5 гола. Серията започна Рахим Стърлинг (4'), който даде аванс за домакините. Малко след това \"шпорите\" обърнаха резултата с два бързи гола на Хюн Мин Сон (7' 10'). Секунди по-късно Бернардо Силва (11') възстанови равенството, а Стърлинг (21') отново изведе отбора си напред. Пет гола за 21 минути, това е нов рекорд в турнира на богатите.През втората част двата отбора продължиха зрелищното си надиграване, като Серхио Агуеро (59') даде глътка въздух на \"гражданите\". Драмата продължи, след като Фернандо Йоренте (73') също се разписа. Ситуацията при гола му обаче бе спорна, тъй като на повторенията се видя, че нападателят използва ръката си, за да насочи топката във вратата.Така ще Тотнъм се изправи срещу терминатора на футболни гиганти Аякс, който вчера отстрани Ювентус с общ резултат 3:2. Първата среща между \"гражданите\" и холандците ще се проведе на 30 април (вторник).В другия мач тази вечер Ливърпул не срещна трудности при гостуването си на Порто и си уреди среща с Барселона на последното стъпало преди големия финал в Мадрид. Мърсисайдци победиха с 4:1 при гостуването си на стадион \"Драгао\" и с общ резултат 6:1 продължават напред.Садио Мане откри резултата в 28-ата минута с първия удар към вратата на Икер Касийяс. Порто доминираше до почивката, но направи няколко пропуска, след които получи попадение. В 65-ата минута Мохамед Салах вкара втори гол за Ливърпул. Едер Милитао намали на 1:2 в 65-ата минута, но отново Салах и Върджил ван Дайк оформиха изразителния успех на английския гранд.", "date": "2019.04.18", "title": "Тотнъм елиминира Сити в епичен мач, Ливърпул си уреди среща с Барса"}
{"url": "https://offnews.bg/kultura/shte-ima-li-novo-ubijstvo-v-diavolskoto-garlo-dovechera-701516.html", "text": "Парче риза на една от жертвите, нож - вероятното оръжие на убийствата и надпис „Един ден“. Дали предстои ново убийство или това са знаци, оставени с цел да поведат разследването в нова посока – предстои да видим в новия епизод на криминалната драма, чийто пореден епизод е довечера по Нова телевизия.От медията разкриват част от развитието на сюжета:Нервите на главния герой Филип не издържат – няма отпечатъци, нито следи, а убиецът си играе с тях. Междувременно Донка ще се натъкне на улика, която може да преобърне разследването. Тя ще се сблъска със съмнителен мъж, облечен в черно – дали това не е извършителят на убийствата и дали Донка няма да се окаже следващата му жертва?  Мия е разтърсена от изчезването на дъщеря й. Ситуацията изглежда критична, когато се появява информация, че тя е с основния заподозрян за тежките престъпления. Мия и разследващите полицаи мобилизират всички ресурси и започват издирване. Всеки миг закъснение може да се окаже фатален за младото момиче.  Играта, в която Диaна попада внезапно, ще я отведе до територия, която е непозната и опасна. Ще успее ли и този път да се измъкне невредима?", "date": "2019.04.18", "title": "Ще има ли ново убийство в Дяволското гърло довечера?"}
{"url": "https://offnews.bg/futbol/razocharovanieto-e-ogromno-otiva-li-si-ronaldo-ot-iuventus-701537.html", "text": "Кристиано Роналдо може да напусне Ювентус след сезон 2019/2020, твърди \"Ла Република\". Според изданието отношенията между португалеца и ръководството на клуба са се развалили след отпадането в 1/4-финалите на Шампионската лига срещу Аякс.Според източник на \"Ла Република\" 34-годишният Роналдо и Ювентус взаимно са се разочаровали от резултатите през този сезон в Европа.Информацията звучи доста пресилено, тъй като Роналдо се разписа и в двата мача с Аякс, а катастрофално второ полувреме в Торино позволи на холандците да продължат напред.В Серия А Ювентус по традиция няма конкуренция и може да стане шампион още този уикенд, тъй като авансът му пред втория Наполи е 17 точки. Договорът на Роналдо е до 2022 година, а той премина в Торино срещу рекордните за клуба над 100 милиона евро от Реал Мадрид.", "date": "2019.04.18", "title": "Разочарованието е огромно, отива ли си Роналдо от Ювентус"}
{"url": "https://offnews.bg/sviat/osuetiha-dzhihadistki-atentat-v-sevilia-planiran-za-velikden-701505.html", "text": "Испанската полицейска служба за борба с тероризма осуети планирано нападение в Севиля и претърси апартамента на заподозрян джихадист от Мароко в южния испански град, съобщи БТА.Заподозреният е задържан в Мароко. Операцията е била координирана между двете държави, съобщи испанската полиция.Испанският новинарски сайт \"Конфиденсиал\" цитира неназовани източници, според които заподозреният е смятал да нападне места в Севиля, където се организират великденски чествания.Миналата седмица вътрешното министерство е решило да усили мерките за сигурност за прояви като избори и великденски шествия, посочи полицията.На 28 април в Испания има национални избори.", "date": "2019.04.18", "title": "Осуетиха джихадистки атентат в Севиля, планиран за Великден"}
{"url": "https://offnews.bg/medii/pak-111-o-miasto-mediite-ni-svobodni-kolkoto-v-etiopia-i-mali-701504.html", "text": "България остава на 111-о място по свобода на медиите. Международната неправителствена организация \"Репортери без граници\" оповести годишния Индекс за свобода на пресата.Както през 2018 г. България заема 111-о място, между Етиопия, които имат същия индекс като нашата страна (35.11) и Мали, които са на 112-о място.Класирани са общо 180 държави. На първите 3 места са три скандинавски страни - Норвегия, Финландия и Швеция. Последното място е за Туркменистан.Журналистите все по-често са обект на насилие, показва още докладът.Омразата, насаждана към съсловието от страна на политици популисти и авторитарни лидери се превръща във физически атаки по целия свят.Също така, броят на страните по света, в които журналистите могат да работят спокойно намалява.", "date": "2019.04.18", "title": "Пак 111-о място: Медиите ни свободни колкото в Етиопия и Мали"}
{"url": "https://offnews.bg/interviu/s-po-strogite-sanktcii-za-otsastvia-ot-uchilishte-reshavame-tezhki-pro-701493.html", "text": "Каква цел си поставяте с въвеждането на по-строг режим за получаване на детски надбавки, зам.-министър Сачева? Предвижда се те да бъдат спирани за 1 г. при 5 неизвинени отсъствия на ученик за месец, респективно - при 3 дни неоправдано отсъствие от задължителна предучилищна група. Сега при същия брой отсъствия помощта се спираше, но за 1 месец.Обвързването на социални помощи с ходенето на училище и към момента съществува. Сигурно много пъти сте чували, че в България се гледа с добро око на държави, в които има „твърда ръка“ по отношение посещаването на училище, като Германия и Швейцария. Строгостта на държавата не би трябвало да ни изненадва и не разбирам защо има такъв огромен обществен отзвук за нещо, което би следвало да бъде неин твърд ангажимент: всяко българско дете да има поне основно образование, за да може да се реализира, да упражнява своите права, да получи работа.Имаме почти 1100 екипа в цялата страна, които са направили повече от 220 хил. физически обхода на адреси, за да търсят деца, които трябва да бъдат върнати в клас или записани за първи път в детска градина или училище. В рамките на това огромно усилие получихме различни предложения как да подпомогнем процеса на включване на децата в училище и да работим по превенция на отпадането. На много срещи по места винаги се е поставял въпросът за санкциите. Най-острите проблеми за педагогическата гилдия са свързани със санкциите към безотговорни родители. Екипите с учители и социални работници извършват къртовска работа, правят многократни посещения, разговарят, работят с родителите, детето се записва и примерно втория срок – през март, април – отпада, защото родителите му тръгват с него за сезонна работа или предпочитат то да гледа по-малките си братчета и сестричета, да върши полска работа, да се занимава с билкарство, гъбарство, дървосекачество и др. Така усилията на всички екипи са напразни. Детето остава неграмотно и само задълбочаваме порочния кръг на неграмотност и бедност.Имаме множество подкрепящи мерки - социалните помощи могат да се изплащат в натура по предложение на директорите и учителите, могат да се заплащат под формата на такса за детската градина. Стартираме и два големи, системни проекта – единият е на стойност 130 милиона лева, в подкрепа на средните училища и гимназиите, с възможности за допълнително изучаване на български език, за закупуване на учебни пособия и материали за децата, за занимания по интереси, за работа с родителите. Вторият, за 82 млн. лева, е насочен към детските градини и по него децата от социално слаби семейства ще могат да получават помощ чрез директно заплащане на таксата за детска градина.С целия този диапазон от мерки искаме да решим тежки проблеми, свързани с поколения неграмотност и бедност, поколения на живот, зависим от социални помощи.Заедно с подкрепящите мерки сме предложили и санкциониращи. Трябва да има по-силни санкции, така че хората да знаят, че не могат да използват децата си за доходи, не могат да ги правят зависими, като останат неграмотни и влязат в същия порочен кръг. Какво ще се случи с децата до 18 г., които в момента са инструмент за доход на родителите си? Ще повторят същия модел, а най-вероятно и ще го задълбочат.Как се спряхте на 5 отсъствия? Няма ли, както казва Ваня Григорова от КТ „Подкрепа“, да се изкриви целта – да спрете помощта не за отпаднало дете, а за някое, което просто се успива закъснява за първия час? Пет неизвинени отсъствия могат да се натрупат бързо.Не мисля, че от всички 90 хил. учители в България можем да намерим такива, които да мислят толкова негативно и толкова в ущърб на децата. Дори да има някъде някое изключение, то наистина сигурно е минималното. Ако общувате редовно с учители, ще видите, че учителите по правило са най-добронамерените, най-толерантните, най-подкрепящите. Те много добре разбират своята отговорност. Учителите са една от гилдиите, които винаги работят с талантите, не със зависимостите и слабостите на децата. По тази причина не мисля, че ще се стигне до такива драстични случаи.Има много възможности за отсъствие по уважителни причини - извинителна бележка от родителя; участие в състезания; посещение на културно мероприятие, има наистина огромна възможност във всеки случай да се подходи в интерес на детето.Трудно е да се говори универсално решение за цялата система от 2400 училища, 90 хил. учители и 800 хил. ученици, но се стремим да дадем богат инструментариум. Там, където е нужна подкрепа, тя да е налице, да са осигурени финансовите възможности за нея и законовата уредба. От друга страна, имаме драстични случаи, при които няма как да се мине без санкции и за които те наистина биха имали възпитателен ефект.Подготвяте и нова методика, според която да има възможност парите от спрените помощи пак да се връщат към детето. Бихте ли разяснили какъв ще е механизмът?Миналата учебна година, когато сме върнали в училищата около 4 млн. лева от санкции, парите можеха да се използват за обща и допълнителна подкрепа за всички ученици. След промените ще е възможно сумата за конкретното дете да се насочи отново към него – за закупуване на необходимото, за да ходи на училище.Кога ще влезе в сила всичко това? От есента на 2019 г. за учебната 2019/2020 ли?Зависи какви текстове ще приеме окончателно Народното събрание. Ще бъде в сила или от септември 2019, или от януари 2020.Ако детето не се върне на училище, как ще бъдат изразходвани парите?За останалите деца, за обща и допълнителна подкрепа.Децата трябва да ходят на училище. Парите, които даваме като данъкоплатци, за да имаме грамотно население, хора, които работят, развиват се, учат и създават в тази държава, трябва да бъдат изразходвани ефективно. Нямаме сметка да даваме милиарди за социални помощи и да поддържаме стотици хиляди хора да живеят на социални помощи.Искам да кажа и нещо друго, с което доста се спекулира. Много хора казват, че искаме да ударим бедните, което не е вярно. Ние говорим за безотговорните родители. Предложенията за промени сега не са емоционални, чрез които да нагнетяваме напрежение, а са родени от работата на терен.Колко деца и ученици всъщност касае тази промяна? Не всички родители получават детски, тъй като има подоходен критерий за отпускането на надбавките.Помощите в България са много и разнообразни. Спрели сме се на семейните помощи за деца, защото те най-логично биха могли да бъдат обвързани с ходенето на училище. По-трудно е, бих казала невъзможно, да обвържеш помощите за отопление - много от ползващите ги са възрастни хора, повечето от които – самотни. Много семейни помощи също са свързани с бременност, с раждане на дете. Държа да обясня това, защото има изключително крайни хора, които казват, че всички помощи трябва да се спрат.Визирате предложенията за промени на БСП?Да, включително. Това е популизъм и невежество. Няма как да спреш помощта на дядо на 70 г., който отдавна няма деца в учебна възраст, защото детето му не ходи на училище; няма как да спреш помощта на бременна жена, защото детето ѝ още не е родено. Има помощи за отглеждане на близнаци, за осиновяване, които са обвързани с други фактори, а не с това дали детето ходи на училище.Спрели сме се върху семейните помощи за деца, защото това е най-масовият вид помощи. Те се получават, забележете, от 402 481 семейства или от 625 060 средномесечен брой деца през 2017 г. Изплатената сума за 2017 г. е 309 317 415 лева. Прави изключително странно впечатление фактът, че в образователната система имаме около 800 хил. деца и средномесечният брой деца, които получават семейни помощи, е 626 060.Стана ли ясно колко са реално отпадналите от училище деца и колко са в чужбина?За момента сме получили потвърждение от „Гранична полиция“ и МВР, че 87 хил. деца са извън страната. Издирваме между 50 и 60 хил. деца, които би трябвало да са в клас, но не са. От тях около 19 хил. сме намерили, но родителите им са отказали да ги пуснат на училище.Как се работи с тях?Там е най-трудно. Реално точно за тези родители вероятно ще бъдат насочени санкциите. Не бива да приемаме насериозно откази с мотива „детето плаче“, които обаче са факт.Как санкциите ви ще бъдат насочени към семействата на тези около 19 хил. при положение, че те и сега не получават детски, щом децата им не ходят на училище? И сегашната система предвижда механизъм за прекратяване на надбавките, а не просто за спирането им за 1 месец.Тепърва предстои анализ на случаите с откази на семействата да пуснат децата на училище. Трябва да видим какво се крие зад тях, дали получават помощи, или не.Освен външната миграция, има сериозен проблем с получаването на помощи от чужбина. Водим разговори с Германия, където ако работиш по трудов договор, получаваш детски, независимо дали детето живее там, или не. Едно семейство с 200 евро месечна помощ за дете от Германия може и да няма мотивация да го пусне на училище тук – то вече се е превърнало в инструмент за печелене на пари.Как ще решите проблема?Обсъждаме няколко предложения с посолството. Вероятно ще вървим към двустранен проект между България и една от федералните провинции на Германия като възможност да проследим какво реално се случва.Трябва да започнем да говорим и за уважение на правата на всички български граждани, които са съвестни данъкоплатци и с отговорност и мисъл плащат своите данъци, именно за да поддържат основно системите на социалното благосъстояние, на образованието и на здравеопазването. Затова тези системи трябва да произвеждат резултатите, които се очакват от тях.Казвате, че предлагате стимули, не само санкции. Защо тогава омбудсманът Мая Манолова ви критикува в становището си по законопроекта, като твърди, че само санкционирате и че спирането на детските надбавки ще има обратен ефект: родителят ще принуди детето да работи, за да изкара спрените пари?Това не е вярно. Не е вярно, че няма стимули. Първо, имаме работата на екипите, работата им със семействата; дали сме възможност те да получават помощи в натура, както и тя да се изплаща под формата на такса за детската градина. Имаме национална програма „Заедно за всяко дете“, имаме програми през Центъра за образователна интеграция на етническите малцинства. Всяка година се дават по около 1 милион лева за различни проекти и програми, насочени към училищата, към семействата, към децата. Вече казах и за новите проекти, по единия около 200 хил. ученици ще получат подкрепа, вторият предвижда обхващането на 50 хил. деца.Отделно от това има проекти по Швейцарската програма за детските градини, насочени към уязвими групи; предстои да се отворят по Норвежкото сътрудничество, които отново са насочени за тези деца. Подготвя се нова операция по линия на оперативната програма, която ще бъде подкрепа за достъп до висшето образование на ученици от уязвими групи. Може би около 20 милиона ще бъдат дадени там. Така че за какво говорим?Реално погледнато, в момента очевидно има тенденция за продължаваща политическа спекулация за проблемите, свързани със социалните помощи. Добрата новина е, че, рано или късно, и този балон ще се спука, защото все повече и повече хората искат да виждат реални резултати.Ние първи повдигнахме този въпрос на европейско ниво. Ние сме първите, които търсим сътрудничество и партньорство, първите, които говорят за правото на децата на образование, което да бъде издигнато като едно от правата на гражданите в ЕС, като правото на свободно движение. Защото ако ЕС иска да бъде конкурентен, да се развива на гребена на вълната на иновациите – правото на образование трябва е абсолютно задължително. То трябва да е едно от основните права, които да спояват ЕС.Определено смятам, че популистичното говорене е безсмислено, просто задълбочава проблема. Каня всички, които искат да работят тежка, трудна, черна работа в екипите, заедно с нас в МОН, със социалните работници, с хората от полицията и особено с общините.Добре, но не може само с помощи да се справите с този проблем. Едно дете трябва доста да наваксва, ако две години е отсъствало от училище и вкъщи дори не се говори български език, нали?Разбира се. Точно затова в тези проекти има допълнителна работа за ограмотяване по български език. Гледаме на мерките за детските градини като на ключови и стратегически за пресичане на този проблем, защото колкото по-рано обхванем децата в детски градини, колкото повече се работи с тях, за да могат те да говорят български език и да могат да получават съответно необходимите общи, социални и емоционални знания и умения, толкова по-добре те ще се вграждат след това и в училище.", "date": "2019.04.18", "title": "С по-строгите санкции за отсъствия от училище решаваме тежки проблеми, свързани с поколения неграмотност"}
{"url": "https://offnews.bg/obshtestvo/otnovo-oblatci-i-dazhd-701502.html", "text": "И днес времето ще остане облачно като на много места ще има валежи от дъжд. Те ще са по-значителни в Предбалкана и Рило-Родопската област, показва прогнозата на Националния институт по метеорология и хидрология (НИМХ). С временни прекъсвания ще продължи да вали и през нощта срещу петък. Ще духа слаб до умерен вятър от север-североизток. Минималните температури ще са между 2° и 7°. Максималните ще са между 12° и 17°, в Североизточна България 9°-11°.По Черноморието ще е облачно и дъждовно. Ще духа умерен вятър от север-североизток.Максималните температури ще са между 10° и 13°. Температурата на морската вода е 11-13°. Вълнението на морето ще е 2-3 бала. Над планините ще е облачно, с валежи от дъжд, а над 1700 м - сняг. Ще духа умерен, по високите и открити части силен вятър от север-североизток. Максималната температура на височина 1200 метра ще е около 5°, на 2000 метра – около минус 2°.Атмосферното налягане ще се повишава и ще е по-високо от средното за месеца.", "date": "2019.04.18", "title": "Отново облаци и дъжд"}
{"url": "https://offnews.bg/obshtestvo/viasat-explore-ni-otvezhda-na-plemenen-trenirovachen-lager-video-i-ga-701389.html", "text": "Джоел Доммет е фитнес фанатик – от тези, които тренират безпощадно и се гордеят колко лицеви опори могат да направят. Той обаче подозира, че хората в Европа и Америка може малко да сме се пообъркали по този въпрос. Тук всяка висша мода в тренировките се пробва до откат по фитнес залите. Дали наистина тези нови спортни тенденции са ключови за здравословния начин на живот или трябва да погледнем някъде другаде – дори назад във времето – за отговор на този въпрос? С премиера по  всяка неделя в 21:10 „Племенен тренировъчен лагер“ (Tribal Bootcamp) e информативно и забавно предаване за пътувания, което проследява Джоел и приятеля му, Ниш Кумар, докато обикалят от Мексико до Монголия, като посещават шест различни местни общества.Всяка общност, въпреки различията помежду им, живее невероятно активно, спазвайки древни форми на спортуване като кикбокс, планинско бягане или 24-часова защита на опитомените от тях животни. Джоел иска да провери дали може да се мери с местните, докато Ниш се е включил предимно заради кулинарията.Двамата приятели навестяват масайските воини в Африка, тагбанва във Филипините, племето ксаванте в бразилските тропически гори, монасите в Шаолин, племе от бегачи в мексиканския каньон и група от монголски номади. Когато приключението наближава края си, Джоел приема специално предизвикателство, за да провери дали тялото и умът му са се адаптирали към местните привички.Ако сте пропуснали епизод 1 на „Племенен тренировъчен лагер“, можете да наваксате на 19 април, петък от 23:30, преди да продължите с епизод 2 в неделя, от 21:10 по .", "date": "2019.04.18", "title": "Viasat Explore ни отвежда на Племенен тренировъчен лагер (видео и галерия)"}
{"url": "https://offnews.bg/futbol/stanislav-kostov-pritesni-levski-predi-derbito-701507.html", "text": "Треньорският щаб на Левски е притеснен заради състоянието на голмайстора Станислав Костов преди \"Вечното дерби\" с ЦСКА в събота, съобщава \"Тема спорт\". Нападателят не тренира на пълни обороти поради травма в коляното. Проблемът на Костов е още от гостуването на Черно море. Той игра срещу Лудогорец без да е напълно възстановен, тъй като Сержиу Буш и Валери Божинов също бяха със здравословни проблеми и не попаднаха в групата.Румънецът няма да е на линия и за предстоящото дерби, а Божинов ще бъде в групата, но едва ли ще бъде титуляр заради липса на игрови ритъм.Кадровите притеснения на треньора Георги Дерменджиев не свършват с нападателите. До последно под въпрос ще бъде и привлеченият през зимата Еркебулан Сейдахмет.Защитата отново ще бъде прекроявана, тъй като Седрик Унтонджи е аут заради травма, а капитанът Иван Горанов е наказан. На негово място е ясно, че ще стартира френският ляв бек Луис Нганиони. Четворката в отбрана ще допълнят изтърпялите наказания Живко Миланов и Нуно Рейш. ", "date": "2019.04.18", "title": "Станислав Костов притесни Левски преди дербито"}
{"url": "https://offnews.bg/temida/dvama-shefove-na-api-i-nachalnitci-v-trejs-otivat-na-sad-za-tragediata-701530.html", "text": "Двама бивши шефове на Агенция \"Пътна инфраструктура\", заедно шефове от строителната компания \"Трейс\" отиват на съд за трагедията край Своге, при която на 25 август м. г. загинаха 20 души, съобщиха от прокуратурата.След инцидента от правителството бяха уволнени трима министри, но до момента единственият обвиняем бе шофьорът на катастрофиралия автобус.На съдебната скамейка ще застанат и доскорошният шеф на АПИ Светослав Глосов и предшественикът му Дончо Атанасов. Двамата, в качеството си на членове на Управителния съвет на пътната агенция, отговарящи за дейността на Дирекция „Управление на стратегически инфраструктурни проекти“ и дирекция „Поддържане на пътната инфраструктура“, не са изпълнили служебните си задължения, регламентирани в Закона за пътищата и в Правилата за работата на УС на АПИ.Според прокуратурата те са искали да набавят облага за ДДЗД „Трейс Своге“ и от това са настъпили значителни вредни последици.Глосов и Атанасов са привлечени като обвиняеми вчера.Според обвинението двамата не са предприели необходимите действия така че „Трейс Своге“ да ремонтира и отстрани констатираните дефекти на мястото на трагедията и от това са настъпили значителни вредни последици за водачите на МПС, ползващи участък 3 от път ІІ-16 „Своге – Нови Искър“. Това е създало опасност от реализиране на ПТП, изразяваща се в по-дълъг спирачен път и загуба на стабилност на МПС при маневра, вследствие на намаленото съпротивление на хлъзгане на посочения участък.Дончо Атанасов и Светослав Глосов са с мерки за неотклонение парична гаранция в размер на 10 000 лева,Другите с повдигнати обвинения са: Б. Иванов - ръководител екип и изпълнителен директор на „Трейс София“ ЕАД - изпълнител по Проект „България- Транзитни пътища V - ЛОТ 17“, път II – 16, „Своге- Нови Искър“ Участък 3 от км 50+790.53 до км 81 + 778.84,С. Трифонов - Началник Асфалтова база „Костинброд“, на който по надлежния ред е възложена дейност по ремонта на пътищата, съгласно Трудов договор № 337/13.05.2013г., сключен с „Трейс – София“ ЕАД,;И. Иванов - технически ръководител, на който по надлежния ред е възложена дейност по ремонта на пътищата, съгласно трудов договор № 337/13.05.2013г. сключен с „Трейс – София“ ЕАД ;М. Т. - строителен инженер, член на екипа за строителен надзор на ПЪТКОНСУЛТ 2000 ЕООД, на който по надлежния ред е възложена дейност по строителен надзор при ремонт на пътя, съгласно Трудов договор № 8/03.04.2012г. иС. Попниколова - Директор на дирекция „Управление на проекти, финансирани с кредитни инвестиции“ в Агенция „Пътна инфраструктура“.Ето и цялото съобщение на държавното обвинение:Днес – 18.04.2019 г. действията на прокуратура по разследването на тежкия пътен инцидент на 25 август 2018 г. край гр. Своге продължават с привличане като обвиняеми на още 7 лица. На двама членове на Управителния съвет на АПИ е повдигнато обвинение за престъпление по служба - престъпление по чл. 282 ал.2 НК, а 5 лица се обвиняват в престъпление по транспорта, извършено при независимо съпричиняване, заедно с водача на автобуса, за смъртта на 20 пътници и причинените средни телесни повреди на 8 лица.Незабавно след настъпване на тежкия инцидент, под ръководството на Окръжна прокуратура – София започна досъдебно производство. Главният прокурор Сотир Цацаров обяви, че Прокуратурата ще разследва тежката автобусна катастрофа край Своге в три направления - действията на водача на автобуса, задълженията на транспортната фирма – превозвач и състоянието на пътя, и възложи на екип от следователи от Националната следствена служба провеждане на разследването.На 26.08.2018 г. Окръжна прокуратура – София привлече като обвиняем Григор Григоров – водач на автобуса за това, че на 25.08.2018 г. в гр. Своге, София област, на път 2 -16, при управление на автобус МАН, с посока на движение Своге – София, е нарушил правилата за движение по пътищата – чл. 21 ал. 2 от Закона за движение по пътищата: „При избиране на скоростта на движение на водача на пътно превозно средство е забранено да превишава 40 км/ч, сигнализиран с пътен знак В 26“ и по непредпразливост е причинил телесна повреда на повече от едно лице и смъртта на повече от едно лице и случаят е особено тежък - престъпление по чл. 343 ал. 4 вр. ал. 3 б. „Б“ пр. 2 вр. ал. 1 б. „В“ вр. чл. 342 ал. 1 пр. 3 от Наказателния кодекс. С постановления на наблюдаващия прокурор на обвиняемия е наложена забрана да напуска пределите на страната и по реда на чл. 69А от НПК му е отнето свидетелството за правоуправление на МПС.На 31.08.2018г. следователи иззеха 9 броя образци за сравнително изследване от пътния участък/ проби от настилката/, които са предоставени на вещите лица за изготвяне на експертиза за показателите на асфалтовата смес и отговарят ли те на утвърдената рецепта за асфалтова смес за износващ пласт на покритието на пътя и на нормативно установените стандарти. В хода на разследването на Окръжна прокуратура – София са били събрани доказателства за извършени престъпления по служба от длъжностни лица от АПИ, поради което с постановление на Окръжна прокуратура – София от 16.11.2018г. са отделени материали от разследването и са изпратени по компетентност на Софийска градска прокуратура. Образуваното от СГП досъдебно производство също е възложено от главния прокурор на следователи от НСлС.По досъдебните производства, ръководени от ОП-София /за престъпление по транспорта/ и от СГП /за престъпление по служба/ са извършени множество процесуално следствени действия и са събрани голям обем доказателства. По двете дела са извършени общо 10 огледа на местопроизшествие, разпитани са 155 свидетели, назначени са общо 46 експертизи. Изготвени са мащабна скица на местопроизшествието и множество динамични скици с местата на ударите и крайните положения на установяване на процесните МПС.Установен е механизмът на настъпване на пътно транспортното произшествие, причините и условията за настъпване на инцидента, състоянието на пътя и на мантинелата и несъответствието им с установените стандарти. Събрани са доказателства за действията и бездействията на различни длъжностни лица.От събраните по делото доказателства е изяснено, че при движението си в зоната на десен завой, по двупосочно платно за движение, състоящо се от две пътни ленти, при мокра асфалтова настилка, автобусът МАН е навлязъл в лентата за насрещно движещи се автомобили и се е удрил с товарни автомобили Нисан Примера (първи удар) и Ситроен Берлинго (втори удар).След втория удар автобусът напуснал платното за движение от дясната му страна, ударил се в еластичната ограда, преминал през нея и навлязъл в страничния скат. При спускането си по него автобусът се преобърнал и се установил на дясната си страна върху равнинен терен.Скоростта на автобуса към момента на навлизане в завоя е около 53,5 км./час а с тази скорост водачът на автобуса не е имал техническа възможност при наличното състояние на мократа асфалтова настилка да премине през пътния участък на завоя без да навлезе в насрещната пътна лента. Такава техническа възможност водачът на автобуса е имал, ако е спазил максимално допустимата скорост от 40 км./час. Поради това прокуратурата продължава да поддържа обвинението си срещу шофьора Григоров за това, че е нарушил правилата за движение по пътищата, в резултат на което е причинил по непредпазливост смъртта на 20 лица и телесни повреди на 8 пострадали, което представлява основната причина за настъпване на пътния инцидент.От събраните доказателства е установена и техническа причина за възникването на ПТП и това е значително намален коефициент на сцепление между гумите и асфалта, дължащ се на лошото му качество. В резултат на нормативно несъответстващата структура на пътната настилка, коефициентът на сцепление е бил силно занижен, което е в причинно-следствена връзка с възникването на ПТП. Грапавостта на пътното покритие по показател дълбочина е оценена като незадоволителна. Съпротивлението на хлъзгане на пътната настилка е по-малко от минимално допустимото.В строителната документация за изпълнение на СМР на ЛОТ 17 от проект „Транзитни пътища V“, са заложени изисквания относно вида и качеството на вложения материал. Изискването е било в асфалтовата смес да има едър трошен камък, с коефициент на полируемост не по- малко от 50.От заключението на експертизата се установява, че в асфалтовата смес е вложен не трошен камък, а трошен варовик, а коефициентът на ускорено полиране е 28. Липсата на едър скален материал води до това да не се създаде добър скелет на асфалтовия пласт и податливост за образуване на коловози и недобро сцепление между гумите на автомобила и пътната настилка. Това състояние на участъка от пътя в района на местопроизшествието се явява в причинно – следствена връзка с настъпилия тежък резултат.Установено е, че пътят в района на произшествието, предвид интензивността на натоварването му, съгласно утвърдените правила и изисквания, е следвало да бъде обезопасен със стоманени предпазни огради с висока способност на задържане. Установено е също, че в проектната документация дори не е било предвидено поставяне на еластична предпазна ограда. От събраните доказателства се установява, че монтираната в участъка на произшествието еластична предпазна ограда не би могла да задържи пътно превозно средство - автобус върху пътната настилка.Съобразявайки събраните доказателства за действията, които са били извършени от 5 различни длъжностни лица, ангажирани с ремонта на този участък от пътя, както и създадените от тях документи, удостоверяващи точното и качествено изпълнение на дейностите по ремонта и вида и качеството на вложените материали, Окръжна прокуратура – София ангажира наказателната отговорност и на следните лица, служители по транспорта:Б. Иванов - ръководител екип и изпълнителен директор на „Трейс София“ ЕАД- изпълнител по Проект „България- Транзитни пътища V - ЛОТ 17“, път II – 16, „Своге- Нови Искър“ Участък 3 от км 50+790.53 до км 81 + 778.84, С. Трифонов - Началник Асфалтова база „Костинброд“, на който по надлежния ред е възложена дейност по ремонта на пътищата, съгласно Трудов договор № 337/13.05.2013г., сключен с „Трейс – София“ ЕАД,;И. Иванов - технически ръководител, на който по надлежния ред е възложена дейност по ремонта на пътищата, съгласно трудов договор № 337/13.05.2013г. сключен с „Трейс – София“ ЕАД ;М.Т. - строителен инженер, член на екипа за строителен надзор на ПЪТКОНСУЛТ 2000 ЕООД, на който по надлежния ред е възложена дейност по строителен надзор при ремонт на пътя, съгласно Трудов договор № 8/03.04.2012г. иС. Попниколова - Директор на дирекция „Управление на проекти, финансирани с кредитни инвестиции“ в Агенция „Пътна инфраструктура“.На 18.04.2019 г. се предявяват постановленията за привличане на 4 длъжностни лица – Б. Иванов, С. Трифонов, И. Иванов и М. Томова. На 22.04.2019 г. предстои привличането на още едно длъжностно лице от Агенция пътна инфраструктура- М.Т.Наказателната отговорност на петте длъжностни лица е ангажирана за това, че чрез свои действия и бездействия, при условията на независимо съпричиняване са причинили по непредпазливост, заедно с водача на автобуса Григоров, смъртта на 20 пътници и средни телесни повреди на 8 пострадали.Доказателствата, събрани от СГП са обосновали повдигане на обвинения и на Дончо Атанасов и Светослав Глосов, за това, че в качеството си на членове на Управителния съвет на АПИ, отговарящи за дейността на Дирекция „Управление на стратегически инфраструктурни проекти“ и дирекция „Поддържане на пътната инфраструктура“ не са изпълнили служебните си задължения, регламентирани в Закона за пътищата и в Правилата за работата на УС на АПИ, с цел да набавят за ДДЗД „Трейс Своге“ облага и от това са настъпили значителни вредни последици. Те са привлечени като обвиняеми на 17.04.2019 г.Целяната облага за ДДЗД „Трейс Своге“ се изразява в неизвършването за сметка на дружеството на ремонт за отстраняване на констатираните дефекти. От това са настъпили значителни вредни последици за водачите на МПС, ползващи участък 3 от път ІІ-16 „Своге – Нови Искър“ и това е поставянето им в опасност от реализиране на ПТП, изразяваща се в по-дълъг спирачен път и загуба на стабилност на МПС при маневра, вследствие на намаленото съпротивление на хлъзгане на посочения участък.Дончо Атанасов и Светослав Глосов са с мерки за неотклонение парична гаранция в размер на 10 000 лева, Б. Иванов – гаранция в размер на 15 000 лева, а на останалите обвиняеми гаранцията е в размер на по 2 000 лева.Разследванията по двете дела продължават.", "date": "2019.04.18", "title": "Двама шефове на АПИ и началници в Трейс отиват на съд за трагедията край Своге"}
{"url": "https://offnews.bg/futbol/tcska-se-razdelia-s-kapitana-si-701508.html", "text": "Капитанът на ЦСКА Николай Бодуров почти сигурно напуска \"Българска армия\" през лятото, съобщава \"24 часа\".Договорът на защитника изтича в края на сезона. Към националът има доста голям интерес от няколко бивши републики на СССР. Той вече е получил разрешение да напусне, след като иска да изкара в чужбина последните години от кариерата си.Бразилецът Жеферсон пък със сигурност си тръгва от ЦСКА през лятото, след като от ръководството прецениха, че няма смисъл да остава в София. \"Армейците\" са близо до привличането на Петър Занев, който е свободен агент след като се раздели с руския Енисей със скандал. В момента ветеранът поддържа форма с Пирин.", "date": "2019.04.18", "title": "ЦСКА се разделя с капитана си"}
{"url": "https://offnews.bg/zvezdi/rodzhar-uotars-prizova-madona-ako-viarvash-v-pravata-na-choveka-ne-s-701511.html", "text": "Музикантът и активист за правата на палестинците Роджър Уотърс призова Мадона да не пее на финала на конкурса \"Евровизия\" в Тел Авив на 18 май.\"Ако вярваш в правата на човека, не се появявай в Тел Авив\", написа съоснователят на емблематичната рок група Pink Floyd в статия, публикувана днес във в. \"Гардиън\", цитирана от БНР.\"Мои колеги музиканти, които наскоро са свирили в Израел, казват, че правят това, за да изградят мостове в името на мира. Глупости. Да свириш в Израел е доходоносно, но служи за нормализиране на окупацията, апартейда и етническото прочистване\", пише още Уотърс.Очаква се финала на музикалния конкурс Мадона да изпълни две песни срещу хонорар от 1,3 млн. долара, който ще бъде поет от израелския милиардер Силван Адамс.", "date": "2019.04.18", "title": "Роджър Уотърс призова Мадона: Ако вярваш в правата на човека, не се появявай в Тел Авив"}
{"url": "https://offnews.bg/futbol/tcska-pusna-evtini-bileti-za-revansha-s-botev-701539.html", "text": "Билети по 6 лв за всички сектори на стадион \"Българска армия\" пусна ръководството на ЦСКА за реванша с Ботев Пловдив от полуфиналите на турнира за Купата на България. Двубоят е на 24 април, сряда, от 19,00 часа, а желанието на клуба е стадионът да бъде пълен.В първата среща в Пловдив \"червените\" отстъпиха с 2:3 с човек по-малко на терена. От ЦСКА се оплакаха от съдията Николай Йорданов, който подмина игра с ръка на футболист на Ботев в наказателното поле и не отсъди дузпа.\"Това, което се случи тази вечер, е подигравка. Визирам дузпата и втория гол на Ботев (Пловдив). При попадението има абсолютен фаул за жълт картон в центъра. Подминава се, организират контраатака и ни вкарват”, бесен бе главният мениджър Стойчо Стоилов.“При 0:2 е трудно, но ние съумяхме да се върнем в мача и с човек по-малко. Хандбал в наказателното поле имаше, но се правят на луди. Като е дадена една дузпа, защо да не се даде втора? Убийство на футбола - това правят. Ние обаче сме по-стойностният отбор и ще продължим”, каза още Стоилов.Преди реванша с Ботев на ЦСКА предстои мач в събота с Левски. В лагера на \"червените\" бяха зарадвани с добри новини около контузените Тиаго Родригес и Кристиан Малинов. Португалецът ще поднови тренировки днес, информира \"24 часа\". Малинов пък е напълно готов и е на линия за сблъсъка със \"сините\".", "date": "2019.04.18", "title": "ЦСКА пусна евтини билети за реванша с Ботев"}
{"url": "https://offnews.bg/politika/zasega-manolova-ne-planirala-da-stava-kmet-na-sofia-no-mozhe-da-razmi-701510.html", "text": "Към този момент нямам никакво намерение да си сменям позицията, която обаче не означава, че в някакъв момент няма да реша друго.Това заяви омбудсманът Мая Манолова пред журналисти в Народното събрание във връзка със спекулациите, че ще се кандидатира за кмет на София на предстоящите местни избори. Днес Манолова направи подробен прочит на годишния си доклад за 2018 г., който впоследствие депутатите приеха. В пленарната зала и след това пред журналисти Манолова заяви, че в институцията работят 60 човека и не е редно техните усилия да бъдат приписвани само на нея. Тя коментира, че е наясно, че измерването на висок рейтинг създава \"страхове и подозрения\" у много хора, \"основно партийни централи\", но засега няма какво да им каже, защото нищо не е решила. \"Когато реша, каквото и да реша, ще го обявя публично и пред всички, така че няма как да нахраня тези подозрения\", коментира тя. Манолова заяви, че обича работата си и за момента не обмисля да сменя позицията си на омбудсман. Тя все пак подчерта, че е възможно това да се промени за в бъдеще. По време на дебатите за доклада, Манолова зае мястото на лидера на БСП Корнелия Нинова, която отсъства заради инициирания от нея бойкот на парламентарната ѝ група. Манолова обаче отрече да има каквито и да било амбиции да се връща в парламента и отказа да коментира правилно ли е решението за бойкот на Народното събрание. От трибуната депутатът от ПГ на ГЕРБ Тома Биков призова Манолова да разследва за наличието на модерно робство в парламента. Според него народните представители от БСП попадат в категорията, тъй като биват възпрепятствани от това да упражняват задълженията си по лична заповед на ръководството на партията. \"Депутатите са достатъчно овластени сами да могат да се погрижат за своите права\", отговори Манолова пред журналисти. Тя още призова българските граждани и бизнеси да се включат в инициативата ѝ - , която цели да набере трайни пакетирани храни за възрастни хора за Великден. В инициативата ще се включат 41 магазина в 13 града, като Манолова подчерта, че целта не е да се събере голям финансов ресурс. \"Целта на тази кампания е да привлече вниманието на обществото към проблемите на най-уязвимите, на възрастните хора, на нашите майки и бащи, на бабите и дядовците ни, на това как живеят те, да ги подкрепим, да им обърнем внимание, да застанем на тяхна страна, да изкажем солидарност, доброта за празника. Ние не можем да ги нахраним еднократно на този празник\", коментира тя.Манолова още разкри, че от институцията работят върху голям социален проект, който ще работи между 17 декември и Великден. \"В двора на църквата Св св Кирил и Методи, където всеки ден храним между 500 и 700 души - това е колосално усилие. Тук също бяха вложени много средства, енергия, доброта и от български производители на храни и от търговските вериги - от тези, които дадоха нафта да е топло, шатра да е комфортно, тези, които всеки ден разливат храна. Така че българите са добри, въпросът е по какъв начин ще успеем да предложим каузи, които те да припознаят, да приемат като свои, и в които да се включат\", коментира Манолова. ДокладътКато част от доклада Манолова отчете, че подадените към нея сигнали срещу свръхзастрояване и застрояване на зелени площи са вече на трето място по брой от всички общо. Тя още добави, че това насърчава институцията да започне да полага все повече усилия в тази насока.По нейни думи институцията е работила по 4 сигнали за застрояване в София, сред които и проекта на замесената в Апартаментгейт фирма \"Артекс\" - 34-етажния небостъргач в кв. Лозенец \"Златен век\". Манолова съобщи, че жалби срещу проекта са получени още края на 2017 г., като проведената в началото на 2018 г. проверка на строителния надзор е заключила, че няма нарушения относно законосъобразността на документите.Останалите три сигнала са срещу 52-метровата сграда в кв. Витоша, 55-етажния небостъргач \"Парадайз\" и 43-етажната сграда върху зелена площ в кв. Стрелбище.Манолова отчете още, че на първо място по брой са жалбите срещу монополните дружества като топлофикация, ВиК, бързи кредити, колекторски фирми, банки, частни съдебни изпълнители, а на второ - тези по повод социални и трудови права на граждани, като през миналата година близо 5000 работници са получили своите неплатени от некоретни работодатели заплати в размер на 8 млн. лева. Тя допълни, че това е 10 пъти повече от предходната година - 8 млн. срещу 800 хиляди лева.Манолова отчете, че за миналата година институцията на подадените жалби са 12 890 на брой. Омбудсманът е съдействала на 36 892 граждани, като това е довело до 11 законодателни инициативи. Тя още отчете, че в сравнение с началото на мандата ѝ през 2015 г., общият брой на жалбите се е увеличил два пъти повече.Посетени са 139 населени места, като в 56 от тях са били открити приемни. Проведени са 30 кръгли маси и обществени дискусии, инициирани са 11 законодателни предложения свързани с човешки и граждански права, и институцията е сезирала Конституционния съд 2 пъти.Манолова коментира доклада и заяви, че като най-голямата победа на институцията за миналата година оценява спечелените битки с протестиращите майки на деца с увреждания наред с трите закона, които бяха изготвени във връзка с тях.", "date": "2019.04.18", "title": "Засега Манолова не планирала да става кмет на София, но може да размисли"}
{"url": "https://offnews.bg/obshtestvo/maia-manolova-se-otchita-pred-parlamenta-701503.html", "text": "Омбудсманът Мая Манолова ще представи днес в пленарната зала на Народното събрание Годишния доклад за дейността на институцията през 2018 г.Гласуването на документа е първа точка в дневния ред на парламента.Докладът до момента беше приет единодушно от депутатите в 6 парламентарни комисии – по вероизповеданията и правата на човека, по труда, социалната и демографската политика, по образованието и науката, по въпросите на децата, младежта и спорта, по правните въпроси и по здравеопазването.", "date": "2019.04.18", "title": "Мая Манолова се отчита пред парламента"}
{"url": "https://offnews.bg/tenis/nadal-shte-triabva-da-igraia-dobre-v-sreshtata-s-grigor-701512.html", "text": "Рафаел Надал започна преследването на 12-а титла от \"Мастърс\" турнира в Монте Карло. В първия си мач испанецът надделя над сънародника си Роберто Баутиста Агут с 6:1, 6:1 за само 77 минути. В четвъртфиналите Надал ще се изправи срещу най-добрата ни ракета Григор Димитров, като се надява и срещу него да покаже добра игра.Точно преди месец Рафа бе принуден да се оттегли от “Мастърс” турнира в Индиън Уелс заради контузия в дясното коляно. Той не можа да излезе на полуфиналите срещу големия си съперник Роджър Федерер, а впоследствие се отказа от участие на турнира от същата категория в Маями.Успешното му завръщане в игра на неговата любима настилка обаче му дава надежди за сезона на клей.Днес левичарят ще се опита да спечели своята 70-а победа в княжеството. Няма друг играч, спечелил толкова много мачове на сингъл на турнир от сериите “Мастърс 1000” на АТР.Срещата между Надал и Димитров ще бъде повторение на миналогодишния полуфинал, в който испанецът елиминира българина след победа с 6:4, 6:1. Балансът между двамата е 11-1 победи в полза на Рафаел Надал, а в последните четири двубоя на клей Григор е спечелил едва един сет.Двубоят между Рафаел Надал и Григор Димитров ще се проведе на централния корт и ще започне около 16:00 българско време ", "date": "2019.04.18", "title": "Надал: Ще трябва да играя добре в срещата с Григор"}
{"url": "https://offnews.bg/112/zhandarmeria-nahlu-v-romskia-kvartal-v-gorna-oriahovitca-701506.html", "text": "Рано тази сутрин, жандармерия влезе в ромския квартал в Горна Оряховица.На място има и полиция.Според предварителна информация става въпрос за операция, свързана с ало-измамници, твърди Нова телевизия.Проверяват се имоти на хора, които са разследвани или имат \"история\" по отношение на телефонни измами.", "date": "2019.04.18", "title": "Жандармерия нахлу в ромския квартал в Горна Оряховица"}
{"url": "https://offnews.bg/112/nad-30-000-antiki-izneseni-v-ispania-se-vrashtat-u-nas-video-701509.html", "text": "Иззети в Испания над 30 000 незаконно изнесени от България антични предмета ще бъдат върнати и приобщени към националното ни културно наследство в резултат на съвместната операция „Сердика“ на Специализираната прокуратура, ГДБОП, ГДНП и испанските полицейски и съдебни власти.На 23 октомври 2018 г., с подкрепата на Европол и Евроджъст, на територията на Испания и България бе неутрализирана организирана престъпна група, осъществявала трансграничен трафик на антики от страната към Иберийския полуостров и продажбата им на местния черен пазар.Съвместното разследване се води срещу 16 български граждани, 8 от които и до момента са задържани под стража в град Торенте, област Валенсия.Събраните доказателства сочат, че групата е действала от януари 2016 г., като първоначално е изкупувала артефакти от иманяри и от дилъри на антики в България. Впоследствие организирала изнасянето им от страната и транспортирането им в Испания. Движимите културни ценности са били предлагани за продажба чрез „Ebay.com“, в т.ч. чрез наддаване от фалшивипрофили.При съвместната операция бяха намерени и иззети общо 30 600 артефакта (около 600 от тях в България) - гръцка и римска керамика, шлемове, погребални урни, стрели, копия, монети, както и 180 000 евро в брой.Резултатите от назначените до момента експертизи показват, че става дума за автентични културно-исторически ценности с произход България, които съгласно международните договорености трябва да бъдат върнати у нас след приключване на делото срещу участниците в групата. Ако сред артефактите има фалшификати, предлагани на клиенти като оригинали, ще им бъдат повдигнати обвинения и за измама.На координационна среща на разследващите, проведена на 11 април 2019 г. в централата на Евроджъст в Хага, е постигата договореност съдебното дело срущу членовете на престъпната група да се води в Испания, където са задържани повечето от участниците.Събраните в България доказателства ще бъдат предоставени на испанските съдебни власти и приобщени към тамошното досъдебно производство.", "date": "2019.04.18", "title": "Над 30 000 антики, изнесени в Испания, се връщат у нас (видео)"}
