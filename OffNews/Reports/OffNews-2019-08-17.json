{"url": "https://offnews.bg/zimni/rado-iankov-s-polzotvoren-lager-na-belmeken-snimki-709504.html", "text": "Носителят на Световната купа в сноуборда за 2016-а Радослав Янков приключи едноседмичния си лагер на Високопланинската база Белмекен. Заедно с Янков бяха кондиционния треньор Юлиян Карабиберов, физиотерапевта Мартин Еремиев и личния му треньор Георги Атанасов, което му гарантира максимално ползотворна работа.До 7-и септември Янков ще продължи с физическата подготовка за новия сезон. След това ще направи и първи двуседмичен лагер на сняг на някой от глетчерите в Европа. После пак ще е за малко в България и след това пак отива на глетчер.", "date": "2019.08.17", "title": "Радо Янков с ползотворен лагер на Белмекен (снимки)"}
{"url": "https://offnews.bg/112/okrazhniat-prokuror-na-burgas-georgi-chinev-okolo-75-kilograma-kokain-709516.html", "text": "Около 75 килограма кокаин са открити в 20 626 кашона с банани. Това съобщи по време на брифинг Георги Чинев, административен ръководител на Окръжна прокуратура – Бургас, предаде репортер на Радио \"Фокус\" - Бургас.\"На 27 юли тази година плавателен съд на международна компания е акостирала в Пристанище Бургас, идвайки от Италия. Два дни по-късно - на 29-ти, са разтоварени голямо количество банани, които на 31 юли са пристигнали в складова база в Бургас.Получател на стоката е българско търговско дружество, като от Еквадор за него са били поредназначени 15 контейнери с банани, във всеки от които е имало по 20 палета. Общо кашоните са били 20 626 броя. Открити в тях са около 75 килограма кокаин\", отбеляза Георги Чинев.Той посочи още, че е грама на такова високорисково наркотично вещество възлиза на близо 70 евро, а на едро - цената е около 80 хиляди лева. \"Установено е, че част от бананите - 3240 кашона са били експортирани за Румъния. Идентифицират се баркодовете на отделните пратки.Пратката е включвала банани от 32 ферми от Еквадор\", добави окръжният прокурор. По думите му по случая е образувано досъдебно производство за престъпление по чл. 354 а, ал.2, вр. ал 1 от НК, т.е \"задържане с цел разпространение на високорискови наркотични вещества - кокаин, в особено големи размери\".\"Проведени са множество действия по разследване, като са разпитани лица в качеството им на свидетели, извършене оглед на местопроизшествието, назначена е и физико-химическа експертиза\", добави Георги Чинев.", "date": "2019.08.17", "title": "Окръжният прокурор на Бургас Георги Чинев: Около 75 килограма кокаин са открити в 20 626 кашона с банани"}
{"url": "https://offnews.bg/sviat/zhertvite-na-pozhara-v-odesa-veche-sa-9-709517.html", "text": "При разчистване на мястото на пожара в хотел в Одеса е намерен още един загинал, с което броят на загиналите при пожара достигна девет, съобщи пресслужбата на Министерството на извънредните ситуации на Украйна в Одеска област, цитирана от украинската агенция УНН.Четирима от десет души, ранени при пожар в хотел в Одеса, са в тежко състояние, каза по време на брифинг Олег Бех, началник на Главното управление на националната полиция в Одеска област.Както бе съобщена към момента на пожара в хотела е имало около 200 души, евакуирани са 136 души, 10 души са ранениПолицията разследва три версии за пожара в хотел \"Tokyo Star\" в Одеса, сред които и палеж, извършен за прикриване на престъпление, предаде по-рано днес РИА Новости, като се позовава на информация на представител на полицията в Украйна.\"Разследващите работят по три версии: небрежно боравене с огън, нарушаване на правилата за пожарна безопасност и евентуално престъпление, прикрито чрез инсцениране на пожар. Беше извикан експерт по криминалистика, който да разследва на място\", заяви представител на Одеската полиция на брифинг в сградата на областната държавна администрация.По неговите думи собственикът на хотела е дал показания, осигурил е достъп до помещенията и си сътрудничи с разследващите.Неделя, 18 август, е обявен за ден на траур в Одеска област, а в понеделник ще бъде създадена междуведомствена работна група за проверка на всички хотели и места за настаняване в областта.", "date": "2019.08.17", "title": "Жертвите на пожара в Одеса вече са 9"}
{"url": "https://offnews.bg/sviat/indipendant-britantcite-ne-iskat-brekzit-bez-sdelka-709514.html", "text": "Британците решително отхвърлят идеята на премиера Борис Джонсън да изведе страната от Европейския съюз без сделка, пише вестник The Independent, като се позовава на данни от анкета, проведена за изданието.Допитването подкопава претенците на Джонсън, че има обществена подкрепа за плана си за Брекзит.Само 34% от запитаните отговарят, че искат министър-председателят да изпълни обещанието си да осъществи Брекзит до 31 октомври, ако това е нужно. От друга страна 49% от попитаните граждани на Великобритания настояват той да забави или да отмени изцяло излизането на страната от структурите на ЕС, или да проведе нов референдум.Анкетата също така показва, че обществеността на острова не смята, че премиера може да се споразумее със съюза за нова сделка, като само 19% от попитаните са на мнение, че това е възможно.Освен това, според анкетираните Брекзит трябва да бъде поверен на парламента, вместо той да бъде изключван от преговорите. Консервативният депутат Гуто Беб се изказа по повод допитването, като заяви, че Джонсън няма подкрепа за Брекзит без сделка и никога не е имал.„През 2016 Борис Джонсън обеща по-добра сделка от сегашното ни споразумение с ЕС. Защо той не може да изпълни това обещание, вместо да осъществява катастрофален безмандатен Брекзит без сделка?“, допълни той.Лидерът на либерал-демократите, Джо Суинсън, също се изказа срещу подобно развитие на обстоятелствата.„Както показва анкетата, не само, че липсва обществена подкрепа за това, но също е и невероятно безотговорно за всяко правителство, да преследва нещо, което ще доведе до загуба на работни места, щети на икономиката ни и ще удари нашите обществени услуги. \", заяви тя.", "date": "2019.08.17", "title": "'Индипендънт': Британците не искат Брекзит без сделка"}
{"url": "https://offnews.bg/zdrave/dishaneto-na-zamarsen-gradski-vazduh-e-ravnosilno-na-izpushvaneto-na-p-709518.html", "text": "Американски учени установиха, че наличието на високи нива на замърсители в градския въздух се отразява на здравето ни катоизпушването на един пакет цигари на ден, пише сайтът Сайънс алърт, цитиран от БТА.Изданието цитира проучване на екипа на епидемиолога Джоел Кауфман от университета във Вашингтон. Специалистите установили, че процентите на белодробни заболявания сред градското население непрекъснато растат и то при непушачите. При по-подробни изследвания сред 7 071 участници между 2000 и 2008 година се установило, че замърсяването на въздуха е главната причина за хроничните белодробни заболявания от рода на белодробния емфизем.Изследваните живеели в шест американски мегаполиса - Ню Йорк, Лос Анджелис, Балтимор, Чикаго, Уинстън-Салем и Сейнт Пол.Когато в градския въздух попаднат само 3 частици на милиард озон по-високо съдържание в сравнение с други региони в продължение на 10 години, се получава плашещ ефект за напредъка на емфизема. Това било равносилно да пушиш по един пакет цигари на ден в продължение на 29 години.Концентрацията на наземния озон се повишава, когато изпусканите от МПС газове реагират на ултравиолетовата светлина", "date": "2019.08.17", "title": "Дишането на замърсен градски въздух е равносилно на изпушването на пакет цигари на ден"}
{"url": "https://offnews.bg/futbol/lukaku-tezhi-104-kilograma-v-inter-go-postaviat-na-seriozna-dieta-709511.html", "text": " Дебютът на Ромелу Лукаку с екипа на Интер ще се отложи, пише италианският \"Football Italia\". \"Нерадзурите\" стартират срещу Лече в понеделник, но липсата на подготовка се е отразила на белгиеца.Според изданието нападателят в момента тежи респектиращите 104 килограма, с 4 повече от това, което от треньорския екип искат от него. В момента нападателят е поставен на сериозна диета и допълнителни тренировки, за да възвърне формата си.През това лято Интер счупи трансферния си рекорд, след като купи Ромелу Лукаку от Манчестър Юнайтед за 74 милиона паунда. Освен това белгиецът получи и легендарния №9, който бе свален от гърба на Мауро Икарди.Бъдещето на аржентинеца пък изглежда неизвестно. Медиите на Ботуша са на мнение, че Икарди настоява да премине в италианския хегемон Ювентус.От назначаването на Антонио Конте за треньор на \"нерадзурите\", бързоногият нападател тренира индивидуално, тъй като не попада в плановете на спеца.", "date": "2019.08.17", "title": "Лукаку тежи 104 килограма, в Интер го поставят на сериозна диета"}
{"url": "https://offnews.bg/bojni/habib-za-porednia-skandal-na-konar-makgregar-toj-e-sram-za-sporta-709507.html", "text": "Шампионът в лека категория на смесените бойни изкуства Хабиб Нурмагомедов коментира поредния скандал с участието на звездата Конър Макгрегър.Преди няколко дни се появиха възмутителни кадри от видеокамера от кръчма в Дъблин. Там ирландецът е забелязан да влиза в спор с възрастен човек, след като мъжът отказва да опита вкуса на питието на Макгрегър.След кратък словесен конфликт, суперзвездата на UFC удари стареца в главата веднъж, преди бързо да бъде изгонен от кръчмата от група свидетели.\"Мога да си представя, колко много медии ще публикуват видеото и ще напишат лоши неша за мен, ако бях ударил този човек. Това е наистина много лошо нещо, разбирате ли?Дори ако стар човек като този ви удари в лицето десет пъти, не трябва да го удряте. Не можете. Трябва да уважаваме старите хора. Някои фенове ми писаха, 'Помниш ли, когато той се опита да ти даде уискито си, а ти го отряза? Но защо той не те удари, а сега се ядоса на старец'.Не разбирам това. Мисля, че такива хора трябва да влизат в затвора. Защо ние имаме проблем с визата за САЩ, а този тип няма такъв проблем? Как може САЩ да му издава виза?Този човек няма класа, не изпитва никакво уважение. Поведението му е много лошо за спорта. Някои неща, които прави, са добри за спорта, но той се побърка. Откачи. Правителството трябва да го смачка\", коментира Нурмагомедов.По-рано днес стана ясно, че ще има съдебното заседание, в което боецът ще бъде официално обвинен в нападение. То насрочено за втората седмица на октомври.", "date": "2019.08.17", "title": "Хабиб за поредния скандал на Конър Макгрегър: Той е срам за спорта"}
{"url": "https://offnews.bg/sviat/aktualiziraha-spisaka-sas-zabraneni-profesii-za-ruskinite-709521.html", "text": "Рускините ще могат да работят като шофьори на камиони, машинисти и моряци, съобщи руското министерство на труда след като актуализира списъка със забранени професии за жени в Русия, предава БНТ.Остарелият списък съдържаше около 400 забранени професии за дамите, основно длъжности, включващи тежък труд или свързани с опасни условия, но сега в него са останали едва стотина забранени позиции. Ако обаче работодателят осигури безопасни условия на труд, е възможно на тези места да се наемат жени.„Отменихме ограниченията за наемане на жени на следните работни места: шофьор на тежко превозно средство и на селскостопанска техника като камиони, трактори ... с изключение на водачи на строителни машини, като булдозери и други подобни машини“ посочват в изявление от Министерството на труда.Жените ще могат да бъдат капитани на кораби и моряци, както и да се обучават за машинисти на пътнически и бързи влакове.Професиите, които остават табу за дамите, включват тези, свързани с химическото производство, добива, сондажите, металообработката, заваряване, производство на нефт и газ, промишленост на цветни метали, електронно и радиотехническо производство, производство на самолети и поддръжка на кораби.Новият списък на професиите за рускините влиза в сила на 1 януари 2021 г.", "date": "2019.08.17", "title": "Актуализираха списъка със забранени професии за рускините"}
{"url": "https://offnews.bg/sviat/silna-buria-udari-istanbul-kapala-charshi-e-pod-voda-709519.html", "text": "Мощна буря удари Истанбул и предизвика мащабни наводнения, съобщават АФП и БГНЕС. Проливните дъждове превърнаха множество улици в турския мегаполис в реки и причиниха истински транспортен хаос. Наводнен е и историческият закрит пазар „Капалъ чарши“.Заради дъжда за кратко бяха спрени фериботните връзки между азиатската и европейската част на града. От кметската управа издадоха предупреждение към гражданите да бъдат внимателни заради лошото време.Проливният дъжд продължи около два часа като сериозно засегна историческата „Капалъ чарши“ – един от най-старите закрити базари в света, където много от собствениците заявиха, че магазините им са наводнени.По улиците във водния капан бяха хванати множество автомобили, чийто шофьори бяха спасявани от екипи на пожарната. В един от истанбулските квартали кола падна в огромна яма, отворила се насред пътното платно заради дъждовете.", "date": "2019.08.17", "title": "Силна буря удари Истанбул, 'Капалъ чарши' е под вода"}
{"url": "https://offnews.bg/112/vaorazhen-mazh-se-barikadira-v-doma-si-v-pomorie-709522.html", "text": "42-годишен жител на гр. Поморие, въоръжен с огнестрелно оръжие е задържан от служители на „Специализираните полицейски сили” към ОДМВР – Бургас след три часови преговори с екип от психолози и служители от Районно управление - Поморие. Не е допуснато използване на оръжието, като от инцидента няма пострадали. В 13.48 ч. днес е получено съобщение за пореден семеен скандал, възникнал в дома на помориеца, разположен на ул. „Княз Борис I”, като спречкването било между него и двамата му родители. Своевременно към мястото на инцидента се насочили два полицейски екипа от Районно управление - Поморие, които констатирали, че 42 годишния мъж се държал агресивно с родителите си и бил въоръжен с пистолет.Забелязвайки полицаите помориецът размахал оръжието, отправяйки заплахи, като майка му успяла да излезе от къщата. Баща му / трудноподвижен/ останал в дома, в който били и летовници, отседнали на квартира. Помориецът излязъл пред единствения изход от жилището и останал на двора, където са водени и преговорите със сформирания екип от психолози и служители от Районно управление - Поморие.Към момента 42 годишния помориец е задържан за срок от 24 часа. Огнестрелното оръжие е иззето – констатирано е, че същото е законно притежавано, тъй като мъжа до преди осем години работел в Районно управление – Поморие в „Патрулно постова дейност”. Материалите по образуваното досъдебно производство са докладвани в Районна прокуратура – Поморие.", "date": "2019.08.17", "title": "Въоръжен мъж се барикадира в дома си в Поморие"}
{"url": "https://offnews.bg/sviat/v-sudan-podpisaha-sporazumenie-za-prehod-kam-grazhdansko-upravlenie-709520.html", "text": "В Судан подписаха споразумение за преход към гражданско управление, съобщи TACC, цитирана от Агенция \"Фокус\".Преходния военен съвет и ключовите опозиционни сили на страната от Алианса за свобода и промяна подписаха основните политически документи - конституционната декларация и споразумението за преходен период.Церемонията по сключване на политическото споразумение се проведе по-рано в Хартум в присъствието на голям брой чуждестранни гости от арабски и африкански държави, както и представители на ЕС и Африканския съюз. Както заяви председателят на Комисията на Африканския съюз Муса Факи Махамат, „сключването на споразумението е отговор на стремежите и исканията на хората“.Според Садик ал Махди, постоянен ръководител на най-старата опозиционна партия на Судан Ал-Ума (\"Нацията\"), \"тези документи са важна стъпка по пътя към прехода на страната към гражданско управление и са исторически\".Споразуменията бяха предшествани от месеци трудни преговори между страните, които поради непрекъснатите противоречия редовно блокираха и в крайна сметка доведоха до дълбока политическа криза в страната. Армията и опозицията се обвиняваха взаимно в опит да узурпират властта и неспособността да водят адекватен диалог. В крайна сметка с посредничеството на Етиопия и Африканския съюз страните най-накрая успяха да постигнат съгласие и да изработят взаимно приемлива формула за управление.Конституционната декларация, парафирана от страните на 3 август, определя основните принципи на преходния период в страната и е основната законодателна основа за постепенното прехвърляне на властта от военни на граждански сили. Документът описва основните органи и принципите на взаимодействие между тях. Окончателният проект на Преходното споразумение, договорен на 17 юли, също беше подписан.Една от ключовите разпоредби на документите е създаването на Суверенния съвет, който ще се състои от 11 представители. В него ще бъдат включени петима души от Военния съвет, както и петима цивилни, които ще бъдат избрани от Алианса за свобода и промяна. Последният човек трябва да бъде одобрен и от двете страни. След сформирането на Суверенния съвет, който ще действа най-малко три години, преходният военен съвет трябва да бъде разпуснат. Освен това вече е известна основната кандидатура за поста на министър-председателя Това е Абдула Хамдук, икономист и бивш изпълнителен секретар на Икономическата комисия за Африка на ООН, който има всички шансове да стане премиер.", "date": "2019.08.17", "title": "В Судан подписаха споразумение за преход към гражданско управление"}
{"url": "https://offnews.bg/futbol/treniorat-na-barsa-koutinio-sam-pozhela-da-otide-v-bajern-709502.html", "text": "Треньорът на Барселона Ернесто Валверде сподели, че халфът на каталунците Филипе Коутиньо сам е пожелал да заиграе под наем в Байерн Мюнхен.Както е известно, вчера бразилецът изненадващо беше изваден от групата на каталунците за гостуването на Атлетик Билбао, а по-късно директорът Гилермо Амор призна, че техничарят преминава в редиците на баварците.\"Това не е нова ситуация, играчът я имаше в главата си още в края на миналия сезон. Той получи предложение от Байерн, прие го и се надяваме, че там ще бъде щастлив\", каза Валверде.Както е известно, Коутиньо беше закупен през януари 2018 година от Ливърпул за 120 милиона евро без бонусите, но за година и половина така и не успя да разгърне пълния си потенциал.Иначе от Барса потвърдиха контузията на уругвайската си звезда Луис Суарес, като уточняват, че става дума за травма на десния прасец. Тази сутрин 32-годишният нападател се е подложил на медицински изследвания. Каталунците не споменават колко време ще бъде извън строя южноамериканецът, но според \"Marca\" той вероятно ще е аут за 3-4 седмици и може би ще се завърне в игра за \"лос кулес\" едва след паузата заради мачовете на националните отбори през септември. Суарес уцели греда през първото полувреме при поражението на Барселона с 0:1 от Атлетик Билбао на \"Сан Мамес\" вчера на старта на Ла Лига, като малко преди това получи контузията. Каталунците бяха и без голямата си звезда Лионел Меси, тъй като аржентинецът все още лекува контузия, която получи в началото на този месец.", "date": "2019.08.17", "title": "Треньорът на Барса: Коутиньо сам пожела да отиде в Байерн"}
{"url": "https://offnews.bg/evropa/zhan-klod-iunker-sakrati-vakantciata-si-podlaga-se-na-neotlozhna-oper-709525.html", "text": "Председателят на Европейската комисия Жан-Клод Юнкер трябваше да съкрати лятната си ваканция и се прибра в родината си Люксембург, където ще претърпи спешна операция на жлъчния мехур, пише американският вестник The Washington Post, цитиран от Фокус.Високопоставен служител на Европейския съюз заяви, че 64-годишният Юнкер „ще бъде подложен на спешна холецистектомия“ – хирургично отстраняване на жлъчния мехур.Юнкер се е намирал на почивка в Австрия. Следващата седмица той трябваше участва в срещата на Г-7 в Биариц, Франция.Председателят на ЕК от години страда от заболяване на гръбначния стълб, според различни информации.", "date": "2019.08.17", "title": "Жан-Клод Юнкер съкрати ваканцията си, подлага се на неотложна операция"}
{"url": "https://offnews.bg/sviat/dvama-zapodozreni-za-pozhara-v-evbeia-709515.html", "text": "Заподозрени са двама души за пожара на гръцкия остров Евбея, като властите не изключват и възможността за късо съединение, пише електронното издание на гръцкия вестник Kathimerini, цитирано от Агенция \"Фокус\".Гръцките власти разследваха причините за големия горски пожар, който опустоши обширни горски територии на остров Евбея и горя в продължение на три дни. Полицията разполага с двама заподозрени в евентуален умишлен палеж, като същевременно проучва възможността огънят да е бил причинен от късо съединение.Служители на специалната секция за палежи на гръцката противопожарна служба получиха достъп до телефонните записи на 33-годишен мъж, за когото се смята, че може да е причинил пожара.Разследващите се стремят да установят дали алибито на заподозрения, че той не е бил в района по време на пожара, ще се потвърди.Подозренията на властите се дължат на това, че мъжът е бил арестуван през август миналата година във връзка с общо девет случая на палежи, които са извършени недалеч от мястото, къде бушуваше бедствието.Според служителите на пожарната служба някои предмети, намерени в изгорялата гора, могат да бъдат останки от механизми, използвани за палежи, но без потвърждаващите показания на свидетели, те са недостатъчни като доказателства.Властите също така разследват втори заподозрян, местен жител, който е получил изгаряния от бедствието.Пожарната служба все пак не изключва възможността пожарът да е причинен от късо съединение от водни помпи в района.", "date": "2019.08.17", "title": "Двама заподозрени за пожара в Евбея"}
{"url": "https://offnews.bg/obshtestvo/19-avgust-e-obiaven-za-den-na-traur-v-obshtina-sliven-v-pamet-na-malk-709513.html", "text": "Кметът Стефан Радев обявява 19 август, понеделник, за Ден на траур в Община Сливен по повод трагичната смърт на Кристин Георгиева.Той изказва дълбоки съболезнования от негово име и от името на Община Сливен към семейството на детето. Кметът изразява съпричастност с болката и трагедията на близките на детето.Стефан Радев е категоричен, че в този тежък момент Община Сливен застава зад роднините на Кристин и потвърждава готовността си да окаже финансова, психологична и всяка друга подкрепа, от която имат нужда. Пред близките е поел ангажимент Общината да поеме разходите по погребението, което ще бъде следващата седмица.„Дълбоко съм покрусен от трагичната смърт на Криси. Изказвам съболезнования на нейните близки. В този тежък момент всички скърбим заедно с тях. Уверявам ги, че могат да разчитат на подкрепа от моя страна. Очаквам и вярвам, че извършителят на това зверско престъпление ще бъде наказан с цялата строгост на закона“, посочва Стефан Радев.", "date": "2019.08.17", "title": "19 август е обявен за Ден на траур в Община Сливен, в памет на малката Кристин"}
{"url": "https://offnews.bg/nashite-avtori/algoritam-na-prestaplenieto-709493.html", "text": "Извършваш престъпление. Хващат те.Имаш роднини в полицията. Полицаите пишат някакви тъпи протоколи, които всички знаят, че отпадат в съда. Объркват годината, името ти и егн-то за по-сигурно.Имаш връзки с шефовете на полицията. Нарушават ти правата. Нарушават процедурите. Ако не схващаш ти обясняват. Ако продължаваш да не схващаш ти викат адвокат. Той схваща.Имаш пари. Адвокатите ти работят заедно с прокурорите по делото. Сътрудничат си. Всички са задружни и доволни. Накрая откриват истината, която, разбира се, е в твоя полза. До съд може и да не се стигне.Имаш много пари.Адвокатите, прокурорите и съдиите мислят по твоето престъпление. Намесват се и народни представители. Обсъждат промени в закона. Гласуват промените и ги одобряват. По-изпълнителните обясняват по медиите, че работят по законодателни промени. По-глупавите говорят с патос за новите закони. По-чувствителните ги е срам.Имаш влияние. По-евтино ти е. Прокуратурата се обърква фатално. Прокурори заекват, дават интервюта, по-чувствителните ги е срам. Съдиите се смеят на тъпите обвинения. Намесва се конституцията. Адвокатът ти не се смее, защото се е нагледал на такива неща. Освен това знае, че го дават по телевизора и си създава имидж на възпитан човек.Политик от по-голямшка политорганизация си.Ако си на власт това с прокурорите се повтаря, но в по-голям размер. Ако не си е по-сложно. И в двата случая може да се стигне до безопасна присъда. Тоест, осъждат те на първа инстанция за да покаже партията, че се дистанцира от такива като теб. Пък и малко това общество да вземе да си затваря устата. Собствените медии тръбят. Взимат интервюта и те гонят със златни скунксове. На втора инстанция тихомълком рязко ставаш невинен. Всички медии мълчат. Скунксовете освен, че мълчат и не миришат.Политик от висшия етаж си.Въобще не чакаш да те съдят. Ти съдиш държавата. Осъждаш я. Плащат ти обезщетение. Награждават те с орден. Честито! Темида ти праща лична извинителна картичка.Решаваш, че ако някой път ти е скучно и си зажаднял ще и звъннеш.", "date": "2019.08.17", "title": "Алгоритъм на престъплението"}
{"url": "https://offnews.bg/gimnastika/ansambalat-ni-ostana-na-vtoro-miasto-pri-mnogoboia-v-minsk-709524.html", "text": "Ансамбълът ни по художествена гимнастика направи две перфектни изигравания на Световната купа в Минск (Беларус), но остана на второ място в класирането, съобщава \"beautyinsport\".С две много високи оценки оценки и изпуснати уреди в двата дни първи са рускините. Днес беше денят на обръчите и бухалките и момичетата на Весела Димитрова и Михаела Маевска не трепнаха.Това си личи и в оценката им за изпълнение, която е 8.6. Сборът 28.800 (6.1+14.1 за трудност) е втора за деня. Рускините взеха космическото 29.850 (6.1+15 и 8.75). Така те печелят многобоя.В общото класиране нашите момичета – Симона Дянкова, Лаура Траатс, Мадлен Радуканова, Стефани Кирякова и Ерика Зафирова, са втори. Трети е ансамбълът на Беларус.Боряна Калейн пък се класира на шесто място в многобоя при индивидуалните съчетания със сбор от 83.000 точки на провеждащата се в столицата на Беларус Минск Световна купа.Днес Боряна излезе с огромно самочувствие и показа на какво е способна. За изпълнението си с бухалки, Боряна получи оценка от 23.150 т. и я класира за финала утре с трета по сила оценка.На лента нашето момиче също игра много силно и вдъхновено и бе оценена с 19.850, която я праща на финала със седма по сила оценка.", "date": "2019.08.17", "title": "Ансамбълът ни остана на второ място при многобоя в Минск"}
{"url": "https://offnews.bg/koloezdene/pochina-italianska-legenda-v-koloezdeneto-709490.html", "text": "Легендата на италианското колоездене Феличе Джимонди е починал на 76-годишна възраст, след като е получил инфаркт докато е плувал в Сицилия, съобщиха от колоездачния съюз на страната. Джимонди е един от едва седемте състезатели в историята, който има победи във всяка една от трите най-големи Обиколки - на Франция, Италия и Испания.Той печели Тур дьо Франс през 1965 година в първия си сезон като професионалист на едва 22-годишна възраст. През 1967 година Джимонди триумфира на родна земя в Джирото, а година по-късно побеждава и във Вуелтата на Испания. Той записва още две победи в Обиколката на Испания през 1969 и 1976 година, а през 1978 година прекратява кариерата си.", "date": "2019.08.17", "title": "Почина италианска легенда в колоезденето"}
{"url": "https://offnews.bg/112/razmiritci-v-omurtag-sled-katastrofa-sas-savetnik-na-dps-obnovena-709488.html", "text": "Размирици избухнаха в Омуртаг, след катастрофа, в която единият шофьор беше общински съветник от ДПС, но полицията опита да прикрие участието му в нея и да прехвърли цялата вина на пострадалия.Късно снощи жителите на ромската махала излязоха на пътя София-Варна, запалиха гуми и го блокираха за часове. Полицаи дойдоха от Търговище, за да разчистят блокадата на пътя. Протестите продължиха до 3 часа през нощта.Катастрофата е станала на 15 август. При нея е загинал един младеж на 17 г., шофьорът на колата (18 г.) е в болница в тежко състояние, а трети младеж също е в болница с фрактура на крака.Според официалното съобщение автомобилът на пострадалите, управляван от неправоспособен 18-годишен шофьор е навлязъл в насрещното платно и се е ударил в автомобил, управляван от 32-годишен правоспособен шофьор, чието име упорито не се съобщава.Според местните роми, които са дошли първи на инцидента, \"32-годишният правоспособен шофьор\" е общинският съветник от ДПС Халил Басриев и е бил мъртво пиян. Аз го вдигнах от земята, не можеше да си стои на краката и миришеше силно на алкохол, твърди един от ромите, който пръв се притекъл на помощ.Други хора от Омуртаг обаче твърдят, че това е измислица. При удара Халил Басриев е изпаднал в кома и съвсем друг човек го е извадил от колата и със своето ауди го е закарал в болницата. Там веднага му е взета проба с дрегер и кръвна проба. И в двете не е имало никакви следи от алкохол.След преговори, продължили до 3 през нощта областният управител Митко Стайков обеща по-обстойна проверка на случая.Организацията за бунта възникна под това видео, публикувано във Фейсбук. В постовете хората твърдят, че полицията не само крие съветника от ДПС, но и лъже, че шофьорът на колата, в която са пътували пострадалите е бил неправоспособен.Халил Юсуфов Басриев не само е общински съветник, но е и местен лидер на ДПС в Омуртаг. Той бе избран единодушно от делегатите на проведената на 07 февруари 2016 година Х-та редовна Отчетно-изборна общинска конференция на ДПС - Омуртаг. Басриев е роден през 1986 година, семеен, от село Обител и е настоящ общински съветник от ДПС в Общински съвет – Омуртаг.\"Поемайки поста той подчерта, че ясно осъзнава отговорността, която ще носи, а основната му задача ще бъде да обедини всички, бъдейки мост между младите и по-възрастни членове и симпатизанти на Движението. Девизът, от който ще се ръководи новият председател при бъдещата си работа е: „Ако не можеш да помогнеш, поне недей да пречиш“, пише в страницата на ДПС-Омуртаг.", "date": "2019.08.17", "title": "Размирици в Омуртаг след катастрофа със съветник на ДПС (обновена)"}
{"url": "https://offnews.bg/sviat/pozhar-v-hotel-v-odesa-ubi-8-dushi-709491.html", "text": "8 души загинаха, а още 10 са пострадали при голям пожар в хотел \"Токио стар\" в украинския град Одеса.Пожарът е избухнал около 1:30 ч местно време и е обхванал площ от 1000 кв. метра.65 огнеборци и 13 пожарни коли са гасили огъня. Пламъците са потушени едва в 4:55 ч.Все още няма предположения какво е причинило пожара.В социалните мрежи и украинските медии се появиха множество клипове от пожара:", "date": "2019.08.17", "title": "Пожар в хотел в Одеса уби 8 души"}
{"url": "https://offnews.bg/tenis/dzhokovich-se-klasira-na-polufinal-v-sinsinati-709496.html", "text": "Световният №1 в мъжкия тенис Новак Джокович се класира на полуфинала на турнира от сериите \"Мастърс\" 1000 в Синсинати. Сърбинът се справи с французина Лука Пуй в два сета 7:6(2), 6:1 за час и половина.Джокера имаше леки затруднения само в първия сет, в който се стигна до тайбрек, но там сърбинът бе повече от категоричен, като даде само 2 точки на своя съперник.Във втория сет съпротивителните сили на Пуй свършиха и той успя да вземе само един гейм, а Ноле с два пробива стигна до успеха с 6:1 и така затвори и мача в своя полза.До полуфинала в Синсинати достигна и руснака Данийл Медведев, който набързо се разправи със сънародника си Андрей Рубльов с 6:2, 6:3. Интересното е, че в предишния кръг Рубльов отстрани Роджър Федерер, но в този мач не бе на същото високо ниво и се сбогува с турнира. Медведев пък ще се изправи срещу Джокович в следващата фаза.Ришар Гаске също е на 1/2-финал след трудна победа над Роберто Баутиста-Агуг със 7:6(2), 3:6, 6:2. В следващия етап съперник на французина ще е Давид Гофен, който стигна до полуфинала без игра, след отказване на опонента му Йошихито Нишиока.", "date": "2019.08.17", "title": "Джокович се класира на полуфинал в Синсинати"}
{"url": "https://offnews.bg/gimnastika/iliana-raeva-biasna-ot-sadijstvoto-na-svetovnata-kupa-v-minsk-709492.html", "text": "Президентът на Българската федерация по художествена гимнастика Илиана Раева реагира много остро на съдийството по време на първия ден от Световната купа в Минск. Българският ансамбъл в състав Симона Дянкова, Мадлен Радуканова, Лаура Траатс, Стефани Кирякова и Ерика Зафирова заема третото място във временното класиране с резултат 28,850. Лидер е Русия, а на втората позиция е Япония, но и двата отбора допуснаха някои неточности в своите съчетания и именно това подразни Раева. Тя написа мнението си на своята страница във Фейсбук.\"Съдийство ли е, чудо ли е на купата в Минск. Фантастична игра на българския ансамбъл. Най-силното изиграване до момента на нашите момичета! Силна игра, безгрешна, с най-висока оценка на изпълнение! С недостижима артистичност за изискванията на правилника за артистичност, с точна и абсолютна трудност за това, което играят.Това е съвременната, истинската, трудна и зрелищна художествена гимнастика. Българският ансамбъл е недостижим на този етап! Оценките ли? Те са за дискусия на друго място, пред други хора. Ясно е, че на всяко състезание отборите идват с повишена трудност! Нооо... колко я изпълняват е въпросът.Много силен и подготвен отбор на Япония. Много силна конкуренция, да, но съперниците ни направиха много груби грешки, които съм сигурна, че няма как да бъдат оценени по този начин на световното. Да не говоря за оценки получени след изпускания извън терена...И българският ансамбъл днес, както и нашите индивидуалистки бяха без съдия. Даниела Велчева е била на линия, а сутринта не попадна сред съдиите. А истината е, че в този спорт съдиите имат крайната дума Кой на Кое място... Слаб старт с обръч на Боряна. Много ненаправени елементи. За първи път играе толкова слабо съчетание на такъв форум. Така не може да се играе! Грешка всеки може да допусне, но толкова много – НЕДобра топка, но и там може доста повече. Не е в оптимална форма, но в такава трябва да е на световното. Много трябва да работи и да се бори за всеки елемент, защото гимнастиката отдавна не е игра без грешка, а битка да направиш всичко заложено, за да гониш висока оценка. Приказки за щастие, радост и веселие от играта са щуротии за състезатели, за които състезанията са екскурзии! Спортът е състезание и тренираш, за да печелиш, когато си роден за това! За това се иска БАЧКАНЕ, БАЧКАНЕ, БАЧКАНЕ и ясни цели!Неви беше спокойна и изигра добри съчетания. Една грешка на обръч, но не на сложен елемент. И тя може повече. Много повече! Боряна влиза на финал на топка. За съжаление, Неви не успя да влезе на финали. И при индивидуалното имаше меко казани странни оценки на състезателки с уредите извън терена, които са с претенции за медали, но аз вярвам, че ще доживеем справедливо съдийство точно когато трябва!Ясни са силите на съперниците ни от днешните съчетания. Изводите са, че ансамбълът ни е най-силен от днес, Боряна трябва да играе без грешка, за да получи заслуженото, а Неви трябва да покаже също максималните си възможности. От няколко месеца повтарям и в залата, и в публичното пространство, че гимнастиката се развива с месеци. Това състезание доказва думите ми отново! Невиждана досега конкуренция от фантастични индивидуалистки и ансамбли, сред които българките са едни от най-силните и в двете дисциплини\", написа Раева.", "date": "2019.08.17", "title": "Илиана Раева бясна от съдийството на Световната купа в Минск"}
{"url": "https://offnews.bg/futbol/bajern-dogovori-koutinio-ot-barselona-709489.html", "text": "Байерн (Мюнхен) договори привличането на крилото на Барселона Филипе Коутиньо. 27-годишният бразилец ще премине в състава на баварците под наем за една година, като мюнхенци ще платят 20 милиона евро сега и ще имат опцията да откупят изцяло правата на играча през следващото лято срещу още 120 милиона евро.Байерн ще плаща цялата заплата на Коутиньо, която възлиза на 12 милиона евро на сезон. Така Барса ще се освободи от един голям разход и това ще даде възможност на каталунците да използват този финансов ресурс за привличането на Неймар от Пари Сен Жермен.\"В сряда бяхме в Барселона със Салихамиджич и се разбрахме с шефовете на Барса и със самия играч. В контакт сме с Коутиньо от доста време. За нас той е важен футболист със сериозни качества\", заяви по този повод президентът на Байерн Карл-Хайнц Румениге.Новината бе потвърдена и от директора на каталунците Гийермо Амор: \"Коутиньо отива за една година под наем в Байерн\".", "date": "2019.08.17", "title": "Байерн договори Коутиньо от Барселона"}
{"url": "https://offnews.bg/futbol/iznenada-edin-dzheko-podpisa-nov-dogovor-s-roma-709494.html", "text": "Нападателят на Рома Един Джеко изненадващо подписа нов договор с клуба. Босненецът цяло лято бе спряган за трансфер в Интер, като дори в Италия чертаеха сложни схеми как няколко от водещите клубове ще разменят нападателите си. Явно обаче нищо от това няма да се случи и 33-годишният ветеран ще продължи да носи екипа на вълците до 2022 година.\"Рома с радост може да съобщи, че нападателят Един Джеко подписа нов договор с клуба. 33-годишният футболист сложи подписа си под контракт за още три сезона, който изтича на 30 юни 2022 година\", обявиха от клуба.Предишният договор на Джеко изтичаше през 2020 година.\"През последните седмици осъзнах колко обичам този клуб и колко искам да остана. Разговорите ми с борда, работата ми с треньора, отношенията ми със съотборниците и обичта към феновете ме накараха да осъзная, че в последните четири години обикнах Рома и тук е моят дом. Тук имам всичко от което се нуждая. Сега е време да спечелим трофей. Щастлив съм, че ще остана още дълго време\", заяви пък самият Джеко след подписването на договора.Босненецът пристигна на \"Олимпико\" през 2015 година от Манчестър Сити. До момента той е отбелязал 87 гола в 179 официални мача за \"Вълците\".", "date": "2019.08.17", "title": "Изненада: Един Джеко подписа нов договор с Рома"}
{"url": "https://offnews.bg/sviat/intcident-s-feribot-kraj-indonezijskia-ostrov-sulavesi-sred-zhertvite-709523.html", "text": "7 души, включително две деца, загинаха, а други четирима души се издирват, след пожар на борда на пътнически ферибот край бреговете на индонезийския остров Сулавеси, съобщава АФП.Плавателният съд тръгнал от Югоизточен Сулавеси към остров в Централен Сулавеси, когато избухнали пламъците.„Имаше искри в машинното отделение и изведнъж стихията обхвана и останалата част на ферибота“, посочва в изявление говорителят на местната полиция Хари Голденхард.Разследващите подозират, че огънят е предизвикан от възпламеняване на резервоара с дизелово гориво. Не е ясно колко хора е имало на борда по време на инцидента. В списъка с пасажерите са посочени 50 пътници, но според спасителите от водата са извадени живи 61 души и са открити телата на седем други, включително две деца на 2 и 4 година.Провежда се издирвателно-спасителна операция за още четирима души.Подобни инциденти не са рядкост в Индонезия – която е разположена на архипелаг, състоящ се от 17 000 острова, между които пътуват фериботи – често с повече пътници от разрешеното.", "date": "2019.08.17", "title": "Инцидент с ферибот край индонезийския остров Сулавеси, сред жертвите има и деца"}
{"url": "https://offnews.bg/temida/balgaria-specheli-delo-sreshtu-omanskia-fond-v-arbitrazhnia-sad-vav-va-709503.html", "text": "На 13.08.2019 г. арбитражният трибунал постанови решение по международното арбитражно дело № ARB/15/43, заведено от Държавния резервен фонд на Оман срещу Република България в Международния център за разрешаване на инвестиционни спорове в гр. Вашингтон, САЩ.В делото ищецът се оплакваше, че действията на българската държава и БНБ във връзка с поставянето на \"Корпоративна търговска банка\" АД под особен надзор, отнемането на лиценза и обявяването й в несъстоятелност, както и отказът й да бъде предоставена ликвидна подкрепа или спасителен план под друга форма, представляват нарушения на Договора за взаимно насърчаване и защита на инвестициите между България и Оман.След като България представи две писмени защити, придружени от експертни становища и доказателства, през м. декември 2018 г. Държавният резервен фонд на Оман се отказа от исковете си без право да ги предяви отново. В съответствие с този отказ, решението отхвърля окончателно исковете като неоснователни и осъжда ищеца да заплати всички разноски по делото на България.", "date": "2019.08.17", "title": "България спечели дело срещу Оманския фонд в арбитражния съд във Вашингтон"}
{"url": "https://offnews.bg/obshtestvo/kadastralni-skitci-na-imoti-veche-shte-mogat-da-se-zaiaviavat-v-obshti-709505.html", "text": "В бюджета на общините да постъпва разликата в стойността на таксата между електронен и хартиен документ, когато местната администрация подпомага службите по геодезия, картография и кадастър при обслужването на гражданите. Това се предвижда в предлаганите промени в Тарифа №14 за таксите, които се събират в системата на Министерството на регионалното развитите и благоустройството и от областните управители.За изпълнение на заявената от потребителя услуга общините получават от Агенцията по геодезия, картография и кадастър електронен документ, таксата за него постъпва в бюджета на МРРБ, а общините разпечатват и предоставят на потребителя съответния документ на хартиен носител. Очаква се в резултат на изменението да се увеличи броят на общините, които желаят да подпомагат службите по геодезия, картография и кадастър, като по този начин ще бъде подобрено обслужването на потребителите, тъй като те ще могат да заявяват и получават услуги от кадастралната карта на удобно за тях място – в общинските центрове.С измененията в Тарифата се регламентира държавната такса за официалните документи – скици, схеми и удостоверения да постъпва в държавния бюджет, чрез правоспособните лица по кадастър, които подпомагат службите по геодезия, картография и кадастър при административното обслужване.В новия документ се предвижда промяна и в определянето на таксата за проект за изменение на кадастралната карта и кадастралните регистри. Досегашната отстъпка от 50 %, която се отнасяше за всички обекти в проект, който съдържа повече от 50 обекта, ще се прилага само за горницата над 50-тия имот. Това означава, че от 51-вия имот нагоре, след отстъпката в цената от 50 на сто, тя ще бъде 25 лв. за обект.Така се цели постигане на по-справедлив начин на заплащане, тъй като при досегашното определяне на отстъпката за проекти, които съдържат до 50 имота крайната цена на таксата беше по-висока, отколкото крайната цена на таксата за проект, съдържащ повече от 50 имота.С цел подобряване обслужването на гражданите и регламентиране работата на правоспособните лица по кадастъра се предлагат промени и в още две наредби - за предоставяне на услуги от кадастралната карта и кадастралните регистри и за водене и съхраняване на регистъра на лицата, правоспособни да извършват дейности по кадастъра.С измененията в първия документ се определят условията и редът за осъществяване и прекратяване на дейността по административно обслужване от лицата, придобили правоспособност по реда на Закона за кадастъра и имотния регистър. Регламентирани са изискванията, на които трябва да отговарят правоспособните лица по кадастър, както и начинът и редът, по който се заявява пред АГКК желанието за административно обслужване и за отбелязване в регистъра на правоспособните лица, че ще извършват такава дейност.В проектонаредбата са указани и правилата, които следва да прилагат правоспособните лица при предоставянето на услуги, както и видовете услуги, които ще предоставят на потребителите, чрез регламентиран достъп до административната информационна система – скица на поземлен имот, скица на сграда, схема на самостоятелен обект и удостоверение за наличие или липса на данни, както и приемане на заявления за изменение на кадастралния регистър на недвижимите имоти. Изброените услуги ще могат да бъдат предоставяни за цялата територия на страната, за която има кадастрални карти и кадастрални регистри.С промените в Наредбата за изпълнението на всяка услуга са посочени кои документи се получават по служебен път и какви данни и документи се предоставят от заявителя. Отпада и предоставянето на документ, който да удостовери, че новоизградените обекти са нанесени в кадастралната карта и кадастралните регистри. Органите, въвеждащи обектите в експлоатация, извършват служебна проверка в кадастралната карта.С измененията в Наредбата за водене и съхраняване на регистъра на лицата, правоспособни да извършват дейности по кадастъра, се конкретизира съдържанието на регистъра, партидите и партидните досиета на правоспособните лица, като се допълва с данни за датата, на която правоспособното лице започва и/ или прекратява дейността по административно обслужване, номер и датата на документ за преминат курс за поддържане и повишаване на професионалната квалификация и номер и дата на застрахователна полица за сключена застраховка „Професионална отговорност“.Проектите на наредби и мотивите към тях са публикувани на интернет страниците на , на  и на .", "date": "2019.08.17", "title": "Кадастрални скици на имоти вече ще могат да се заявяват в общините"}
{"url": "https://offnews.bg/analizi-i-komentari/chalgata-bila-umriala-gluposti-po-slushana-e-otvsiakoga-709495.html", "text": "Шокиращо проучване за музикалните предпочитания на българите публикува социологическата агенция \"Тренд\". От него става ясно, че чалгата не само не е в упадък, а вече е абсолютен мейнстрийм, особено сред младите, а всички други стилове се явяват маргинални за българина.48% декларират, че харесват чалгата, само 41% са категорични, че не я харесват.Разлика във вкуса на столицата и селата има, но не е много голяма. В селата около 65% харесват чалгата, в София - 41%.Тъй като музикалните стилове в изследването са изброени доста подробно, на пръв поглед от резултатите изглежда, че чалга слушат 21% от българите. По-дълбокото вглеждане в данните обаче показва, че процентът доближава 50.26% са заявили, че слушат \"народна музика\". Вероятно за много от тях това е просто друго, по-благозвучно наименование на чалгата.Този извод се налага и заради странния факт, че чалгата е слушана най-много от младежите - 48%, а с нарастването на възрастта на респондентите процентът й рязко намалява за сметка на \"народната музика\". Много по-вероятно е по-възрастните просто да използват друга дума за чалгата, отколкото да имат предвид автентичен български фолклор.Отделно от това 2% от респондентите са декларирали, че слушат сръбска музика, други 2% - турска.Значителен брой фенове на чалгата има и сред тези 8%, отговорили че слушат \"всякаква\" музика и 3-те процента отговорили, че слушат българска музика.Поп-музиката, която (както личи от името й) е нормално да е най-популярна, е твърдо на второ място. Едва 19% са отговорили, че слушат \"поп музика\". Към тях може би трябва да се добавят 8% отговорили, че слушат естрадна музика, 5% отговорили, че слушат диско и 3%, слушащи \"забавна музика\".Рокът не е мъртъв, но е два-три пъти по-непопулярен от чалгата и попа. 14% са отговорили, че слушат рок, към тях би следвашо да се добавят и 2% слушащи хеви метъл.Рапът, джазът, класическата музика са около и под 4-процентната бариера. 9% са слушателите на някаква \"друга музика\" непопаднала в изброените жанрове.Точно два пъти повече (56%) от хората предпочитат български пред чуждестранни (28%) изпълнители.Едва 29% от българите ходят на концерти. 71% изобщо не го правят. По отношение на ходенето на концерти има огромна диспропорция между София и областните градове, вероятно заради различите възможности за посещение на концерти, коментират от Тренд.Още една графика, от която личи, че българинът всъщност не си избира много-много музиката, а разчита на това, което му пуснат по радиото и телевизията.Изследването е проведено сред 1007 души (920 от тях слушащи музика) през месец май 2019 г. по поръчка на \"24 часа\".", "date": "2019.08.17", "title": "Чалгата била умряла? Глупости, по-слушана е отвсякога"}
{"url": "https://offnews.bg/obshtestvo/kornelia-ninova-pochitame-geroite-ot-ilindensko-preobrazhenskoto-va-709501.html", "text": "Днес почитаме героите от Илинденско - Преображенското въстание, показали силата на българския национален дух.Хиляди смели сърца останаха завинаги свързани от мечтата за свобода и единение.Поклон пред смелостта и саможертвата им.", "date": "2019.08.17", "title": "Корнелия Нинова: Почитаме героите от Илинденско - Преображенското въстание, показали силата на българския национален дух"}
{"url": "https://offnews.bg/kultura/volniat-ezdach-pitar-fonda-pochina-na-79-godishna-vazrast-709508.html", "text": "Американският актьор Питър Фонда, син на Хенри Фонда и брат на Джейн Фонда, почина на 79-годишна възраст, предадоха агенциите, като се позоваха на семейството му.\"С дълбока тъга споделяме новината, че Питър Фонда почина\", заяви семейството.Фонда починал тихо вчера сутринта в дома си в Лос Анджелис, заобиколен от семейството си. Официалната причина за смъртта е дихателна недостатъчност вследствие на рак на белия дроб, съобщава Нова телевизия.\"В един от най-тъжните моменти в живота ни не сме в състояние да намерим подходящите думи, за да опишем болката в нашите сърца. Докато скърбим, ви молим да зачитате личното ни пространство. И докато скърбим за загубата на този очарователен и мил човек, желаем също всички да възхваляват неговия дух и любов към живота\", се казва в изявлението на семейството.Фонда е роден в Ню Йорк на 23 февруари 1940 г. в семейството на легендарната звезда от екрана Хенри Фонда и Франсис Форд Сиймор, дама от хайлайфа на Ню Йорк. Брат е на актрисата Джейн Фонда.Прочува се с филма от 1969 г. \"Волният ездач\", в който участва заедно с Денис Хопър и Джак Никълсън.Фонда е продуцент и съавтор на сценария и е номиниран за награда \"Оскар\" на Американската филмова академия за най-добър оригинален сценарий.Като режисьор си създава име с кинопродукции като \"Наемният работник\" (1971 г.).Номиниран е за \"Оскар\" за най-добър актьор за ролята си във филма \"Златото на Ули\" (1998 г.)", "date": "2019.08.17", "title": "'Волният ездач' Питър Фонда почина на 79-годишна възраст"}
{"url": "https://offnews.bg/112/otkriha-goliamo-kolichestvo-kokain-v-skladove-na-hranitelni-magazini-v-709506.html", "text": "Голямо количество кокаин е открито в складови бази в бургаския квартал \"Победа\", съобщават от Апелативната прокуратура в града.Наркотикът е десетки килограми и е бил намерен в помещенията на фирми, занимаващи се с доставка на хранителни продукти.По-късно се очаква от прокуратурата и полицията в Бургас дадат повече информация по случая.", "date": "2019.08.17", "title": "Откриха голямо количество кокаин в складове на хранителни магазини в Бургас"}
{"url": "https://offnews.bg/obshtestvo/hristo-uzunov-nap-v-nad-80-ot-nashite-proverki-po-chernomorieto-ne-709512.html", "text": "В над 80% от нашите проверки по Черноморието не са открити нарушения. Това съобщи за Радио „Фокус“ Христо Узунов, главен експерт в Териториална дирекция на Национална агенция за приходите – Бургас. По думите му изводът от контролните действия на Националната агенция за приходите по спазване на данъчното и осигурително законодателство по цялото българско Черноморието е за повишена фискалната дисциплина и в по-висока степен на доброволно спазване на правилата.„В над 80% от нашите проверки не са открити нарушения. Това е показател именно на спазване на законовите изисквания. Извършени са над 5000 проверки, 800 открити наблюдения и мониторинг чрез патрули на дейността на над 8000 търговски обекта, като делът на нарушенията трайно намалява до 640. Издадени са и заповеди за запечатване на 119 обекта – това е мярка, която се издава винаги в случаите, когато не се издава фискален бон“, отбеляза Узунов.Той добави, че най-често срещаното нарушение е несъответствие на наличността в касата с отчетеното на фискалното устройство и неиздаването на касова бележка. „От началото на лятната контролна кампания до момента са открити и 9 обекта, които са работили без касов апарат – тези обекти са запечатани. На 90 търговци по морето, които са с неплатени, стари задължения към бюджета, е наложена мярката „изземване на суми от каса на длъжници“.Общата стойбност на иззетите средства са близо 100 хиляди лева“, посочи още Узунов.По думите му само по Южното Черноморие в обхвата на Териториална дирекция на Национална агенция за приходите – Бургас от началото на лятната кампания в 102 търговски обекта е извършено изземване на средства от каси на 75 задължени лица.„Също по Южното Черноморие са проверени 288 къщо за гости и хотели. Екипите на „Фискален кобнтрол“ и НАП – Бургас са извършили и над 3000 проверки, като се отчита подобрена фискална дисциплина. Случаите на драстични данъчни нарушения, като например работа без фискално устройство, са единични“, каза още Узунов.", "date": "2019.08.17", "title": "Христо Узунов, НАП: В над 80% от нашите проверки по Черноморието не са открити нарушения"}
{"url": "https://offnews.bg/politika/karakachanov-za-sluchaia-ot-sotiria-kontceptciata-koiato-predlozhih-709510.html", "text": "Случаят в Сотиря показва за пореден път, че концепцията за несоциализираните общности, която предложих, трябва да бъде приета. Знам, че някои колеги се боят от Европа, но за мен сигурността на българските граждани е по-важна от намръщените физиономии на чиновниците в Брюксел.Бог да прости загиналото дете! И най-строго наказание за виновния.Това написа във „Фейсбук” лидерът на ВМРО, министър на отбраната и вицепремиер Красимир Каракачанов. Изявлението му е по повод трагичния случай в сливенското село Сотиря, при който дете беше насилено и бито от рецидивист и загуби живота си.Като заместник министър-председател на България преди повче от половин година Каракачанов предложи за обсъждане и приемане Концепцията за промени в политиката за интеграция на циганския (ромския) етнос в Република България и мерките за реализацията им.Документът беше обсъждан на редица кръгли маси, както и изпратен до ресорните министерства за съгласуване. Сега предстои Концепцията да бъде разгледана на заседание на Министерски съвет, за да може да започне прилагането на мерките, записани в текста ѝ.", "date": "2019.08.17", "title": "Каракачанов за случая от Сотиря: Концепцията, която предложих, трябва да бъде приета"}
{"url": "https://offnews.bg/tenis/kontuzia-spria-osaka-v-sinsinati-709497.html", "text": "Водачката в световната тенис ранглиста при жените Наоми Осака приключи по неприятен начин участието си на турнира от сериите \"Мастърс\" 1000 в Синсинати. Японката получи контузия по време на двубоя си от 1/4-финала срещу София Кенин при резултат 6:4, 1:6, 2:0 в полза на американката.В Следващия кръг на 1/2-финала Кенин ще срещне сънародничката си Медисън Кийс, която отстрани по пътя си ветеранката Винъс Уилямс с 6:2, 6:3.В другия полуфинал пък една срещу друга ще застанат Ашли Барти и Светлана Кузнецова. Австралийката отстрани на 1/4-финала Мария Сакари с 5:7, 6:2, 6:0, а рускинята се справи с Каролина Плишкова с 3:6, 7:6(2), 6:3.", "date": "2019.08.17", "title": "Контузия спря Осака в Синсинати"}
{"url": "https://offnews.bg/obshtestvo/rumen-radev-na-preobrazhenie-prez-1903-godina-trakietcat-vastana-za-709527.html", "text": "На Преображение през 1903 година тракиецът въстана, за да изпълни своя дълг като човек и българин пред своя род и към себе си. Това каза президентът Румен Радев по време на Националния възпоменателен събор по повод 116-та годишнина от Илинденско-Преображенското въстание в местността Петрова нива, предава Фокус.„Така години след тези паметни събития Михаил Герджиков описа една от най-трагичните, но и славни страници от нашата история. Страница, написана с кръвта на шепа юнаци, изправили гордо вдигнати глави в една отчаяна, но достойна битка за справедливост. Едно народно въстание, един подвиг, за който с готовност и дори с нескрито удоволствие бедният селянин от странджанските и родопските усои и полският работник от одринските степи заделяха от оскъдния свой и на децата си залък, за да си набавят оръжие“, отбеляза президентът Румен Радев.Той припомни, че след конгресите в Смилево и Солун, делегатите от Одринския революционен окръг решават да застанат рамо до рамо със своите братя от Македония и да принесат и своя дан към олтара на революцията.\"От Илинден, през Преображение, до Кръстовден македонските и тракийските българки водят епична битка за свобода, избирайки достойната смърт пред скотския живот. Въстанието е потопено в кръв – в Тракия избитите са хиляди, а селата – опожарени. Безкраен човешки керван поема по своя поход към земята на спасението, към свободна България. Неговата съдба обаче остава неразбрана. Това е несретничеството на тракиеца – такова бе то през 1903 година и през 1916 година. И свои, и чужди търгуват за негова сметка, докато той с цената на живота си защитава общонационална кауза, ще напише по-късно Михаил Герджиков“, каза още държавният глава.„И ако никой през годините не изпълни дълга си пред тракийци, то нека днес, от това свято място, да заявим категорично, че е въпрос на отговорност на всеки български държавник да бъде редом до наследниците на пострадалите. Нека да е ясно, че не търсим отмъщение, но няма да забравим и пепелищата, които погълнаха не само домове и имане, но и хиляди човешки съдби. Нека не се крием зад дълбока политика на благоразумие, защото е въпрос на национално достойнство да не позволим да бъде преиначавана историята, да не допуснем и да направим така, че да не бъдат забравени справедливите искания и да бъдат отлагани за някой следващ ден. Това е единственият европейски начин да постигнем завета на Георги Кондолов. Поклон пред паметта на героите и хилядите невинни жертви. Да живее България!“, посочи още Румен Радев.Годишнината от събитието, свързана с национално-освободителната борба на македонските и тракийските българи, за пореден път събра сънародници от всички краища на страната. Освен военнослужещите от Въоръжените, Военноморските сили и Националната гвардейска част, да отдадат почит на героите са дошли и стотици тракийски наследници.Заупокойна молитва в памет на жертвите от Илинденско-Преображенското въстание бе отслужена от Сливенския митрополит Йоаникий.Случилото се на Петрова нива е най-значимото събитие в цялата история на Странджа. Това каза кметът на Малко Търново Илиян Янчев.Според него в историята на България има много значими дати, но за Странджа днешната е най-важна. „Тук преди 116 години на Петрова нива се е взело решението и се е направила първата крачка към свободата. Тук е започнал дългият път, който по-късно е посипан с много кръв и с много жертви, но в крайна сметка, благодарение на илинденци, днес сме свободни.Изключително много тачим този ден и мисля, че всички българи днес трябва да са тук – пред костницата на Георги Кондолов, да запалят свещ в църквата на Света Петка и да се поклонят пред паметника на героите преображенци. Те заслужават нашето уважение!“, отбеляза кметът Илиян ЯнчевПо-рано се проведе научна конференция, чиято тема тази година бе „Капитан Петко Войвода и борбата на тракийските българи за свобода и справедливост“. След нея д-р Ваня Стоянова даде урок по история на открито, чиято тема бе „Капитан Петко Войвода – 175 години безсмъртие“. ", "date": "2019.08.17", "title": "Румен Радев: На Преображение през 1903 година тракиецът въстана, за да изпълни своя дълг като човек и българин пред своя род и към себе си"}
{"url": "https://offnews.bg/futbol/tcska-privlicha-oshte-edin-nov-709500.html", "text": "ЦСКА продължава да работи активно по селекцията. Въпреки отпадането в третия квалификационен кръг на Лига Европа в четвъртък от украинския Зоря (Луганск), \"червените\" са близо до привличането на още един чуждестранен офанзивен футболист, който се очаква да пристигне в София утре с агента си за последни преговори.От клуба си били набелязали френски играч за поста, но след преговори трансферът е пропаднал през миналата седмица, след като футболистът е предпочел офертата на друг отбор.", "date": "2019.08.17", "title": "ЦСКА привлича още един нов"}
{"url": "https://offnews.bg/zdrave/pari-na-viatara-skaniraha-miliardi-lekarstva-ne-otkriha-nito-edno-fa-709486.html", "text": "Стотици аптеки са на път да затворят заради нова европейска директива, сравнима по безумието си единствено с директивата за GDPR.Директивата е маскирана като борба с разпространение на фалшивите лекарства, а по същество е унищожаване на по-малките аптеки в полза на големите вериги. Според нея всяка аптека трябва да има специални четци със съответния софтуер, които да гарантират, че лекарството не е фалшиво.Директивата трябваше да влезе в сила от 9 февруари, но България получи допълнителен гратисен период от 6 месеца за въвеждането й.Около 2000 аптеки вече са въвели новите четци, но 1300 още не са, съобщиха от асоциацията на фармацевтите. Много от тях са обявили, че ще затворят.Около 2000 лева струват устройствата, всеки месец допълнително се плаща значителна такса за софтуер. Досега са сканирани милиони лекарства, а цяла Европа са сканирани околи един милиард и осемстотин лекарства. В България не е открито нито едно фалшиво лекарство, открити са само 4 опаковки със сбъркан баркод. В цяла Европа са открити само няколо случая, разказаха фармацевти пред Нова тв.Фармацевтите на няколко пъти протестираха срещу новата директива, но постигнаха само отлагането й.От 10 г. в България не е засичано фалшиво лекарство, има много други прегради, които не позволяват да се появи такова, а самите четци сами по себе си не са никаква преграда, а обикновен рекет, твърдят аптекари.", "date": "2019.08.17", "title": "Пари на вятъра: Сканираха милиарди лекарства, не откриха нито едно фалшиво"}
{"url": "https://offnews.bg/bojni/svetovnata-shampionka-po-boks-stanimira-petrova-se-snima-vav-film-sres-709499.html", "text": "И световната шампионка по бокс Станимира Петрова се включи в снимките на филма “#Агресия”, който се реализира от асоциация \"Докосни дъгата\" и БНТ в рамките на проекта “Младите хора - Бъдещето на България - заедно срещу агресията”. Както вече стана известно, част от документалната лента, представяща различните форми на агресия, е и друг боксов национал - Даниел Асенов\"Аз съм Станимира Петрова и казвам „Не!“ на агресията. Очаквайте премиерата на филма ни “#Агресия”. Бъди един от нас, нека заедно нокаутираме агресията!“, казва Станимира Петрова в специално видео послание, с което подкрепя информационната кампания, поставила си за цел да покаже на обществото и отговорните институции рисковете, които дебнат от ниската информираност и непознаване на основни начини за справяне в конфликтни ситуации и при зависимости.Филмът е част от дейностите по проекта \"Младите хора – Бъдещето на България – заедно срещу агресията\", който се реализира от асоциация \"Докосни дъгата\" и е финансиран по Национална програма за изпълнение на младежки дейности по чл. 10а от Закона за хазарта за 2019 г. на Министерството на младежта и спорта.", "date": "2019.08.17", "title": "Световната шампионка по бокс Станимира Петрова се снима във филм срещу агресията"}
{"url": "https://offnews.bg/horoskop/horoskop-za-17-23-avgust-ot-antonia-mechkova-707889.html", "text": "През това 7-дневие сте много напористи, иска ви се да уредите куп проблеми в делови и лични партньорства. Я по-кротко... Иначе доста Овни в сряда ще се почувстват уморени, ще се наложи да следват чужди идеи, ще срещат правни и финансови трудности. През уикенда е редно да поддържате спокойно темпо, да отдъхнете и да отделите време на по-личните контакти, необвързаните сега да не показват веднага симпатии в по-малко познато обкръжение. В понеделник и вторник наредете програмата си, плановете ви са амбициозни и... дългосрочни.Искате да подредите по свой вкус делови и лични неща, едва ли всичко зависи от вас. Идеите ви не са лоши, ала група Телци да бъдат бдителни, има и доста подводни камъни в ситуацията. Не налагайте мнение на близки, нито е време да се поддавате на интриги на колеги. Трета група от знака май вече дремят на старата си слава, това ще носи ядове. От събота до вторник бягайте от спорове, в понеделник анализирайте задълбочено наличната информация. В петък ще зависите и от шефа, проучете какво планира, без да разгласявате намерения...Лято или не, искате да промените куп неща в деловата сфера, нямате търпение за начинания. От събота до сряда Близнаците поемат още и още обещания, не е уместно. В понеделник изяснете важни въпроси с колеги, партньори, клиенти, но контролирайте критичността, разпри не са от полза. Често зависите от по-влиятелни хора, пък и да сте равностойни с други в екипа, не хитрувайте на чужд гръб. Идеите ви за изява и печалби са ОК, но първо разчистете своите недовършени задачи, после ловете добри шансове и упорствайте предпазливо.Време е да се мобилизирате, дела се бавят заради отпуските, партньорствата и бюджетът ви трябва да бъдат стабилизирани. От събота до понеделник Раците си налагат ограничения, следва да се готвят за трудни начинания, за битки... В сряда възникват подходящи условия за ваши идеи, не протакайте възложеното от шефове, клиенти. Някои споделят с приятели какъв е планът им, но не чакат дружеска помощ, нито похвали. И печалбите няма да делите, а дали не губите нещо по-ценно... Покажете, че сте принципни не само за чужди, а и за близки.  Сега поддържайте спокойното темпо в работата и личната сфера, другите да си бързат. Лъвовете ще прокарват търпеливо идеи в службата и пред партньори, във вторник ще освежат и стари проекти, а исканите услуги от колеги и познати ще се превръщат в трайни съюзи. Изяснявайте си нещата овреме, ако е нужно – в петък търсете още информация, запознайте се с нови хора и далечни маршрути. Но предпазливо! Скоро ще се види резултатът от усилията ви, в средата на периода сте поели най-тежки отговорности и сте показали умения.Целите да разширите контакти и приятелства, поемате нови и нови обещания за услуги. Девите ще се включат в изпълнение на чужди проекти. Понеделник ви прави по-резервирани към редица тандеми, възникват пречки. Във вторник обаче ще свършите още доста работа, това ще носи печалби и по-нататък. Не търсете кусури на колеги, познати и близки, колкото и да сте уморени в четвъртък. Давате пример как да се действа, който държи на бъдещо ваше сътрудничество, ще разбере урока. Това влияе и на емоционалните ви връзки. Динамично 7-дневие, нищо чудно, че в петък ще ви се иска да избягате далече и от спорове, и от големи компании. През уикенда Везните се изкушават да подхванат стари планове, да възродят прекъснати отношения. Понеделник ще ви покаже колко трудно и неблагодарно ще бъде. Във вторник ще насочите внимание към сегашни проблеми и партньорства в работата, упоритостта ви ще има ефект. От сряда се съсредоточете в своите задачи, има задължения за разчистване, недоразумения за изглаждане. Стабилизирате интимната връзка.Правите си едни планове, но ситуацията ще ви накара да отстъпите от искания, да промените маршрути и намерения. Скорпионите не споделят с околните кое и защо отлагат още през уикенда, в понеделник поне да успокоят близките си, през следващите дни ще потънат в дела и няма да им е до никакви обяснения. От сряда се взирате във всеки детайл, начинанията ви се натъкват на пречки, а признанието не идва бързо, пък и ще се окаже: има и още неща за проучване, уточняване. Трудът ви е плодотворен, а в любовта ще има прекрасни мигове...През уикенда отделяте повече време за общуване и купон, по тази линия идват интересни предложения за начинания, печалби, партньорство. В понеделник доста Стрелци следва да приключат стари ангажименти, да действат с такт, ще привлекат съмишленици, помощници. Бликате от ентусиазъм за изява, идеите ви са чудесни в сряда и четвъртък, но и организацията на работата трябва да е стриктна, всеки да си знае отговорностите. Влиятелни хора ще ви подкрепят, ще ви окуражават и резултатът е ОК. Направете нещо специално за обичаните.Предстои нелеко 7-дневие, от уикенда ще прокарвате идеите си с такт и гъвкавост. Козирозите се притесняват за свои съюзи и финанси в понеделник, може да са прицел на интриги. Ще има и упреци, че не отстоявате позициите си по-твърдо, но с острота не помагате нито на себе си, нито на друг. От сряда проучвате важните неща без много да се афиширате, обмислили сте точно административни и правни стъпки и ще защитите интереса си, и то спокойно и уверено. Скоро и околни ще прозрат, че изобщо не сте отстъпили от принципи.Първите дни на периода са под знака на разправии, и то с близки. Водолеите да не дават воля на емоции, проблемите могат да бъдат разрешени с такт и находчивост, пък и с помощ от влиятелни приятели. В понеделник покажете на домашните си, че се стараете в работата и заради тях, нека да усетят колко много давате за добруването вкъщи. От сряда трудностите са повече, запасете се с голямо търпение, дискретно търсете подкрепа, услуги. Ще повлияете и на околните с упорството и труда си. Някои възстановяват хармонията в любовта.През периода следва да заложите на бдителност, възникват ненадейни пречки пред идеите ви. Доста Риби са склонни да налагат мнение и на близки, но това води излишни грешки и ядове. В понеделник обърнете специално внимание на бюджета си, не е време да задействате ваши проекти, които сега се натъкват на съпротивата на опоненти, съперници. Във вторник намалете темпо, изпипайте детайла, ако трябва – променете и по-значителни неща в работата. В четвъртък и петък ще подредите делата си по-умело и без да се месите в чужди спорове...", "date": "2019.08.17", "title": "Хороскоп за 17 – 23 август от Антония Мечкова"}
{"url": "https://offnews.bg/futbol/stranichna-nozhitca-nokautira-barsa-na-starta-na-sezona-v-la-liga-vid-709480.html", "text": "Барселона стартира сезона в испанската Ла Лига с доста неприятна загуба с 0:1 от Атлетик Билбао, в двубой игран на стадион \"Сан Мамес\". В главен герой на мача се превърна ветеранът на баските Ариц Адурис, който малко след като влезе в игра, донесе победата си след страхотно изпълнение на странична ножица в края на срещата.Каталунците по традиция изиграха доста тежък мач срещу добре подредените домакини и дадоха жертва още в края на първото полувреме, когато Луис Суарес получи мускулна травма и бе заменен принудително. Барсa беше и без голямата си звезда Лионел Меси, който лекува контузия.Футболистите на треньора Ернесто Валверде владееха повече топката и на два пъти нацелиха гредата, а през второто полувреме с пропуски се отличиха Антоан Гризман и Иван Ракитич.Филипе Коутиньо пък изгледа срещата от трибуните, тъй като буквално минути преди двубоя стана ясно, че от Барса са се договорили с Байерн Мюнхен за нето под наем на бразилеца.Така каталунците си тръгват с поражение от \"Сан Мамес\" и ще търсят първата си победа за сезона в следващия кръг, когато приемат Бетис на \"Камп Ноу\". Атлетик пък вече има първи три точки в актива си и гледа с оптимизъм към гостуването на Хетафе.", "date": "2019.08.17", "title": "Странична ножица нокаутира Барса на старта на сезона в Ла Лига (видео)"}
{"url": "https://offnews.bg/obshtestvo/slanchevo-i-prohladno-dnes-na-mesta-shte-prevali-709455.html", "text": "Днес ще преобладава слънчево време. След обяд над източната половина от страната и планинските райони ще се развива купеста облачност и на отделни места там ще превали и прегърми. Ще духа слаб, в Източна България до умерен вятър от север-северозапад. Максималните температури ще са между 25° и 30°.В планините преди обяд ще преобладава слънчево време. Около и след обяд ще се развива купеста облачност и на отделни места ще превали и прегърми. Ще духа умерен вятър от север-северозапад. Максималната температура на 1200 метра около 18°, на 2000 метра – около 11°.По Черноморието ще преобладава слънчево време с временни увеличения на облачността и на отделни места ще превали. Ще духа слаб до умерен вятър от север-североизток. Максимални температури 25-28°. Температурата на морската вода е 26-27°. Вълнението на морето ще е 1-2 бала.", "date": "2019.08.17", "title": "Слънчево и прохладно днес, на места ще превали"}
{"url": "https://offnews.bg/obshtestvo/sv-miron-izliazal-zhiv-ot-nagoreshtena-pesht-709481.html", "text": "Църквата почита днес Св. Мирон презвитер. Той бил свещеник в Ахаия. Хората го обичали и почитали, защото имал благ характер, бил мъдър и човеколюбив.По времето на император Деций, който бил иконоборец, на Рождество Христово езичници се втурнали в храма, в който служил Мирон. Измъкнали свещеника на улицата и го подложили на ужасни мъки. Хвърлили го в нагорещена пещ, но той излязъл от нея невредим.Случилото се само още повече разгневило езичниците. По заповед на съдията Антипатър те продължили с още по-жестоки мъчения. Накрая отвели Мирон в гр. Кизик , където го посекли с меч.", "date": "2019.08.17", "title": "Св. Мирон излязъл жив от нагорещена пещ"}
{"url": "https://offnews.bg/kultura/zelenite-biblioteki-v-dva-parka-v-sofia-dnes-709458.html", "text": "\"Зелените библиотеки\" ще бъдат разположени в парка \"Света Троица\" и парка \"Дружба 1\" на 17 август от 10.00 до 16.00 ч., съобщават от Столичната община.В \"Света Троица\" посетителите ще чуят поезията на Кристин Димитрова. В \"Дружба 1\" свои стихове ще чете Лъчезар Лозанов, а на малките читатели ще бъдат представени образователни игри.На разположение ще бъде и мобилната библиотека - Библиобус, от която всички желаещи могат да получат безплатна едногодишна читателска карта и да заемат книги от фонда на Столичната библиотека.", "date": "2019.08.17", "title": "'Зелените библиотеки' в два парка в София днес"}
{"url": "https://offnews.bg/112/ekstremalen-indeks-za-pozharoopasnost-e-v-sila-na-mesta-v-tri-oblasti-709484.html", "text": "Екстремален индекс за пожароопасност е в сила на места в три области на страната за 17 август. Това сочи справка на сайта на Националният институт по метеорология и хидрология (НИМХ).Индексът ще важи за територии в областите: Благоевград, Пазарджик и Пловдив.Екстремалният индекс означава, че са възможни бързо разпространяващи се много силни пожари с въвличане на дървесните корони.", "date": "2019.08.17", "title": "Екстремален индекс за пожароопасност е в сила на места в три области на страната"}
{"url": "https://offnews.bg/obshtestvo/poreden-den-na-protest-kraj-shishmantci-709485.html", "text": "На шестия ден след запалването на сметището край Шишманци все още тлеят единични огнища. Второ денонощие задимяване на района няма.За пореден път обаче на пътната отсечка към предприятието се събраха жители на няколко населени места, за да настояват за безопасна работа на завода за отпадъци.\"Надяваме се компетентните институции да си свършат този път добре работата и от тук нататък да има по-сериозен контрол на депото за отпадъци“, това казаха и тази сутрин пред БНР протестиращите по повод започналите вече проверки на прокуратурата и полицията след възникването на поредния пожар. Категорични са, че ще продължат протестите и обясняват присъствието си тук по следния начин:\"Не сме сигурни, че няма да се повтори\".\"Искам Раковски да продължава да съществува, искам да спрат да ни тровят\".\"Не работи както трябва, няма технология за преработване. Трябва да се спре с това палене и да има по-голям контрол\".\"Всеки един палеж е обливан с вода. Тази вода отива в почвата. Тази почва се заразява и от там зеленчуците в градините ни. Това не е сметище, а една екологична бомба\".Вчера протестиращите настояваха за провеждане на референдум за бъдещето на завода за отпадъци. Кметът на общината Павел Гуджеров, който днес също е на протеста обяви, че подкрепя това искане. Независимо, че дим над района вече няма, продължават замерванията на въздуха и не се отчитат отклонения от изследваните показатели.Екипите на пожарната остават при депото до окончателното загасяване на пожара.", "date": "2019.08.17", "title": "Пореден ден на протест край Шишманци"}
{"url": "https://offnews.bg/kultura/gosti-ot-prikazkite-v-sofia-709457.html", "text": "На 17 август от 11:00 ч., Театрална къща „Мариета и Марионета” ще представи детски спектакъл на Лятна сцена НДК (Кино Кабана).„Гости от приказките в София” е забавен спектакъл за малки и големи. Водещ е клоунът Тони-Балони. А специалната гостенка от страната на приказките е любимката на всички – Пипи Дългото Чорапче.Те двамата, надпреварвайки се помежду си, ще включат децата в безбройните си лудории и невероятни приключения: ще играят на „нещотърсачи“, ще преговорят таблицата за „уморение“, ще премерят сили и ловкост в състезанията…Накрая приказните герои и публиката ще се качат на вълшебния влак, за да „отпътуват“ от София до Страната на приказките.Времетраене 50-55 мин.Вход свободен.", "date": "2019.08.17", "title": "Гости от приказките в София"}
{"url": "https://offnews.bg/futbol/popeto-haresva-mi-da-igraia-izteglen-nazad-709509.html", "text": "Капитанът на българския национален отбор и Ростов Ивелин Попов сподели пред клубния сайт, че се чувства много добре в ролята на опорен полузащитник. Националът ни сподели мнението си за предстоящата визита на ФК УФА.\"Настройваме се за труден мач, целта ни е победата. УФА е сериозен съперник, който залага на дефанзивен футбол. На стадион \"Нефтяник\" има изкуствено тревно покритие.Именно там получих контузия миналия сезон. Миналата седмица Спартак Москва гостува на Тюн и също игра на изкуствен терен. Тогава дори най-добрите футболисти допускаха много грешки.Вярно е, че треньорът залага на един и същ състав от началото на сезона. Негово е решението кой да играе. Харесва ми да играя изтеглен назад.Надявам се да съм полезен на отбора и да помогна да се класираме на челно място\", коментира Попов.", "date": "2019.08.17", "title": "Попето: Харесва ми да играя изтеглен назад"}
{"url": "https://offnews.bg/futbol/tcska-i-loko-pd-shte-priberat-seriozni-sumi-ot-uefa-709487.html", "text": "Отборите на ЦСКА и Локомотив (Пловдив) ще приберат сериози суми от участието си в Лига Европа. Двата български тима отпаднаха в третия предварителен кръг на турнира. \"Червените\" бяха отстранени от украинския Зоря, а \"Смърфовете\" отпаднаха след две загуби от френския Страсбург.В касата на ЦСКА от участието в турнира ще постъпят 780 хиляди евро. Толкова се полага на тимовете, минали през първия и втория предварителен кръг и отпаднали в третия. Към тях трябва да прибавим и приходите от телевизионни права, които се разпределят в края на сезона, както и от продадени билети. Така общата сума ще нарасне до над 1 милион евро.Локомотив ще вземе по-малко. Причината е, че пловдивчани започнаха от втория предварителен кръг на Лига Европа, тъй като са носител на Купата на България. В тяхната каса ще постъпят 540 хил. евро от УЕФА, без да смятаме парите от билети и телевизионни права.", "date": "2019.08.17", "title": "ЦСКА и Локо (Пд) ще приберат сериозни суми от УЕФА"}
{"url": "https://offnews.bg/kultura/hiliadi-se-sabraha-v-zheravna-za-festivala-na-narodnata-nosia-709528.html", "text": "Хиляди любители на народния фолклор се събраха в Жеравна на Международния фестивал на фолклорната носия \"Скок във времето\". Той се провежда за 12-и път и продължава и утре, предава БНТ.Всички участници задължително са облечени в носия, като мъжете може и да са в национални и четнически облекла, както и в старинни военни униформи. На фестивала не могат да се видят предмети от съвремието като фотоапарати и мобилни телефони.По традиция програмата започна с връчване на годишното отличие \"Апостол на българщината\". Призът за първи път беше връчен на жена - Екатерина Йорданова, председател на Съюза на транспортните синдикати.", "date": "2019.08.17", "title": "Хиляди се събраха в Жеравна за фестивала на народната носия"}
{"url": "https://offnews.bg/temida/povdignaha-3-obvinenia-na-zadarzhania-za-tezhkoto-ubijstvo-na-dete-v-s-709526.html", "text": "Окръжната прокуратура в Сливен повдигна три обвинения - за убийство, за блудство и за изнасилване на задържания за убийството на 6-годишното дете от сливенското село Сотиря, предава БНТ. Задържаният Мартин Трифонов е в болница под засилена полицейска охрана.Обвиненията на Мартин Трифонов са повдигнати в присъствието на служебен защитник в болницата, където е настанен. След няколкочасови преследвания вчера и оказване на съпротива, заподозреният за убийството в Сотиря беше прострелян от полицията. Има огнестрелни рани и счупвания на костите в областта на крака.Състоянието му е стабилно, адекватен е и е контактен, казаха от Сливенската болница. Направени са му две операции. По думите на лекаря поне седмица ще е необходима 21-годишният мъж да бъде изписан от лечебното заведение. По време на укриването си Мартин се върнал в дома си за кратко. Майка му го нахранила, но не съобщила в полицията.В понеделник съдът ще гледа мярката за неотклонение на Мартин. Предвидените наказанията за трите обвинения са 30 години затвор, доживотен затвор и доживотен затвор без право на замяна.Мартин вече има една присъда от 9 месеца затвор за блудство и опит за изнасилване на 14-годишно момиче, когато е бил непълнолетен. Лежал е в затвора и за кражба. Срещу него има и висящо дело в Районния съд в Сливен също за кражба.Майката и бабата на убитото момиченце обмислят да съдят лекарите, защото, по думите им, не са оказали навременна помощ на детето им. От община Сливен казаха, че имат готовност за оказване на финансова и психологична помощ на близките на детето.", "date": "2019.08.17", "title": "Повдигнаха 3 обвинения на задържания за тежкото убийство на дете в Сотиря"}
