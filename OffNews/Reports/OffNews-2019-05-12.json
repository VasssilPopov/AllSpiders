{"url": "https://offnews.bg/sviat/pendarovski-si-postavi-za-tcel-vlizaneto-v-es-i-nato-i-zapazvaneto-na-703079.html", "text": "Стево Пендаровски вече официално е новият президент на Северна Македония, след като положи клетва малко по-рано днес на официална церемония в присъствието на политици от различни страни. Единственият държавен глава на страна, която е част от ЕС, беше Румен Радев, предава БНР.\"Чувствам, че моята първа задача, като председател, предложен от политическото мнозинство, е да защитавам статуса и правата на политическото малцинство. Защото демокрацията устоява само когато различните малцинства в обществото са защитени от евентуалното своеволие на мнозинството, а затова най-често законите не са достатъчни. Политическите разлики между хората и партиите ще продължат, защото са естествени и нужни, но енергията и потенциалът на обществото могат да бъдат обединени\", заяви той пред събралото се множество.Пендаровски изтъкна, че основна цел на управлението му ще бъде влизането на Северна Македония в ЕС и НАТО, както и запазването на етническото равновесие.Политикът е известен с подкрепата си за договора с Гърция за смяната на името на държавата, както и с положителното си мнение към Запада. Именно обещанията му за европейско бъдеще на Македония му донесоха огромна част от гласовете в изборната надпревара.", "date": "2019.05.12", "title": "Пендаровски си постави за цел влизането в ЕС и НАТО, и запазването на етническия баланс"}
{"url": "https://offnews.bg/politika/petima-levi-premieri-podkrepiha-stanishev-za-evroizborite-703087.html", "text": "Петима министър-председатели от левицата в Европа, както и кандидатът за председател на Европейката комисия Франс Тимерманс казаха силни думи в подкрепа на кандидатурата на Сергей Станишев за член на Европейския парламент. На деня на Европа – 9 май - левите премиери заявиха своята солидарност и изненадаха президента на ПЕС с клип, заснет по време на неформалната им среща преди заседанието на левите премиери в Сибиу (9 май), където бе приета Декларация за бъдещето на ЕС.„Познавам Сергей от дълги години, знам колко е отдаден на Европа. Убеден съм, че човек като него трябва да бъде не само начело на социалистическото семейство в Европа, но и да ни представлява в Европейския парламент.“, заяви Педро Санчес, министър-председател и лидер на социалистите в Испания, които спечелиха убедителна победа на току-що проведените парламентарни избори в страната.Гръцкият премиер Алексис Ципрас е категоричен: „Бих желал да подкрепя кандидатурата на Сергей. Намираме се на кръстопът и във всяка страна на тези избори трябва да подкрепим прогресивните сили срещу неолиберализма, срещу възхода на крайно десните.“Подкрепата си за кандидатурата на Станишев обяви и министър-председателят на Португалия Антонио Коща: „Сергей е много добър мой приятел и изключителен ръководител на Партията на европейските социалисти. Надявам се той да остане в ЕП и да води нашето семейство на европейско ниво.“„В името на общото ни бъдеще - силна социална Европа - пожелавам всичко най-добро в кампанията на моя добър приятел Сергей.“, присъедини се и премиерът на Швеция Стефан Льовен.Общият кандидат на левицата в предстоящите еврoизбори дава подкрепата си за Станишев като „човек, който отстоява идеите за силен, социален и справедлив ЕС. Той наистина свърши изключително добра работа през последните няколко години.“Премиерът на Малта Джоузеф Мускат подчерта, че Станишев е един от най-убедените европейци, които е срещал с високо ценена работа и принос в Европейския парламент. Той допълни, че левите премиери като част от Европейския съвет винаги са срещали пълна подкрепа от него.", "date": "2019.05.12", "title": "Петима леви премиери подкрепиха Станишев за евроизборите"}
{"url": "https://offnews.bg/futbol/manchestar-siti-zashtiti-titlata-v-anglia-703086.html", "text": "Отборът на Манчестър Сити защити титлата в Англия, след като разгроми Брайтън като гост с 4:1 в двубой от последния 38-и кръг на Премиър лийг. Така \"гражданите\" станаха първия тим от 10 години насам, който дублира успеха си. В крайното класиране Сити завърши на върха с 98 точки, а втори остана Ливърпул с 97.В паралелния мач на \"Анфийлд\" между Ливърпул и Уулвърхамптън се стигна до очакван успех с 2:0 за \"мърсисайдци\", но това не стигна в битката за титлата.Двубоят на Сити срещу Брайтън имаше и своя драматичен момент, след като Глен Мъри откри за домакините в 27-ата минута. Ситиобаче направи светкавичен обрат само минута по-късно. Решителните попадения бяха дело на Кун Агуеро, Аймерик Лапорт, Риад Марез и Илкай Гюндоган. След последния съдийски сигнал беше време за парти, по време на което Сити отпразнува шумно на \"Амекс Стейдиъм\" своята втора поредна шампионска титла.Утехата за Ливърпул е, че може да триумфира в Шампионската лига, след като достигна до финала в Мадрид, където съперник ще му бъде Тотнъм.", "date": "2019.05.12", "title": "Манчестър Сити защити титлата в Англия"}
{"url": "https://offnews.bg/kultura/za-prav-pat-pokazaha-pred-publika-kajlashkoto-sakrovishte-703080.html", "text": "Кайлъшкото съкровище от 15 век, състоящо се от близо 8,5 хиляди сребърни монети, бе показано за първи път пред широката общественост днес в Плевен, предава БТА.То е най-голямата подобна находка на територията ни и една от най-големите на Балканите. Досега са обработени едва половината от монетите, като сред тях са открити 9 монети от времето на цар Иван Шишман, които са най-ранните в находката. Най-късните датират от 20-те години на 15 век. Имането е намерено случайно от затворници, работили на полето в Кайлъка.Археологът Венко Иванов коментира пред БТА, че засега е намерена една-единствена фалшива монета, която е изработена от посребрен мед.\"След смъртта на Баязид синовете му са се борили кой да го наследи, а победителят е претопил всички предишни монети, за да издаде свои. Интересно е, че плевенското съкровище не е било открито за претопяване\", допълва Иванов. Според него засега не може да се каже дали е укрито и кой го е притежавал. Най-вероятно не е търговец, защото е много голямо – може би е било собственост на местен доста заможен аристократ.Археолозите от Плевен до края на годината ще публикуват официалното научно съобщение за находката. Вероятно каталогът, в който трябва да бъдат описани всички монети, ще бъде 500-700 страници, прогнозира Венко Иванов.", "date": "2019.05.12", "title": "За пръв път показаха пред публика Кайлъшкото съкровище"}
{"url": "https://offnews.bg/analizi-i-komentari/isliamska-darzhava-tvardi-che-e-pozvoleno-da-se-atakuvat-hristiani-703083.html", "text": "Текстът на Руслан Трад е публикуван в независимия сайт за коментари, анализи и истории .Обикновено след атентат, извършен от крайна групировка, твърдяща, че убива в името на исляма, идват обвинения, че религията позволява атаки върху хора, принадлежащи към други религии, в това число на юдеи и християни. Коментатори, анализатори, партийни дейци и расистки групи от ляво и дясно, обикновено използват подобни тези, за да оправдаят ислямофобски действия или да набират последователи. В интернет изобилства от сайтове, цитиращи изказвания на радикални мюсюлмански духовници, твърдящи, че е богоугодно да бъдат атакувани „следовниците на кръста“. Тези духовници, обаче, или не познават предписанията на религията, която твърдят, че защитават, или съзнателно насърчават омразата.Появата на Ислямска държава предизвика многократно мюсюлмани едва ли не да се извиняват за действията на групировката, макар тя да няма нищо общо с религията. Атаките на група в Шри Ланка, свързана с Ислямска държава срещу християнски храмове на Великден отдавна са част от инструментите на организацията. През 2014 и 2015 година, когато ИД се разширяваше в Ирак, над един милион християни бяха под прицел, заедно с язиди, шиити и други религиозни малцинства. Църкви бяха обстрелвани, а християните се сблъскваха с ултиматум – бягство, промяна на религия или смърт. Това се харесваше на невежите радикали и срещаше мълчаливото одобрение на хората, които живеят във война от десетилетие и са склонни да подкрепят всеки, който опитва да внася някакъв – макар и извратен – ред насред хаоса.ИД прилагаше и продължава да прилага етническото и религиозното прочистване като част от своята кампания за налагане на контрол и всяване на страх. За групировката унищожаването на църкви и убийството на християни е приоритет номер две – веднага след убийството на т.нар. „еретици“ според духовниците на ИД, а именно шиитите, суфите и сунитите, които не са съгласни с организацията. Но въпреки че ИД казва, че действа в името на исляма и мюсюлманите, действията им са не само ужасяващи, но и против всеки един принцип на исляма.Всъщност, съгласно устоите на религията, действията на ИД са богохулство.Всички водещи мюсюлмански духовници и теолози обявиха атаките върху християни, както и други терористични действия, за противоположни на исляма, против шариата като юриспруденция, основана на Корана и хадисите, и ужасяващо богохулство срещу посланието на пророка Мухамад.Коранът е ясен по тези въпроси. В стих 4:59 се казва, че мюсюлманите трябва да следват пророка Мухаммад и неговия пример. Божият пратеник е изключително ясен относно това какво трябва да е отношението на мюсюлманите към християните. През 628 година, Мухамад постига договор с делегация от монаси от манастира „Св. Катерина“ в Синай. Тази обител е считана за една от най-авторитетните институции в християнството, като се вярва, че на мястото на манастира Моисей е видял божия знак, въплътен в горящия храст. Споразумението е подписано лично от пророка Мухаммад и подпечатано в Медина, а след това предадено на делегацията от манастира.По-късно, оригиналът на договора е преместен от „Св. Катерина“ от османския султан Селим I през 1517 година и днес може да се види в музея на Топкапъ в Истанбул. Когато взима документа от манастира, султанът – който приема и титлата халиф – признава обещанията, дадени от пророка Мухаммад на монасите и праща копие на споразумението в Синай. Това копие може да се види и днес в манастира и всеки може да го прочете, ако пожелае.Пророкът Мухаммад завещава безусловна защита за християните на това, което днес наричаме основни човешки права. Всички халифи са длъжни да уважават договора, чието продължителност е „до Съдния ден“ – т.е. не може да бъде развален. Подобна защита не е предложена ексклузивно за християните – в Договора от Медина, който служи като своеобразна конституция на първата ислямска държава в историята, подобни права са гарантирани и за юдеите. Техните живот, свобода, имущество и право да практикуват религията си, са гарантирани както по закон, така и според предписанията.Така, с личен пример, с договор и по Божия промисъл, пророкът Мухаммад търси установяване на мир и социална хармония между етническите и религиозни групи в териториите на новата държава. Именно тези събития са една от причините мюсюлманите да определят религията си като религия на мира.Днес има редица течения, които не само, че разглеждат исляма изкривено, но дори нарушават основни принципи на религията.Ухабитски духовници и фанатици, сподвижници на Ислямска държава твърдят, че знаят повече от самия пророк какво означава да си добър мюсюлманин. Това включва унищожаване на църкви в абсолютно нарушение на завета на Мухаммад. Уахабитите заявяват, че искат да подражават на времената, в които е живял пророкът. Ислямска държава и т.нар. им „халиф“ искат да възстановят оригиналния халифат, който да представлява цялата умма или мюсюлманската общност. Техните действия и учения, обаче, са в пълен противовес на държавата, създадена от Мухаммад през 622 година.Дори тактиките, които използват – като например атентаторите – са пример за нарушение на завета и предписанията, завещани от пророка и предадени през Корана и хадисите. Самоубийството е забранено в исляма, както в другите авраамически религии. То, както и убийството са еднакво силни нарушения. Самоубийството като вид мъченичество се появява в исляма през 20-ти век, след като през 19 век се появява като тактика сред анархистите в Русия.Убийството е организационен принцип на Ислямска държава, не на исляма.ИД, както и Ал Кайда, почитат смъртта – както на чуждите, така и на своите. Мюсюлманите казват „иншаллах“, за да покажат смирението си пред божията воля. Светът около нас винаги е бил израз на тази воля, докато идеологията на ИД е бунт срещу света като такъв и всеки в него. Бойците на групировката казват, че обичат смъртта, както останалите хора обичат живота. Това е причината ислямските учени да определят ИД като култ към смъртта.Ето защо, когато мюсюлманската общност по света заклейми атаките в Шри Ланка, това не е пример за политическа коректност или израз на страх от възможни отмъщения, а защото бойците на Ислямска държава нарушават божествения закон, завета на самия пророк Мухаммад и посланието, което носи исляма от създаването си. Дори за най-консервативните мюсюлмани, атентатите са атаки към честта и авторитета на пророка.Според предписанията, ако пророкът Мухаммад не е твоят водач по пътя към Бог, то тогава не си мюсюлманин. С нарушаването на основните завети на божия пратеник, терористите, извършили атаките в Шри Ланка – както и всички терористи, убивали в името на религията – застават директно срещу исляма, а идеологията, която следват е считана за богохулство.", "date": "2019.05.12", "title": "'Ислямска държава' твърди, че е позволено да се атакуват християни. Ислямът отрича това"}
{"url": "https://offnews.bg/politika/ninova-zadkulisieto-naznachi-porozhanov-i-borisov-e-zavisim-ot-nego-703084.html", "text": "„Моралът\" на Борисов се сблъска със задкулисието - и второто победи. Операция \"чисти ръце\" катастрофира. Това заяви председателят на БСП Корнелия Нинова в Асеновград. Тя припомни думите на премиера, който е казал, че ГЕРБ поемат морална отговорност за апартаментите и къщите за гости, и дори само при съмнения напускат постовете си. „Не съмнения, а факти има за министър Порожанов, но Борисов не смее да му поиска оставката. Защо? Защото не е негов министър. Защото друг го назначи начело на министерството с най-сериозен бюджет за \"усвояване\", допълни тя. „А какво стана с министрите Горанов и Ангелкова? За едни - само при съмнения, за други – не, дори и при доказателства. Задкулисието управлява и Борисов е зависим от него“, категорична бе Нинова.По думите ѝ така никога няма да има справедливост. „Ще продължават да крадат милиони от парите на народа, а на него да подхвърлят трохи. Затова Борисов не иска да подаде оставка при загуба, докато не си гарантира следващ главен прокурор, който да не го закача“, допълни тя. Нинова каза, че решението е в три действия: преди избора на главен прокурор - промяна в правомощията му, ограничаване на безконтролната му власт и поставяне на неговите актове под съдебен контрол. Второто е нов закон за КОНПИ и трето - Европейска прокуратура, начело с Кьовеши. „Справедливост може да има“, заключи лидерът на левицата.", "date": "2019.05.12", "title": "Нинова: Задкулисието назначи Порожанов и Борисов е зависим от него"}
{"url": "https://offnews.bg/koloezdene/germanetcat-paskal-akerman-specheli-vtoria-etap-v-dzhiroto-703089.html", "text": "Германецът Паскал Акерман от Bora-Hansgrohe спечели с финален спринт втория етап от колоездачната обиколка на Италия, след като успя да изпревари в последните метри Елиа Вивиани от Deceuninck - Quick-Step. Розовата фланелка на лидер запази словенецът Примож Роглич от Jumbo-Visma, след като завърши с основната група.25-годишният Акерман измина разстоянието от 205 километра от Болоня до Фичекио за 4:44:43 часа в дъждовното време, като това бе първа етапна победа за него при дебюта му в Джирото.\"Това беше първи шанс за етапна победа и успях да го направя. Бях супер мотивиран\", каза Акерман.С неговото време финишираха Вивиани и Кейлъб Юън. Малшанс в спринта имаше Оливие Льо Гак от Groupama-FDJ, който падна 500 метра преди финала.Роглич, който спечели бягането по часовник вчера, запази розовата фланелка на лидер в генералното класиране с аванс от 19 секунди пред Саймън Йейтс от MITCHELTON-SCOTT и 23 секунди пред Винченцо Нибали от BAHRAIN MERIDA.Третият етап в понеделник е с дължина от 220 км между Винкио и Орбетело. Обиколката на Италия завършва на 2 юни във Верона.", "date": "2019.05.12", "title": "Германецът Паскал Акерман спечели втория етап в Джирото"}
{"url": "https://offnews.bg/dw/reshavashtiat-izbor-v-istanbul-zavisi-ot-kiurdite-703090.html", "text": "Преди шест седмици именно вотът на кюрдските гласоподаватели се оказа решаващ. Макар и само с няколко хиляди гласа преднина, той осигури победата на кандидата от Народнорепубликанската партия (НРП) Екрем Имамоглу в Истанбул. За крехката победа на Имамоглу допринесе и прокюрдската Демократична партия на народите (ДПН).Ръководството на партията умишлено оттегли кандидатите си в някои градове и вместо това призова да се гласува за кандидата от НРП, за да се предотврати победата на Ердоган. Този план проработи в Истанбул, Анкара, Адана и Анталия, където кандидатите на НРП спечелиха с малка преднина пред консервативната ислямска Партия на справедливостта и развитието (ПСР).За кого ще гласуват кюрдите?В Истанбул победата виси на косъм. След като изборите за кмет в Истанбул бяха анулирани, с напрежение се очаква новият избор на 23 юни. Политическите опоненти на Ердоган сега са обезпокоени, че кюрдските избиратели този път могат да проявят по-малко солидарност с опозицията. Причината: Реджеп Тайип Ердоган прави усилени опити да се хареса на кюрдските гласоподаватели.За първи път от 2011 г. насам на лидера на Кюрдската работническа партия (ПКК) Абдуллах Йоджалан бе разрешен контакт с външния свят. Разрешението на турското правителство дойде неочаквано. Двама от защитниците на Йоджалан, които са го посетили в затвора, предадоха и посланието му, отправено към кюрдите: да не залагат повече на насилие, а да търсят политически решения. От 20 години насам Йоджалан е държан под строг режим на почти пълна изолация в затвора на остров Имралъ.Без нов мирен процесОсобено в турските социални мрежи усилено се спекулира, че е възможно Ердоган да подеме нов мирен процес с кюрдите, за да си осигури благоразположението на кюрдските избиратели в навечерието на избора в Истанбул. Подобна стратегия вече е била прилагана. Между 2012 и 2015 година правителството на Ердоган полагаше усилия за мирно решаване на кюрдския конфликт, но те бяха прекратени след парламентарните избори през юни 2015 г.Според наблюдатели, това е станало, защото по-меката позиция на управляващите спрямо ПКК накарала редица отявлени националисти да се отдръпнат от ПСР. След провала на преговорите отново се стигна до засилване на терористичните атаки от страна на ПКК, както и до кръвопролития в Югоизточна Турция.Сега обаче няма конкретни белези за това, че турското правителство е готово да води нови преговори с кюрдите.Президентът Ердоган дори категорично заяви: „Не, за мирен процес изобщо не може да става дума“.Не е ясно също и това дали евентуалното ухажване на кюрдските избиратели ще се отрази на изборния резултат в Истанбул. Ръководството на прокюрдската ДПН сигнализира, че ще продължи да подкрепя опозиционния кандидат Екрем Имамоглу.Пренебрегване на народната воляОт 2016 г. насам Ердоган отстрани демократично избраните кюрдски кметове и общински съветници в общо 97 общини с кюрдско население, подменяйки ги с представители на управляващата ПСР. Мотивът за това беше, че въпросните избраници си сътрудничели със забранената ПКК. 40 обвиняеми са все още са в предварителния арест. Като коз в ръцете на правителството послужи фактът, че през лятото на 2015 г. милициите на ПКК окупираха няколко града и ги обявиха за автономни зони.На местните избори през април Демократичната партия на народите (ДПН) успя да отвоюва от ПСР близо 50 общини. Въпреки това кюрдите не вярват, че от техния глас ще зависи нещо. Президентът Ердоган заяви още по време на предизборната кампания, че отново ще назначи административни управители на общините, ако кюрдските кандидати на ДПН постигнат големи успехи. Това неуважение на народната воля в Югоизточна Турция гневи много кюрди. Президентът Ердоган няма да успее да ги умилостиви само с един символичен жест спрямо Йоджалан.", "date": "2019.05.12", "title": "Решаващият избор в Истанбул зависи от кюрдите?"}
{"url": "https://offnews.bg/futbol/levski-iznenada-fenovete-si-na-gerena-i-se-doblizhi-do-tcska-video-703092.html", "text": "Левски стигна до изразителна победа над Черно море с респектиращото 5:1 в среща от плейофите на Първа лига, играна на стадион \"Георги Аспарухов\".\"Сините\" играха с настроение, а произлезлите от школата на 26-кратните шампиони Станислав Иванов и Илия Юруков събират все повече симпатии, след като блеснаха с асистенции на голмайсторите Станислав Костов (16'), Паулиньо (19') и Давиде Мариани (32').През втората част добрата игра на домакините продължи. Костов заби своето второ попадение в мача и 24-то в първенството. В края на срещата младият Иванов (83') също се разписа, а Дани Кики (86') отбеляза почетен гол за \"моряците\".Така Левски се вече има 65 точки в актива си и се доближи на 4 от втория ЦСКА. Черно море пък продължава да е на 6-ото място с 48 пункта, с 2 по-малко от Ботев Пловдив.", "date": "2019.05.12", "title": "Левски изненада феновете си на Герена и се доближи до ЦСКА (видео)"}
{"url": "https://offnews.bg/sviat/radev-s-makedonia-spodeliame-obshta-istoria-kultura-religia-i-ezik-703091.html", "text": "\"България очаква нова динамика и наваксване на изоставането в работата на Съвместната мултидисциплинарна експертна комисия по историческите и образователните въпроси между България и Република Северна Македония.\" Това заяви президентът Румен Радев пред журналисти днес в Скопие, след като присъства на церемонията по встъпване в длъжност на президента на югозападната ни съседка Стево Пендаровски. Президентът Радев беше единственият държавен глава от държава-членка на Европейския съюз и първият провел двустранна среща със Стево Пендаровски след встъпването му в длъжност. В Скопие българският президент проведе среща и с председателя на парламента Талат Джафери.\"Дълг на българския президент е да присъства на встъпването в длъжност на президента на братска Република Северна Македония\", посочи Румен Радев и определи като много ползотворни разговорите и с председателя на парламента, и с новия президент Стево Пендаровски. „Очаквам много. Споделихме теми от широк спектър, които касаят и европейската, и евроатлантическата перспектива на Република Северна Македония и нашите двустранни отношения“, подчерта държавният глава.  По думите на Румен Радев, България трябва да следва европейски подход към Република Северна Македония и да подкрепя нейните усилия за покриване на критериите за членство в ЕС. Европейската и евроатлантическата интеграция на югозападната ни съседка е от изключително значение за страната ни, добави президентът. „Защото, както казах и на двамата, ние сме си най-близки на Балканите. Хората от двете страни на границата споделят обща история, култура, религия и език. От друга страна ние трябва да подхождаме към Македония на основата на европейските ценности за добросъседство и да прилагаме европейските принципи и критерии, когато отстояваме нашия национален интерес“, подчерта още държавният глава.\"В рамките на преговорите за подписването на двустранния договор за добросъседство не сме притискали Република Северна Македония с някакви ултиматуми за срок, но ние очакваме, както заявих днес много ясно, че дейността на тази комисия трябва да има и по-голям, по широк спектър и не може да продължава до безкрай\", коментира Румен Радев. По думите му България очаква всички неща, които трябва да се случат по договора, да залегнат и в учебниците, книгите, медиите, съзнанието и нагласите на хората, защото един ден може да се окаже, че Република Северна Македония отдавна е формален член на ЕС, а има останали спорни въпроси, които може да създават проблеми, което не е в духа на две държави-членки на ЕС. „Това означава да имаме категорична и силна подкрепа за европейската перспектива на Република Северна Македония. Разбира се, не безусловна, но с ясни и откровени условия, така че ние да бъдем абсолютно предсказуеми и да знаем накъде вървим и какво изискваме“, посочи държавният глава. Условия, които да са базирани изцяло на европейските принципи и ценности за добросъседство и на европейските утвърдени механизми за отстояване на националния интерес. Смятам, че така ще имаме една много добра перспектива, една ефективна подкрепа от наша страна, за да имаме ефективно, а не формално обединена Европа, добави президентът. По време на срещата им в Скопие президентът Румен Радев е отправил и покана към президента Стево Пендаровски да посети страната ни.", "date": "2019.05.12", "title": "Радев: С Македония споделяме обща история, култура, религия и език"}
{"url": "https://offnews.bg/izvan-terena/stoichkov-kade-sam-padal-kade-sam-staval-no-ne-sam-se-oplakval-703074.html", "text": "Как се чувстваш, Христо?- Емоцията е много голяма, защото в САЩ започна всичко за българския футбол. Първата победа на световно първенство през 1994 г. През 2019 г. се навършват 25 години от спечелването ми на \"Златната топка\". Тук играх три години в Чикаго Файър, тук завърши моята кариера. Невероятна вечер! Искам да благодаря на всички хора, на организаторите, които направиха това мероприятие страхотно. Видях едни щастливи и горди хора. Благодарение на тях сме израснали и сме ги радвали по стадионите, когато сме побеждавали и сме вкарвали голове.Тази книга тежи 1 кг - труден ли беше пътят на \"Историята\"?- За мен беше лесен, защото съм го изживял. За Владо Памуков беше трудно, защото в продължение на две години не е лесно да пишеш, да се сещаш за неща. Имало е ситуации, за които той ме е подсещал. Много голяма част от времето Владо е прекарал с мен по самолети, хотели, лагери мачове. Знаеше много от нещата, но все пак две години труд не е лесно, защото искахме да покажем на хората кой съм. Вътре в книгата има и хубави неща, има и лоши. Не съм спестил на никой нищо, защото ако го спестиш, това няма да си ти. Обичам да представям нещата такива, каквито са. За някои хубави, за някои - лоши, както ги приемат.Къде съм падал, къде съм ставал, но не съм се оплаквал. Продължавал съм напред и съм се старал винаги да бъда аз. Това, което съм си поставил за цел и за моя мечта, се сбъдна. Оттук нататък си гледам внучката, правя си кефа и по-малко зор, защото времето минава. Хората отдавна са направили равносметката кой къде е. Затова казвам, че съм щастлив. Не искам да ме сравняват с никой. Не е хубаво и да сравняват някои от младите футболисти, тези \"новите\" няма да дойдат. Те си имат собствен живот, а когато нямаш нещо начертано и някакви цели, е много трудно да го постигнеш.\"Златната топка\" е и за всички българи. Всички казаха, че много се гордеят с теб и ти си като национално богатство за всички нас.- Още като много малък, когато за първи път видях победителя за \"Златната топка\" през 1977 г. - Кевин Кийгън, си казах: \"Защо и аз да я нямам един ден?\" И започнах да преследвам тези цели. Но се постигат с много труд. Когато за първи път видях българин да държи \"Златна обувка\" в ръцете си, лека му пръст на Гошо Славков, тогава си казах: \"Бат Гошо е от Пловдив. И аз искам да имам такава \"Златна обувка\". Моята цел беше като неговата - да вкарам повече голове и да стана носител на този приз. Стана това през 1989 г. с всички мои съотборници в ЦСКА, някои вече не са между нас, но на трофея всяко име е написано.", "date": "2019.05.12", "title": "Стоичков: Къде съм падал, къде съм ставал, но не съм се оплаквал"}
{"url": "https://offnews.bg/analizi-i-komentari/izborat-e-vash-703085.html", "text": "Миналата неделя за мен и за нашия екип беше едно от най-незабравимите и емоционални предавания в шестгодишната история на \"120 минути\". Благодарим ви за писмата, за съобщенията, които получихме oт цялата страна и от чужбина с оценка за нашия труд. В рамките на три часа имахме възможността да проследим на живо литургията на папа Франциск от центъра на София, което за нас беше и професионално предизвикателство, и чисто човешка радост, която се случва веднъж в живота. На следващия ден пък бяхме в Раковски. Оттогава цяла седмица си мисля за една част от проповедта на папата, която силно ме разтърси. Става дума за психологията на гроба, която \"оцветява всичко с примирение и ни кара да се отдадем на утешителното чувство на самосъжалението, което като молец разяжда нашата надежда\". Всъщност тези думи описват как, когато вярата в една общност се изпарява, хората потъват в дребнавост. А нашата дребнавост често се изразява в страх от контакта със света около нас. Ние не разбираме света, а на света не му пука особено за това.Наред с всички забавни конспиративни теории, с недоумение наблюдавах как бяха подстрекавани страховете на хората, че папата \"идвал, за да ни накара да приемаме бежанци\". Доста странен момент за подобна мисъл. Защото се намираме във време, в което бежанският натиск към Европа намаля над 10 пъти в сравнение със ситуацията преди три години. През последната година бежанците влизаха предимно през Испания. Но както каза Франциск в Скопие: \"Ние свикнахме да ядем твърдия хляб на дезинформацията и се превръщаме в затворници на отхвърлянето, на етикетите и презрението\". Истинският християнин не мрази. Добрият човек не мрази. Вярата в Господ не е равна на вярата в Светия синод или в една или друга личност. Вярата е нещо доста по-лично.Между другото, много обвинения се изсипаха срещу българските митрополити, но никога не трябва да забравяме, че и Светият синод е колективен орган на хора с различно мнение. През седмицата чухме и двама митрополити, чиито думи същопрозвучаха обединяващо и смирено. Те намекнаха, че са имали различна позиция за посещението на папата, но в крайна сметка са се съобразили с мнозинството. Всеки може да направи своите изводи, но ако сме истински вярващи, можем ли да ги съдим? И изобщо трябва ли да съдим и назидаваме някого?Замислете се, в България прозвучаха толкова човешки и хубави думи, че на мен лично много ми се иска да запомним тях. Думите на папа Франциск към децата в Раковски, призивът му към съпрузите никога да не завършват деня с война. Призивът му към младите да си говорят по-често с възрастните хора, които са пазителите на нашите корени и нашата вяра. Чухме и видяхме толкова много хубави неща. Получихме толкова много храна за размисъл, примирение и помирение. И като се замислим колко рядко ни се случва това, спомените и доброто усещане стават още по-силни.Как на този фон да съдиш, да заклеймяваш, да се ядосваш?Не е нужно. Нека веднъж останем с усещането, че се е случило нещо хубаво, нещо човешко, нещо достъпно. Да, случи се и се случи пред очите ни. Важно е чрез тези преживявания да си направим изводите за нашия собствен живот. Без конспирации,разделения, фили, фоби и спорове, в които да си \"мерим\" вярата. Понякога има чисто човешки емоции и радости, които трябва да изживеем без песимизъм и подозрителност. Като нормални хора.", "date": "2019.05.12", "title": "Изборът е ваш"}
{"url": "https://offnews.bg/112/treti-den-prodalzhava-izdirvaneto-na-zapodozrenia-za-ubijstvoto-na-zhe-703069.html", "text": "Трети ден продължава издирването на мъжа, заподозрян за убийството на 38-годишна жена от Костенец - Стоян Георгиев Зайков.Починалата Милена Шишкова беше открита близо до дома ѝ. Предположенията са, че извършител е бившият ѝ партньор, който е на 43 години.Заподозреният е криминално проявен с обвинения за кражби и увреждане на чужда собственост, лежал е и в затвора.Зайков е издирван с хеликоптер и дронове, но засега огледите остават без резултат.Освен това се обхождат районите в планината край Костенец – лагери, землища, изоставени постройки. ", "date": "2019.05.12", "title": "Трети ден продължава издирването на заподозрения за убийството на жена в Костенец"}
{"url": "https://offnews.bg/futbol/iuventus-smenia-rajeto-sled-poveche-ot-100-godini-703075.html", "text": "Италианският хегемон Ювентус показа официално екипите, с които футболистите на гранда от Торино ще играят в домакинските си мачове през сезон 2019/20 година.Веднага направи впечатление липсата на традиционните за клуба вертикални райета, което предизвика различни реакции у феновете на \"Старата госпожа\".За първи път от повече от 100 години райетата няма да присъстват на фланелките на торинци, които са в серия от осем поредни титли в Италия.Лявата страна на фланелката е изцяло черна, а дясната - бяла. В новия екип се забелязва и розов вертикален елемент. Новите екипи ще бъдат показани още тази вечер. Футболистите на Макс Алегри ще излязат с тях при гостуването си на Рома.", "date": "2019.05.12", "title": "Ювентус сменя райето след повече от 100 години"}
{"url": "https://offnews.bg/leka-atletika/rekordi-i-super-rezultati-na-maraton-varna-kenijtci-triumfiraha-na-4-703077.html", "text": "С рекорди на трасето и изключително силни резултати ще се запомни четвъртото издание на Маратон Варна, в който участваха 1030 атлети от 36 държави, сред тях 32 елитни бегачи от традиционно силните школи в Африка.Шампиони в класическия маратон на 42.195 км станаха представители на Кения, а при мъжете четирима „слязоха“ под досегашното върхово постижение. Особено впечатлява резултатът на шампиона Осеа Тюей, финиширал за 2.16:35 ч. – с близо три минути по-бързо от досегашния рекорд на трасето.Кениецът изненадващо срещна много силна съпротива от европеец – Артьом Подубни от Украйна водеше до 30-ия километър, но след това Тюей „включи на директна скорост“, устреми се непоколебимо към финала и провокира останалите също да финишират със силни резултати. Така кениецът записва втора поредна победа в българската верига от маратони, след титлата в Стара Загора преди месец и половина. Той се очертава и основен фаворит за големия джакпот от 20 000 лв. за най-добро представяне във веригата.Неговото лидерство за впечатляващата премия може да оспори кенийката Рут Матебо. Сега, във Варна, тя победи с 2.43:54 ч., като защити титлата си от миналата година и записа трета поредна победа в морската столица. Наред с това Матебо подобри с повече от минута собствения си рекорд на трасето от преди две години. Рут има едно второ място от маратона в Стара Загора тази пролет, което означава, че състезанието през есента в София ще определи кой ще спечели големия бонус. Най-бързи в големия маратон от българите бяха Илия Куцаров, финиширал 10-и с 2.43:42 ч. и осмата при жените Борислава Видева с 3.35:54 ч.ПРИЗЬОРИТЕ МАРАТОН ВАРНА 201842.195 км МЪЖЕ: Осеа Тюей (Кен) 2.16:35 ч., Хамис Бакари (Мар) 2.17:21, Жан Симукека (Руанда) 2.18:14 ч.ЖЕНИ: Рут Матебо (Кен) 2.43:54 ч., Керълайн Чероно (Кен) 2.47:59, Джейн Мбого (Кен) 2.50:14 ч.21 км МЪЖЕ: Уайклиф Бивот (Кен) 1.05:19 ч., Матю Косгей (Кен) 1.05:29, Багаза Абделаз Мар) 1.05:47 ч.ЖЕНИ: Рут Мбата (Кен) 1.15:05 ч., Джойлайн Чемутай (Кен) 1.16:48, Юлитер Тануи (Кен) 1.18:50 ч.10 км МЪЖЕ: Иво Балабанов (Бъл) 33:01 мин., Стоян Владков (Бъл) 33:08, Стефан Гаврил (Рум) 33:19 мин.ЖЕНИ: Маринела Нинева (Бъл) 39:09 мин., Адриана Попарсова (Сев. Мак) 39:43, Силвия Георгиева (Бъл) 40:24 мин.", "date": "2019.05.12", "title": "Рекорди и супер резултати на Маратон Варна, кенийци триумфираха на  42.195 км"}
{"url": "https://offnews.bg/izvan-terena/v-ochakvane-na-mavis-chibota-703081.html", "text": "Голмайсторът на израелското първенство Мавис Чибота ще облече от лятото фланелката на Лудогорец. Нападателят на ДР Конго беше привлечен в Разград през зимата, но шефовете на \"орлите\" не успяха да убедят настоящия му клуб Бней Йехуда от Тел Авив да го пуснат веднага и трябва да изчакат края на сезона, за да го видят в редиците си.Вероятно всички в Разград са нетърпеливи вече да го видят на терена на \"Лудогорец Арена\" след малко противоречивия сезон на отбора. Не по-малко нетърпелива е и младата ни актриса Станислава Коцева, която е голям персонален фен на Чибота, както и на Бней Йехуда наред с Реал Мадрид и Берое.Запознаваме се с атрактивната дама на , посветено на полуфинала реванш в Шампионската лига между Аякс и Тотнъм. Станислава ни впечатлява с интереса си към футбола, който контрастира с въпроси като \"Кой играе?\", който чуват често мъжете.Станислава има сериозен стаж като запалянко. Като дете е фен на ЦСКА, но последните събития около клуба я дистанцират и тя насочва симпатиите си към Берое. \"А и Ваня Джаферович е свързан с Берое\", обяснява ни търпеливо. Тя живее в известен период от Испания, където става свидетел колко голям социален феномен е футболът.Клубът от град Аликанте, в който тя е по това време, влиза в Примера, и всички полудяват буквално и преносно от радост. Хората излизали от офисите и се радвали като деца. С Испания е свързана и другата й голяма футболна любов - Реал Мадрид по времето на легендата Раул Гонзалес. Любимият й играч в момента е Лука Модрич, който спечели и Златната топка за 2018 година.Така стигаме до Мавис Чибота и Бней Йехуда, което определено не е типичния избор за един футболен фен, а какво остава за фенка. Оказва се, че тя е свързана по произход с Израел и се привързва към Бней Йехуда покрай пътуванията си до Тел Авив. За незапознатите - Бней Йехуда е един от столичните отбори в Израел. Станислава поддържа контакти с хора в клуба, а при едно от идванията си в България за предсезонна подготовка те я канят да гледа контролата им с Миньор Перник. На трибуните на терена на Националната футболна база в Бояна тя е единственият фен на Бней Йехуда, а отвсякъде е заобиколена от колоритни привърженици на Миньор, чиято специфична реч и изрази продължават да я забавляват.Питаме няма ли да стане фен на Лудогорец заради Мавис Чибота, а и разградчани също играят в зелено като Берое. \"Не, няма шанс, но него ще го следя, защото е чудесен\", отсича в отговор единствената фенка на Бней Йехуда, която сме виждали с очите си.", "date": "2019.05.12", "title": "В очакване на Мавис Чибота"}
{"url": "https://offnews.bg/futbol/ventci-stefanov-prodava-vrataria-si-v-anglia-ili-germania-703059.html", "text": "Английските Уест Хям и Уулвърхямптън, както и германският Волфсбург имат сериозен интерес към вратаря на Славия Антонис Стергиакис, пише “24 часа”.Италиански мениджър вече работи по евентуална сделка. Президентът на “белите” Венцеслав Стефанов е пътувал до Гърция, за да говори с бащата на талантливия вратар относно бъдещето му. Стергиакис е младежки национал на южната ни съседка.Вратярят със сигурност ще напусне тима от “Овча купел” след края на първенството. Той беше близо до трансфер и през зимата, но тогава отказа оферти от Локомотива Загреб и холданския Ден Бош.От началото на сезона стражът е взел участие в 16 шампионатни мача на Славия. За последно той игра при загубата с 2:3 от Септември в средата на април.", "date": "2019.05.12", "title": "Венци Стефанов продава вратаря си в Англия или Германия"}
{"url": "https://offnews.bg/112/mazh-prostrelia-zhena-si-i-svoj-sased-i-se-samoubi-703073.html", "text": "64-годишен мъж от сливенското село Трапоклово простреля жена си и свой съсед и след това се самоуби, съобщи bTV.Мъжът е стрелял със законно притежавана ловна пушка.Стрелбата станала днес предиобе. Мъжът отишъл при жена си, която работи в заведение на Петолъчката, стрелял по нея, прибрал се в селото и отишъл в дома на съседа си. Прострелял го с няколко куршума в главата и тялото.След това мъжът се върнал вкъщи и се самоубил.Жената и съседът на стрелеца са тежко ранени. Те са откарани в сливенската болница в критично състояние. Оперират ги по спешност.Мотивите за действията на стрелеца все още не са ясни.", "date": "2019.05.12", "title": "Мъж простреля жена си и свой съсед и се самоуби"}
{"url": "https://offnews.bg/politika/radev-dialogat-mi-s-izpalnitelnata-vlast-e-truden-zaradi-beznakazanat-703063.html", "text": "Диалогът ми с изпълнителната власт е труден и то е поради безконтролното управление и безнаказаната корупция.Това заяви пред журналисти в Асеновград президентът Румен Радев, цитиран от БТА.Той подчерта, че има важни теми, по които е наложително да се постигне съгласие, а като пример той посочи привличането на стратегически инвеститор в областта на автомобилостроенето.Специално за завода на \"Фолксваген\" аз поканих германския президент, имах много ползотворни разговори с него и с водената от него делегация, подчерта държавният глава.\"Изрично по мое настояване посетихме водещо немско предприятие в района на Пловдив, за да може чрез немските медии да стигне до широката немска общественост посланието, че нашият модел на икономическо сътрудничество е успешен, че България е надеждна и перспективна дестинация\", добави той.Румен Радев бе в Асеновград по повод на празника на града. Той прие строя на почетните роти на Четвърти артилерийски полк и поздрави асеновградчани.", "date": "2019.05.12", "title": "Радев: Диалогът ми с изпълнителната власт е труден заради безнаказаната корупция"}
{"url": "https://offnews.bg/gimnastika/maria-gigova-e-optimist-za-evropejskoto-v-baku-703064.html", "text": "Една от легендите на българската художествена гимнастика Мария Гигова е оптимистично настроена за предстоящото Европейско първенство в Баку, Азербайджан. Членът на Техническия комитет към международната централа похвали състезателките от националния тим.Гигова изгледа контролното състезание в зала „Раковски”, което се проведе в събота, 11 май. Тя отбеляза и големия прогрес на ансамбъла при девойките, който също ще участва на шампионата.„Аз видях, че всички са в отлична форма, но има някои детайли, върху които трябва малко повече внимание. Радостна съм, че показаха една много силна програма и ще имат шанс да се преборят за отборната надпревара”, сподели Мария Гигова.Колкото до представянето на ансамбъл-девойки, някогашната националка сподели: „ За малкото време от държавното първенство досега, мисля, че момичетата са постигнали много в положителна посока. С много сложни съчетания са, особено в лентите. Може да се каже, че играят програма за жени, а се справят много добре. Оптимист съм за представянето им.”Мениджърът на националния тим-индивидуално Бранимира Маркова също сподели своите виждания преди първенството: „Илиана смята, че са много добре подготвени. Представиха се добре на контролното, очаква ни много сериозна конкуренция на Европейското първенство, както винаги. Надявам се да успеят да си изиграят съчетанията без грешки.”Националният тим пътува за Баку във вторник, а делегацията ще бъде предвождана от президента на родната федерация Илиана Раева.„Виждам един много голям напредък от изключително сериозната работа, която вложихме в последната седмица. Много голям напредък има ансамбъл-девойки. Много осезаем напредък, по-спокойни са децата, не правят груби грешки”, сподели Илиана Раева.В навечерието на Европейското първенство Ина Ананиева влезе в щаба на ансамбъла при девойките като съветник на Вяра Ваташка и Цветелина Найденова.„Огромният опит, който има Ина Ананиева, естествено, че повлия много положително и се радвам, че се съгласи и отзова, защото Вяра Ваташка и Цветелина Найденова са много талантливи треньори, но нямат опит. Това им е първо треньорство, ако мога така да се изразя. И опитът на един такъв треньор с по-дълъг стаж е от голяма полза”, сподели Илиана Раева.Ансамбълът-девойки е в състав: Карина Димитрова, Жанина Георгиева, Александра Кьосева, Яна Момчилова, Маргарита Василева и Моника Заркова.Европейското първенство ще се състои от 16 до 19 май в Азербайджан.", "date": "2019.05.12", "title": "Мария Гигова е оптимист за Европейското в Баку"}
{"url": "https://offnews.bg/sviat/samolet-se-prizemi-po-korem-v-mianmar-703071.html", "text": "Самолет на \"Мианмар нешънъл еърлайнс\" се приземи само със заден колесник на международното летище в Мандалай. Предният колесник на самолета не се е отворил, съобщиха световните медии.Произведеният в Бразилия самолет \"Ебраер 190-LR е допрял пистата първо със задния си колесник, след което носът му се е наклонил напред и е заорал полосата под дъжд от искри, преди да спре.На борда на самолета е имало 82-ма пътници и седемчленен екипаж. Няма пострадали. Пилотът е уведомил още във въздуха контролната кула за проблема с предното шаси. Преди да предприеме аварийното кацане, капитанът, който освен това е инструктор, е извършил процедурата за опразване на резервоарите с цел олекотяване на машината.Пилотът Мят Мое Аун бе обявен за герой в социалните мрежи. Появиха се снимка как се ръкува на пистата с главния министър на региона на Мандалай.", "date": "2019.05.12", "title": "Самолет се приземи 'по корем' в Мианмар"}
{"url": "https://offnews.bg/sviat/meksikanskata-politcia-otkri-35-trupa-pri-obiski-v-guadalahara-703058.html", "text": "Мексиканската полиция откри 35 трупа при четири обиска в Гуадалахара, съобщи главният прокурор на щата Халиско Херардо Солис, съобщиха ДПА и БТА.По думите му в жилищна сграда в квартала \"Кампанарио\" били намерени 27 мъртви тела, от които засега само две са идентифицирани. Следователи издирват други трупове в сградата.Солис добави, че при друг обиск в централния квартал \"Кинта Веларде\" били открити останките на още седем души.Разследването на място върви бавно заради разлетите киселини и сода каустик, които не позволяват на следователите да престояват повече от 20-30 минути, каза прокурорът.Още един труп е открит в община Тлахомулко, югоизточно от Гуадалахара. Там са арестувани четирима души.Понастоящем около 40 хиляди души се водят безследно изчезнали в Мексико. Миналата година в страната имаше регистрирани над 33 хиляди убийства, повечето от които свързани с организираната престъпност.", "date": "2019.05.12", "title": "Мексиканската полиция откри 35 трупа при обиски в Гуадалахара"}
{"url": "https://offnews.bg/obshtestvo/bls-poiska-barzo-dogovariane-na-promeni-vav-finansiraneto-na-lecheniet-703060.html", "text": "На извънреден събор Българският лекарски съюз реши възможно най-бързо да се договори увеличение на недофинансираните клинични пътеки за лечение на деца, бременни, както и тези в областта на пулмологията, съобщиха от организацията.БЛС посочва в декларация, че подкрепя исканията на педиатрите от Специализираната болница по детски болести \"Проф. д-р Иван Митев\", които протестираха през седмицата с искане за увеличаване на заплатите и отпадане на лимитите за лечения на деца в болницата.От БЛС посочиха като най-наложителна мярка отпадане на лимитите за броя легла по клиники в педиатрията, като ограничението да е общо за броя легла за педиатричните болници и отделения.Те настояват и за увеличаване на цените на педиатричните клинични пътеки от 1-во до 3-то ниво още в рамките на сега действащия Анекс към Националния рамков договор 2018 (НРД 2018), като за тази цел се използва резерва на НЗОК. Предлага се и въвеждане на потребителска такса за преглед на дете, която да бъде поета от държавата.Лекарите искат да се отпуснат допълнителни средства в размер на 6% от резерва на НЗОК, които да се използват за доболнична помощ още в рамките на сега действащия Анекс към НРД 2018.Лекарите настояват и за изплащане на т. нар. \"надлимитна дейност\" на болниците на стойност 153 млн. лв. с икономии реализирани от бюджета за болничната помощ за 2019 г. Не на последно място от БЛС искат и достойно заплащане за всички работещи в здравния сектор, което да се реализира чрез реално остойностяване на труда на медицинските специалисти.", "date": "2019.05.12", "title": "БЛС поиска бързо договаряне на промени във финансирането на лечението на деца"}
{"url": "https://offnews.bg/112/vzriviha-zabolekarski-kabinet-na-makedonsko-semejstvo-v-sandansko-selo-703065.html", "text": "Зъболекарски кабинет на македонско семейство е взривен в санданското село Ново Делчево през миналата нощ, съобщи в. „24 часа“.Семейството е от македонския град Радовиш. Те наели помещението, което е на първия етаж на кметството. Стоматолозите идвали да работят в кабинета в петък, събота и неделя.В събота стоматолозите имали пациенти до 22.30 часа, след което се прибрали в Сандански. Около от 3:00 часа съседи чули силен гръм и веднага се обадили на кмета Валентин Апостолов.„Пожарната дойде много бързо, но въпреки това всичко в кабинета е изгоряло. Обадих се на семейството и те дойдоха веднага от Сандански до селото. Оборудването им за около 20 000 лева е тотално унищожено\", обяснява Апостолов.Не са засегнати съседният лекарски кабинет, както и помещенията на кметството.Вероятно взривът със запалителна течност е хвърлен през прозореца. В кметството няма охранителни камери и за момента виновникът не е известен. Според местните съпрузите не били конфликтни хора и работели съвестно и на малко по-ниски цени, затова предполагат, че взривът може да е дело на конкуренцията. ", "date": "2019.05.12", "title": "Взривиха зъболекарски кабинет на македонско семейство в санданско село"}
{"url": "https://offnews.bg/sviat/20-farmatcevtichni-kompanii-v-sasht-sa-obvineni-v-izkustveno-zavishava-703061.html", "text": "Над 40 американски щата подадоха иск срещу 20 фармацевтични компании, в който ги обвиняват в изкуствено завишаване на цените на над 100 лекарства, в това число на такива за лечение на рак и диабет, съобщи Би Би Си.Искът, подаден от главния прокурор на щата Кънектикът Уилям Тонг, идва след петгодишно разследване.Според иска компаниите са участвали в престъпна схема за повишаване на цените, в някои случаи с над 1000%. Сред фармацевтичните компании в иска е най-големият производител на генерични лекарства \"Тева Фармасютикълс\".\"Тева\" отрича обвиненията и твърди, че може да защити действията си. Останалите 19 компании все още не са коментирали иска. Тонг обаче твърди, че разполага с имейли, текстови съобщения, телефонни записи и свидетелства на специалисти от компаниите, които доказват заговор за определяне на цените и разделяне на пазарния дял за огромно количество лекарства.Според иска компаниите са се уговорили да манипулират цените между юли 2013 г. и януари 2015 г. В иска са включени и имената на 15 души. ", "date": "2019.05.12", "title": "20 фармацевтични компании в САЩ са обвинени в изкуствено завишаване на цените"}
{"url": "https://offnews.bg/sviat/pochina-aktrisata-ot-tuin-pijks-pegi-liptan-703054.html", "text": "Американската актриса и бивш модел Пеги Липтън почина на 72-годишна възраст, съобщи Los Angeles Times, позовавайки се на дъщерята на актрисата. Липтън е починала от рак. \"Тя завърши живота си спокойно, заобиколена от нейните дъщери и племенници. Всеки момент, прекаран с нея, беше голямо щастие за нас\", се казва в изявлението на дъщерите на актрисата Кидада и Рашида Джоунс.Пеги Липтън е родена в Ню Йорк на 30 август 1946 г. На 15 години тя започва да работи като модел, а на 19 години получава първата си роля в телевизионен сериал. През 60-те години на миналия век участва в сериала \"The Mod Squad\". За ролята си печели награда \"Златен глобус\".  Най-известната ѝ роля е на собственичката на ресторант Норма Дженингс в култовия сериал \"Туин Пийкс\". През 1974 г. се омъжва за американския продуцент и композитор Куинси Джоунс. Двамата се развеждат през 1990 г. Двете им дъщери - Кидада и Рашида Джоунс, са актриси. ", "date": "2019.05.12", "title": "Почина актрисата от Туин Пийкс Пеги Липтън"}
{"url": "https://offnews.bg/politika/rodnini-na-karadaja-darzhat-polovinata-kashti-za-gosti-v-borino-703043.html", "text": "Балдъзата и шуреят на председателя на ДПС Мустафа Карадайъ стоят зад четири проекта за къщи за гости в родното му Борино. Това прави половината от финансираните с европейски пари къщи за гости в смолянското село, показва разследване на сайта \"Биволъ\".Фирмите им са получили над милион лева финансиране по Програмата за развитие на селските райони (ПРСР).Шуреят на Карадайъ Невредин Кючюк, на свой ред, е абониран за обществени поръчки в общината. Фирмата му “Виденица 2004” е изпълнили договори за над 3,5 милиона лв. Отделно от това фирма на брата на Карадайъ има договори за още 1,3 милиона лв., допълва \"Биволъ\".Проектите с финансиране по програмата за селските райони са на фирмите “Чала инвест” – 391 160 лв. за “Изграждане на къщип за гости за селски туризъм“, “Чала Тур” с проект за “Изграждане на вилно селище за селски туризъм в местност Подмолата, с. Чала” за 244 530 лв., “Трока” с проект за 128 290 лв. за “Изграждане на къща за гости, местност Кастръкли, с. Борино” и “Извора Инвест” с проект “Къща за гости, преустройство на съществуващ етаж и надстройка на още един етаж. Закупуване на транспортни средства” за 281 321 лв. и още един проект на същата фирма за “Благоустройство и озеленяване на къща за гости и закупуване на средства за неземеделска дейност“, за който са взети 38 968 лв., показва проверка на разследващия сайт.Във всички тези фирми се откриват имената на Затие Караахмед, която е сестра на Джеврие, съпругата на Мустафа Карадайъ и негова балдъза; Невредин Кючюк, който е брат на Джеврие и шурей на Карадайъ, както и на съпругата на Невредин – Гюлтен Кючюк. Затие е и съпруга на кмета на Борино Мустафа Караахмед, който е баджанак на Карадайъ.За да не бъде толкова очевидна концентрацията на европроекти в едни и същи лица, фирмите първоначално са оформени на подставени лица, но впоследствие са придобити от Затие, Невредин и жена му Гюлтен. Изследването на имотните сделки потвърждава, че още от самото начало зад тези проекти са стояли роднините на Карадайъ, пише \"Биволъ\".Четирите къщи са заявени и финансирани като отделни проекти, но впоследствие са изградени в общ комплекс, който се предлага в интернет като “Вили Чала” с един теелфон за контакти - на Затие Караахмед. Финансирането на обекти на свързани лица е забранено по правилата на ПРСР, тъй като идеята на програмата е да подпомага малкия местен бизнес, а не роднините на политици, пише още \"Биволъ\". И допълва, че главен разпределител на средствата по ПРСР се явява Атидже Алиева – Вели, зам.-шеф на ДФЗ с ресор именно ПРСР и в момента кандидат от европейската листа на ДПС. ", "date": "2019.05.12", "title": "Роднини на Карадайъ държат половината къщи за гости в Борино"}
{"url": "https://offnews.bg/nashite-avtori/opal-opal-razkaz-s-prodalzhenie-ot-zdravka-evtimova-703050.html", "text": "- Дамяно, ела!Момичето беше облечено в дебела плетена фланела от домашна вълна. Сякаш някой го беше заровил в нея. Ръкавите бяха дълги и ръцете му въобще не се виждаха. Детето дойде пред баба си, забило поглед в пода. Преди няколко дни го застлаха с домашни черги, била ги тъкала майката на Елена и досега ги пазеха навити на тежки топове в тясната стаичка, откъдето и зиме и лете миришеше на нафталин. Толкова пъстри шарки имаше по тях – тук в Радомирско на чергите народът казва „пътеки“, защото приличат на цветя. Детето нямаше вид на някой, залисан по цветята. – Погледни ме. Не така. Хубаво ме гледай в очите.- Риж Димитър удари тате по устата и в корема – каза детето. – Разби му носа.- Аз ако бях на мястото на баща ти, нямаше да ме удари – отсече жената, и тя облечена в подобна дебела фланела от домашна, боядисано в тъмночервено вълна. – Какво държиш в ръката?- Едно шише – измънка хлапето и ръкавът още повече увисна, като че тежеше тон.Жената с прошарената коса каза късо:- Дай.Бавно, като че се излюпваше динозавър от тъмното стъклено гърло, детето измъкна шишето от ръкава си. Елена го взе, отвори тапата, но и без да я отваря, знаеше. В такива шишета се държи настойка от жълт опал, който лекува гнойна рана, черните ситни пъпки, ухапване от пепелянка. Елена знаеше и още нещо – тя не беше правила жълт опал. Взе шишето, отпуши го и помириса.- Кога го направи? – попита тя.Очите на детето потънаха в чергите и цветовете, остри режещи, прогониха погледа му.- Когато се прави... ти знаеш.- Аз знам кога се прави. Но питам ти кога го направи – отсече старата.- Когато узря хинапа, но не много да узрее – като го хапваш, езикът те боли – каза детето.- Погледни ме.Очите на дребното не бяха сини като на баща му, не бяха зелени като на дядо му, а някакво сиво зелено, като опала в тумбестото шише.- Защо не ми каза, че си го направила? – бабата я гледаше кораво, лошо.- Не съм взимала от твоите билки, бабо – избърбори то. – Ходих и си брах. Сама ги суших.- Защо не ми каза? – посрещна го старата още по-лошо, по-страшно. – Пари ли не ти стигат. За продан ли го готвеше? Гладна ли си?- Не! – извика детето. – Не.Очите на баба му станаха по-остри, по грапави. Тя вдигна кафявата си ръка. Кафявите пръсти описаха полукръг и се забиха в малката буза на детето.- Ти ли сложи жълт опал във водата на Риж Димитър? Детето мълчеше.- Ти ли сложи жълт опал във водата? – кафявите пръсти още веднъж потънаха в детската буза. – Ти ли?- В кафето – изплака малката. – Тай отрязаха черешките... той отразя нашие череш... – кафявата ръка удари още веднъж малкото лице.- Ти ли сложи опал втори път в кафето му?- Аз – отговори детето. – Полицията не го хвана. Той биеше всички... аз видях... Не ме удряй. Не ме...- Защо взема сега опала? – ръцете на жената с прошарената къса се отпуснаха като отсечени, но тя вдигна глава – висока и тънка жена, като бесило. – Погледни ме.Момичето вникна поглед. Плачеше, но рязко вдигна огромния тежък ръкав, изплетен от домашна дебела тъмночервена вълна. Изтри сълзите с ръкава и тихо, странно тихо и много ясно, без да хлипа, каза:- Риж Димитър удари тате по лицето с юмрук.- Лекарството трябва да лекува, Дамяно – каза жената с черните страшни очи. – Не да трови.Вече не валеше сняг, нито дъжд. Студеният вятър разряза земята на две – половината открита и гола, другата половина - мъртва под снега.- Всички знаеха. Той отсече черешките ни – каза малката. – В „Соларис“ говореха. Полицията не го хвана... – очите на детето бяха толкова сиво-зелени, колкото стъпките на смъртта. – Лекарството лекува... Него щеше да го боли.- Дамянке! – викна тънката висока жена. – Слушай ме.-------------- ----------- ------------Снегът започна да се огъва пред слънцето. То се появи страхливо над голите дървета - като ученик, закъснял за класното по математика, но и това бе достатъчно. Разтече се навсякъде, събуди се калното свлачище.Затрупало някакво дете.Добре че близначките Дона и Дочка зърнали, че нещо шава в тинята и се разпищели. Никой в Радомирско не може да пищи по-остро от тези две жени. Чуеш ли им писъка, сънуваш го три години, малките деца се напикават нощем, а мъжете си казват: – „Ясно е защо тези двете сами си пекат хляба и сами си харчат парите на море в Гърция.“Този път пищенето се оказало нещо добро, защото хора притичали, видели детето. Малко циганче било, колкото топка, двама мъже нагазили в калта и го измъкнали, а ботушите на единия спасител останали в калта.- Ти как се оказа в свлачището, бе дете? – ама детето само тракало зъби и една смислена дума не могло да изрече.Дотича дивата Елена с нейните отвари, а след нея и внучката ѝ. И двете носят шишета.- Ей това изпий, дете – каза старата.- И това изпий, дете – добави внучката.Само да ги гледа човек – дребното се научило като дъртата да изпъква и същите думи като нея в устата си подредило. Хвърля ги, ниже ги – все едно дъртата говори. Но дъртата не погали детето по главата, а внучката го погали.- Не горчи, честно – малкото повярва на погалването, изпи цялото шише, което му подаде внучката. Надигна се от калта. Както беше омазано и оваляно, погали Дамянка, „малкото Лудо Ленче - така ѝ викаха - и ѝ избъбри:- Како, гладна съм.- Донеси хляб и масло – нареди дъртата.Чак когато детето се наяде – почти цял хляб нагълта - Дивата Елена каза:- Спри да ядеш или ще пукнеш – но детето продължи да яде.Малкото лудо Ленче отново погали детето по омазаната с кал коса и каза:- Моля ти се, не яж. Ще ти се пръсне коремчето. Тогава много боли.Детето спря да яде.- Как стана така, че да попаднеш в свлачището? – попита старата Елена и дребното отново се вцепени.Черните ѝ очи ли, които гледаха лошо, пърлеха. Или може би защото бе висока, изглеждаше страшна. Отново малкото лудо Ленче погали хлапето и то си призна:- Хванаха ме да крадна – прошепна хлапето. – Ама аз не краднех. Аз само ядях. Миришеше така на баница… така хубаво, че ми идеше да си отрежа носа да не ми мирише... Те се залисаха, гледаха мача... и аз исках да гледам мача. Аз съм за „Левски“... обаче се промуших и започнах да я ям тая баница. И той ме хвана. Рижия … Да му се не види.- И? – попита остро Старото лудо Ленче. – Какво стана после?- Фърлиха ме в свлачището – довърши детето. – Барем да бях успяла да хапна от баницата.Тогава стана нещо, за което в Радомирско говориха два дни и две нощи, а да говорят в Радомирско две дни и две нощи за нещо, трябва да са умрели най-малко двама души. Старото лудо Ленче каза:- Чакайте ме тука – и каквато бе дългокрака – освен „лудото Ленче“ ѝ викаха „житен бегач” - като оня скакалец, който ни умира, ни заспива, до ноември и скача, та се раздира, ако наближиш дупката му.Та житният скакалец отхвърча на дългите си крака и след малко дохвърчава обратно. Носеше сто лева – едни хубави сто лева, върху които бяха нарисували някакъв човек – сигурно е голяма клечка, щом чак на парите са го изтипосали.- На ти, дете, тия пари. Дай ти на майка ти. Познавам я Керана – после високата се огледа и черните ѝ като черното свлачище очи спряха върху всяко лице. – Само да е посмял някой да ѝ вземе парите. Само да е посмял някой да бутне с пръст това дете.- А това е от мене – каза Дамяна, малкото лудо Ленче, отвърза от шията си един дълъг-предълъг шал – направо безкраен, с ресни - и го омота около калната шия на хлапето. - Тичай, да те преоблече майка ти – избъбри внучката и отново погали хлапето.Виж как старата учи малкото, казаха си хората. Ще го учи ами, като има пари. Ти да не мислиш, че като цери тоя и оня не ѝ бутат някой лев? Каквото и да ѝ бутат, шапка ѝ свалям на жената. И аз ѝ свалям шапка. И аз.В самия край на групата, която се беше събрала около циганчето, стоеше едно момче – тънко като магарешки трън, с плетена шапка – всички цветове се бяха побрали в тая шапка –червено, черно, лилаво, зелено и жълто, бежово, сиво и синьо - очевидно майката бе сложила всички конци и прежди, които бе намерила в панера под леглото в кухнята. С тая шапка момчето приличаше на бостанско плашило, защото освен нея носеше - увесен като камък на шията - огромен акордеон. Очукан от всички страни, целият в петна и пръски кал. И това момче, също циганче, започна да свири.Каква беше тая песен – тук я хванеше, там я изпуснеше, въобще не песен, а улица с дупки, къща без прозорци, но момчето не спираше.- Ти пък откъде поникна тука, Васьо? – попита единият от мъжете, които бяха измъкнали хлапето от свлачището. – Тука ли намери да печелиш, бе момче.Но Васко въобще не го чу.Пръстите му, помръзнали от този объркан в целия си мозък март, тичаха и скубеха акордеона. Той пъшкаше и стенеше. Нямаше песен в този одран като заклано яре акордеон. Имаше вой. Имаше пожар. Цял взвод войници, които маршируваха, цяла армия щурмуваше в тоя акордеон и такъв глас извади той, че хората се хванаха за главите.По-чувствителните сигурно не можеха да търпят, но тия които разбираха от огън, извадиха кой стотинка, кой две, а най-големите паралии – цял лев - и ги оставиха до краката на момчето.Но тава момче, в шарената като змей шапка, въобще не виждаше стотинките.Въобще не ги виждаше.То свиреше ли, свиреше тая страшна огнена песен само за един човек.За онова момиче с дебелата фланела от домашна вълна, останало съвсем без шал, без ресни, с гола шия на тоя студ. Васко свиреше много зле, но с такова сърце, че ако сърцето можеше да лети, щеше да кацне на слънцето.Дали момичето с голата шия без безкрайния си шал се досещаше, че дивата шарена шапка свири заради него?- Даме Дамянке! – прошепна момчето, но дивият му акордеон така бучеше, така виеше и маршируваше, че никой не чу думите му.", "date": "2019.05.12", "title": "Опал, опал: разказ с продължение от Здравка Евтимова"}
{"url": "https://offnews.bg/futbol/stojcho-stoilov-napadna-sadiite-sled-ravenstvoto-s-ludogoretc-703056.html", "text": "Главният мениджър на ЦСКА Стойчо Стоилов не остана доволен от равенството 0:0 с Лудогорец, което запази разликата от три точки между двата отбора. Стоилов отново не спести критиките си към съдиите.\"Не успяхме да спечелим мача, не реализирахме дузпата и другите създадени положения. Доминирахме през целия мач, имаше минути когато отстъпихме психологически, но това е нормално. При такъв голям залог, е нормално да се изпусне дузпа. Не успяхме второто полувреме да реализираме, в такива мачове има 2-3 ситуации, ако не ги вкараш..\", заяви Стоилов.\"Господин Петричев не знам да е бил футболист, че да познава футболните богове. Всеки мач играем за победа, това си е в ДНК-то на ЦСКА. Ще видим накрая кой ще е първи, кой втори в края на сезона. Доволен съм от начина на провеждането на мача и от влагането на играчите, но не съм доволен, че не победихме\".\"Имаме много добри футболисти, но имаме и контузени такива. Всеки трябва да докаже, че заслужава да е в ЦСКА. Не са само наши грешките отборът да е на това място. В първата минута имаше 1000 % дузпа, като има дузпи да се дават\", добави той.\"Не си спомням това положение (в 51-ата минута фал на Малинов срещу Марселиньо), имаше двоен аршин, но в тяхна полза. Имаме достатъчно футболисти, за да може ЦСКА да спечели останалите 3 мача. Съдийството няма да го коментирам, заболя ме устата. Днес не успяхме да се възползваме, във футбола е така, правят се грешки, и най-големите отбори падат. Имаме си треньори, няма да коментираме този въпрос.\"Бях в чужбина, когато ми звънна Любо Пенев, той си е голям човек, той си носи отговорност за неговите решения, исках да го разубедя, но той беше категоричен\".\"Винаги бях до него, не е така, имаше дребни недоразумения, но можеше да се направят по по-добър начин нещата, но това не е начина да си подадеш така оставката, но това е мое мнение. Той е много голям победител, роден победител и лидер\", завърши Стоилов.", "date": "2019.05.12", "title": "Стойчо Стоилов нападна съдиите след равенството с Лудогорец"}
{"url": "https://offnews.bg/sviat/litva-glasuva-za-prezident-703053.html", "text": "Гражданите на Литва гласуват за президент в оспорвана надпревара.За поста се борят девет кандидати, но трима имат най-голям шанс да достигнат до втори тур - левият кандидат Саулус Сквенелис, бившият консервативен финансов министър Ингрида Симоните и независимият икономист Гитанас НаудесаСимоните се ползва с подкрепата на богати, образовани градски избиратели, а популисткият подход на Сквенелис резонира в по-бедните селски райони на балтийската страна.Наузеда се стреми да привлича поддържници с дебата за разделянето на бедни и богати в бившата съветска република население от 2,8 милиона души, отбелязва АФП.Вторият тур на изборите трябва да се проведе на 26 май - заедно с изборите за Европейски парламент.", "date": "2019.05.12", "title": "Литва гласува за президент"}
{"url": "https://offnews.bg/tenis/bivsh-trenior-na-dzhokovich-zapochva-rabota-s-grigor-dimitrov-703066.html", "text": "Бившият номер 8 в света Радек Щепанек става част от екипа на Григор Димитров от турнира от сериите \"Мастърс\" в Рим. Надпреварата е последната подготовка преди кулминацията на сезона на клей - \"Ролан Гарос\".По време на надпреварата в Мадрид родния тенисист официално се раздели с Дани Валверду, с когото работиха заедно в продължение на три години. 40-годишният Щепанек се присъединява към Андре Агаси в щаба на българина, като двамата с носителя на осем титли от Големия шлем работиха преди това с настоящия №1 Новак Джокович от ноември 2017 до април 2018 г.Чехът започва състезателната си кариера през 1996 година и 21 години е част от тура. На сингъл записва 384 победи и 302 загуби, спечели пет титли и стигна до №8 в световната ранглиста. Най-доброто му постижение в турнирите от Големия шлем е четвъртфиналът на \"Уимбълдън\" през 2006 г.На двойки Щепанек печели два турнира от Големия шлем - Australian Open през 2012 и US Open следващата година, като игра полуфинали на три пъти в другите два турнира от Шлема. През ноември 2012 г. стигна до №4 при дуетите, като също така спечели и 18 трофея.Два пъти вдига \"Купа Дейвис\" за Чехия - през 2012 и 2013 г., а на олимпийските игри в Рио през 2016 г. печели бронзов медал на смесени двойки.През годините в кариерата му не липсват и спорни моменти, но е и сред специалистите по отношение на игра на мрежата, на това как се руши играта на противника и как многократно можеш да сменяш тактиката си по време на мач.Малко след като се отказа от професионалния тенис заради сериозни травми в областта на гърба след навършване на 30-ата си годишнина, бившият №8 в света влезе в екипа на Новак Джокович по специална препоръка на Андре Агаси, като двамата работиха с Джокович до Мастърса в маями през 2018 г.", "date": "2019.05.12", "title": "Бивш треньор на Джокович започва работа с Григор Димитров"}
{"url": "https://offnews.bg/futbol/7-diplomaticheski-otbora-se-sarevnovavaha-v-sofia-snimki-703076.html", "text": "“Знанията на младите хора в областта на правата на човека са от ключово значение за нашето бъдеще”. С тези думи министърът на външните работи Екатерина Захариева приветства в поздравителния си адрес участниците в традиционния благотворителен турнир за дипломати на Дружеството за ООН в България Ambassadors’ League, който се проведе на терените на Националната футболна база “Бояна” днес в София. Мисията на тазгодишното издание на инициативата е финансирането на серия от обучения по правата на човека за деца и младежи от страната.„За мен е чест отново да бъда патрон на благотворителното събитие, което тази година ще се проведе в името на каузата „Училище по права на човека“, пише още в писмото на първия ни дипломат по повод официалното откриване на турнира. В него тя подчертава, че провеждането на спортната надпревара дава възможност хора от различни държави и континенти, с различна религия и култура, да се обединят около общите ценности в духа на разбирателство и спортсменство.Инициативата се проведе в рамките на подписаното миналата година споразумение за сътрудничество между Българския футболен съюз и Дружеството за ООН в България, чрез което двете организации обединяват усилията си за популяризиране на спорта като средство на дипломацията за постигане на мир и разбирателство между нациите.От своя страна заместник-председателят на Дружеството за ООН в България Петранка Филева изтъкна, че образованието по права на човека е дългосрочна кауза на организацията, връзката между футбола и правата на човека е, че има правила и толерантност, като всички трябва да спазват правилата на играта. “Става дума за колективна игра, както и за колективни усилия. Поздравления за това, че всички се свързваме по този начин и създаваме контакти и приятелства, които са много важни, както за постигане на тези цели, така и за постигането на Целите за устойчиво развитие на ООН”, допълни още тя.В благотворителната надпревара тази година се включиха представители на 7 дипломатически представителства, както и представители от офисите на международни и неправителствени организации в страната. С атрактивна игра първото място грабна отборът на Студентската асоциация за изследване на международните отношения, а почетната стълбица допълниха съответно отборите на Турция и Северна македония. В духа на феърплея призове и грамоти получиха и отборите на Армения, Обединените арабски емирства, Румъния, Украйна, Холандия, както и представителите на Върховния комисариат на ООН за бежанците в България, УНИЦЕФ България, Международната организация по миграция и Дружеството за ООН в България.Тази година турнирът „Ambassadors’ League“ се проведе и с любезната подкрепа на София - Европейска столица на спорта 2018, C3i Solutions Bulgaria, застрахователна компания „Лев Инс“, British School of Sofia, Кока-Кола ХБК България, Red Bull и OLAND Sport, а за здравето на участниците се погрижиха членове на Университетския аварийно-спасителен отряд.", "date": "2019.05.12", "title": "7 дипломатически отбора се съревноваваха в София (снимки)"}
{"url": "https://offnews.bg/futbol/seriozen-interes-otchitat-kam-finala-za-kupata-na-balgaria-703072.html", "text": "Много сериозен интерес отчитат организаторите на финалния мач за Купата на България между пловдивските Ботев и Локомотив, който ще се проведе на 15 май от 19,00 часа на националния стадион \"Васил Левски\".Малко повече от 16 000 души вече закупиха своите билети за големия мач, пишат от Професионалната футболна лига.\"В понеделник и вторник от 11 до 19 часа ще работи и касата пред стадион \"Васил Левски\", както и цялата система на Eventim в страната.Напомняме на привържениците на футбола, че двубоят Ботев Пд - Локомотив Пд е обявен за \"рисков\", което означава, че в деня на мача /15 май 2019 г./ няма да се провадават билети на касите на Националния стадион. Надяваме се, че всички желаещи да посетят финала ще се възползват навреме от създадена организация за разпространение на билети.БПФЛ изказва своята благодарност за голямата съпричастност към организацията на двубоя на ръководствата на Ботев /Пловдив/ и Локомотив /Пловдив/, Община Пловдив и Областната управа на града, СДВР и ОДМВР - Пловдив.Призоваваме привържениците на отборите към толерантно поведение в деня на мача и по време на самия финал. Нека всеки подкрепи любимия си клуб с ангажираност към историческия характер на спортното събитие за град Пловдив и турнира за Купата на България\", пишат от БПФЛ.", "date": "2019.05.12", "title": "Сериозен интерес отчитат към  финала за Купата на България"}
{"url": "https://offnews.bg/sviat/vzriv-na-gaz-v-blok-v-rusia-dvama-sa-zaginali-703057.html", "text": "Двама души загинаха, а други двама са приети в болница след експлозия на газ за битови нужди в жилищен блок в село Чистоозерний в Ростовска област в Русия, съобщиха руските медии. Инцидентът е станал 30 минути след полунощ.Три апартамента са разрушени, щети има и в още седем. Един човек е загинал на място, затрупан при взрива. Младо момиче е пострадало много тежко и е починало в линейката. Пострадалите са приети в болница в град Каменск-Шахтински, един от тях е в тежко състояние.Съществува заплаха от срутване на кооперацията, което затруднява работата на спасителните служби.На мястото на инцидента работят над 100 души.", "date": "2019.05.12", "title": "Взрив на газ в блок в Русия, двама са загинали"}
{"url": "https://offnews.bg/112/otkriha-trupa-na-mazh-zad-zhilishten-blok-v-blagoevgrad-703068.html", "text": "35-годишен мъж бе открит мъртъв зад жилищен блок в Благоевград.Трупът му е открит малко преди 7 часа тази сутрин в квартал \"Еленово\".Смъртта на мъжа, който е наркозависим, е констатирана от лекарски екип.Извършен е оглед от следствена група от Второ РУП-Благоевград.Най-вероятно става дума за свръхдоза. ", "date": "2019.05.12", "title": "Откриха трупа на мъж зад жилищен блок в Благоевград"}
{"url": "https://offnews.bg/futbol/levski-se-oglezhda-v-plovdivskite-vratari-za-zamestnik-na-niki-mihajlo-703062.html", "text": "През летния трансферен прозорец Левски може да привлече не един, а двама нови вратари. Причината е почти сигурното напускане на настоящият страж на сините Николай Михайлов, съобщава \"24 часа\".След завръщането си на „Герена\" юношата на 26-кратните шампиони внесе стабилност на поста, който създаде доста проблеми на отбора през есенния дял на шампионата.С представянето си Михайлов повиши акциите си и интерес към него не липсва. При очаквано негово напускане в Левски остават само с резервите Николай Кръстев и Петър Иванов.Полският вратар на Ботев Пловдив Даниел Кайзер е сред набелязаните цели от Левски за вратарския пост. Според запознати, титулярният страж и на другия пловдивски тим - Мартин Луков също е сред вариантите за попълнение в „синия\" състав.", "date": "2019.05.12", "title": "Левски се оглежда в пловдивските вратари за заместник на Ники Михайлов"}
{"url": "https://offnews.bg/112/spriaha-dvizhenieto-na-glaven-pat-e-79-kraj-blagoevgrad-zaradi-izticha-703055.html", "text": "Движението на главен път Е-79 край Благоевград в посока София е спряно, съобщи bTV.Причината е изтичане на газ от цистерна.Цистерната е спряна при голяма бензиностанция. На мястото има екипи на полицията и пожарната.", "date": "2019.05.12", "title": "Спряха движението на главен път Е-79 край Благоевград заради изтичане на газ"}
{"url": "https://offnews.bg/obshtestvo/sv-german-pazi-ot-gradushki-chestit-imen-den-na-gero-i-iskra-703052.html", "text": "Православната църква почита днес свети Герман, патриарх Константинополски. Имен ден празнуват Герана, Герасим, Герда, Герман, Геро, Искра, Искрен.В народната представа денят се свързва с повелителя на летните бури. Изпълнява се обичай за измолване на дъжд. Нарича се още Герман Градушкар, защото пази хората от градушка.Св. Герман е известен с благочестивия си живот и като църковен писател. Принуждаван да се откаже от иконопочитанието, той напуснал патриаршеския престол. От него са останали химни за прослава на светците и Божията благодат, проповеди и тълкувания на трудните места в Св. Писание.Св. Герман бил син на сенатор, убит от император Константин Погонат (668-685). Той от млади години се посветил да служи на Бога. Заради благочестивия си живот и духовната си просветеност той отпърво станал кизически епископ, а в 715 г. бил избран за цариградски патриарх. В царуването на Лъв III Исаврянин (717-741), който се обявил против поклонението на иконите, Герман употребил много старания да вразуми царя и да отклони от заблуждение, но напразно. Лъв поискал почитането на иконите да бъде осъдено на събор.Св. Герман починал през 740 година на 95-годишна възраст и бил погребан в манастира Хора в Константинопол. По-късно мощите му били пренесени във Франция.", "date": "2019.05.12", "title": "Св. Герман пази от градушки, честит имен ден на Геро и Искра"}
{"url": "https://offnews.bg/obshtestvo/oblatci-i-temperaturi-do-26-gradusa-dnes-703049.html", "text": "Облачността, предимно средна и висока, ще се увеличава и вплътнява. След обяд ще се развива купеста облачност и на места, главно в западните и планинските райони ще превали и прегърми, сочи прогнозата на Националния институт по метеорология и хидрология.Вятърът ще се ориентира от изток-югоизток и ще е слаб до умерен. Максималните температури ще са между 21° и 26°.Атмосферното налягане е близко до средното за май, но ще започне бавно да се понижава.Над планините облачността ще е значителна и в следобедните часове на места ще превали и прегърми. Ще духа умерен, предимно южен вятър. Максимална температура на височина 1200 метра около 14°, на 2000 метра - около 7°.Над Черноморието ще има разкъсана облачност. Ще духа слаб до умерен вятър от изток-югоизток. Максимални температури на въздуха: 15°-18°. Температурата на морската вода е 13-15°, вълнението на морето ще е около 2 бала.", "date": "2019.05.12", "title": "Облаци и температури до 26 градуса днес"}
{"url": "https://offnews.bg/politika/radev-poiska-razsledvane-za-ofshorni-smetki-na-polititci-703070.html", "text": "Президентът Румен Радев поиска разследване на офшорните сметки и имотите на политиците.\"Виждате, че премиерът всяка седмица събира пряко подчинените му служби и компетентни органи, и както се ровят в кофите за боклук за контрабандни цигари е време да се заровят и в задграничните офшорни сметки, в имотите и фирмите на политици чрез подставени лица. Иначе ако и сега бъдат изпреварени от медиите, няма да могат да мотивират своето въздействие“, заяви той по време на посещението си в Асеновград по повод празника на града.Той посочи, че \"Апартаментгейт\" е само началото и вододел, който ще покаже на къде ще върви държавата.\"Не можем да градим модерна България, ако оставим нещата по старому - да се вихри безнаказаност и беззаконие. Трябват разкрития, трябват присъди, конфискация, връщане на парите\", допълни президентът.Той подчерта, че на това трябва да се сложи край, като призова за въвеждане на прозрачен и отговорен стил на управление с ясни механизми за контрол, които да пресекат корупционните потоци.Държавният глава каза още, че е получил преди броени дни специално писмо от президента на Германия, в което той изразявал радостта си, че България е на път да привлече стратегически, световен производител на автомобили. Според Радев това е позитивен пример, как президент и премиер могат да работят заедно за интересите на България.Става въпрос за евентуалното отваряне на завод на групата \"Фолксваген\" в България, като по последни данни страната се конкурира с Турция за неговото привличане. Сърбия също има интерес към проекта.", "date": "2019.05.12", "title": "Радев поиска разследване за офшорни сметки на политици"}
{"url": "https://offnews.bg/sviat/nedostatachna-podgotovka-na-pilotite-za-upravlenie-v-rachen-rezhim-moz-703067.html", "text": "Недостатъчна подготовка на пилотите за управление в ръчен режим при кацане е една от възможните причини за катастрофата на 5 май на руския самолет \"Сухой Суперджет-100\" на московското летище \"Шереметиево\", съобщи източник на ТАСС, запознат с разследването, цитиран от БТА.При катастрофата загинаха 41 души, а 10 бяха ранени. Според него машината е преминала в режим на ръчно управление (\"Direct Mode\"), след като е била ударена от мълния. Вероятно заради късо съединение, предизвикано от това, са излезли от строя автоматичните системи за управление, каза той. Самолетът на \"Аерофлот\" излетя на 5 май от \"Шереметиево\", изпълнявайки полет за Мурманск, но около 30 минути по-късно се върна на летището и при аварийното приземяване се възпламени.На борда имаше 73 пътници и петчленен екипаж.Все още не е обявена официална версия за причините за катастрофата и следователите разглеждат различни версии. Сред тях са още техническа неизправност и неблагоприятни атмосферни условия.", "date": "2019.05.12", "title": "Недостатъчна подготовка на пилотите за управление в ръчен режим може да е причина за катастрофата на Шереметиево"}
{"url": "https://offnews.bg/sviat/stevo-pendarovski-vstapva-v-dlazhnost-kato-prezident-na-severna-makedo-703051.html", "text": "Стево Пендаровски встъпва в длъжност като президент на Северна Македония. Той е петият президент на страната след обявяването на независимостта ѝ и първият президент след смяната на името на държавата.Пендаровски поема поста от Георге Иванов, който беше държавен глава два последователни мандата.Стево Пендаровски, подкрепян от широка коалиция с участието на управляващия Социалдемократически съюз, спечели втория тур на президентските избори преди седмица.Сред гостите на официалната церемония по встъпване в длъжност на новоизбрания президент ще бъдат българският държавен глава Румен Радев, президентът на Албания Илир Мета и на Косово Хашим Тачи.Пендаровски е защитник на споразумението с Гърция за промяната на името, като сред обявените от него цели по време на мандата му ще е работата в посока на членство в НАТО и ЕС. Новият президент обеща да обедини нацията и да е президент на всички граждани на Северна Македония. Стево Пенадровски ще положи клетва на церемония в сградата на парламента в Скопие и ще държи реч пред депутатите.", "date": "2019.05.12", "title": "Стево Пендаровски встъпва в длъжност като президент на Северна Македония"}
