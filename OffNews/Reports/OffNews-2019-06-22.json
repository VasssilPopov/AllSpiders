{"url": "https://offnews.bg/bojni/snajpera-s-pobedno-zavrashtane-na-ringa-705939.html", "text": "Българската звезда Стоян Копривленски (11-3) постигна своята четвърта победа на ринга на най-престижната кикбокс организация GLORY. В среща от галавечерта GLORY 66 в Париж, 25-годишният бургазлия победи Мохамед Ярая, информира boec.bg.Мароканецът получи тежка аркада над лявото око в заключителния рунд и след бърз преглед лекарите прекратиха двубоя.23-годишният Ярая започна по-агресивно срещата, но Стоян съумя да наложи своя стил и да диктува дистанцията. Двамата влизаха на размени без никакво притеснение, но „Снайпера“ раздаваше по-тежкото правосъдие и закономерно спечели първия рунд с 3:2 гласа.Ярая започна втората част с разкървавен нос и с нагласата да малтретира лявото бедро на българина. Въпреки тежките ритници, нашенецът продължаваше да стъпва смело и да търси всяка удобна възможност за по-продължителна комбинация.Вторият рунд също отиде на сметката на Копривленски, който продължаваше да пласира далеч повече ритници и в същото време да тероризира опонента си с много бързи леви прави.При оставащи по-малко от 50 секунди до края на мача, Ярая получи дълбока аркада над лявото си око в следствие на два брутални удара от българина.На лекарите край ринга не им трябваше много, за да преценят, че мароканецът може да пострада още по-жестоко и правилно взеха решението двубоят да бъде прекратен.Така „Снайпера“ се завърна на победния път, след като претърпя поражение в последния си мач в края на 2018-та.", "date": "2019.06.22", "title": "\"Снайпера\" с победно завръщане на ринга"}
{"url": "https://offnews.bg/politika/papa-frantcisk-prie-novia-poslanik-na-balgaria-vav-vatikana-705926.html", "text": "Папа Франциск прие на аудиенция във Ватикана новия посланик на България към Светия престол Богдан Паташев, който му връчи акредитивните си писма, съобщи „Ватикан нюз”.Паташев замества досегашния български представител във Ватикана проф. Кирил Топалов.Освен към Светия престол Богдан Паташев ще бъде и посланик на Република България към Суверенния Малтийски орден.Богдан Паташев е роден през 1968 г. в София. Завършил е Девета френска езикова гимназия „Алфонс дьо Ламартин“ в София. Следвал е медицина. След 1989 г. заминава за Рим, където учи философия в Урбановия колеж, археология в Института по християнска археология, богословие в Григорианския университет, източни духовни науки в Папския източен институт. Учи и скулптура в Академията за съвременно изкуство.От 2006 г. до 2018 г. е Паташев министър-съветник и заместник-посланик към посолството на Малтийския орден в България.От 2007 г. до 2017 г. е отговорник за медиите и обществените връзки към Междуритуалната епископска конференция на България, а от 2017 г. до 2019 г. е неин генерален секретар и говорител.Паташев е женен и има четири деца. Говори италиански, френски, английски и руски.", "date": "2019.06.22", "title": "Папа Франциск прие новия посланик на България във Ватикана"}
{"url": "https://offnews.bg/112/bus-s-detca-katastrofira-v-loveshko-705925.html", "text": "Бус, превозващ деца, е катастрофирал в Ловешко, съобщи МВР. Инцидентът е станал на разклона за Априлци на пътя между селата Българене и Малиново, Ловешка област, малко преди 14 часа. В буса са се возили 8 деца и техният придружител, всички от Червен бряг. По първоначална информация водачът на бус „Форд Транзит“ не е спазил предимство и се е ударил в лека кола.Незабавно към мястото са насочени екипи на пътна полиция и спешна помощ. Направена е организация всички да бъдат превозени до болницата в Ловеч за преглед.Изясняват се обстоятелствата за възникването на инцидента.", "date": "2019.06.22", "title": "Бус с деца катастрофира в Ловешко"}
{"url": "https://offnews.bg/kultura/mik-dzhagar-otnovo-vav-vihara-si-705922.html", "text": "Мик Джагър \"взриви\" публиката по време на първия концерт на „Ролинг стоунс“, след като претърпя сърдечна операция през април и групата трябваше временно да отложи турнето си в Северна Америка, съобщава БГНЕС.Фронтменът на легендарната британска рок група поднови турнето си „Без филтър“ с концерт в препълнения чикагски стадион „Солджър фийлд“, след като забави 17-те концерта, предвидени в американско-канадското си турне, за да може да се възстанови от претърпяната хирургическа интервенция.75-годишният Джагър излезе на сцената в обичайното си добро настроение с вдигнат за поздрав юмрук и с нищо не показа, че преди месеци е трябвало да влезе в болница за операция за смяна на сърдечна клапа. Звездата още през май увери феновете си, че е добре и се възстановява, като публикува видео в социалната мрежа Twitter, на което се вижда как танцува в звукозаписно студио.Създадената през 60-те години на миналия век рокбанда, чийто настоящи членове - Мик Джагър, Кийт Ричардс, Чарли Уотс и Рони Ууд са около 70-годишни, има над 40 турнета зад гърба си, което прави „Ролинг стоунс“ една от най-успешните групи за всички времена.", "date": "2019.06.22", "title": "Мик Джагър отново във вихъра си"}
{"url": "https://offnews.bg/izvan-terena/ronaldo-i-sari-obsazhdali-badeshteto-na-iuventus-na-iahtata-na-portuga-705924.html", "text": "Новият треньор на Ювентус Маурицио Сари e провел разговор на 4 очи със суперзвездата на \"бианконерите\" Кристиано Роналдо, пише британският медиен гигант \"The Sun\".Според изданието двамата са провели разговор на яхтата на португалския нападател, в който специалистът е обяснил виждането си за бъдещето на италианския хегемон.Той му е разкрил, че ще го използва като централен нападател, като понякога ще е сам на върха на атаката, а понякога до него ще има друг нападател. В момента луксозната яхта се подвизава из Френската Ривиера, където португалецът прекарва втората част от почивката си, след като преди това беше на море в Гърция.Според първоначалните информации Роналдо е доволен от назначаването на Сари, който разчита на по-атакуващ стил на игра в сравнение с Масимилиано Алегри.", "date": "2019.06.22", "title": "Роналдо и Сари обсъждали бъдещето на Ювентус на яхтата на португалеца"}
{"url": "https://offnews.bg/temida/danail-kirilov-naj-vazhnata-ni-zadacha-e-padaneto-na-monitoringa-705920.html", "text": "Не би следвало да се преекспонира тази тема, но потвърждавам, че ще подам оставка, ако след 31 октомври продължи мониторингът на страната. Това обяви в предаването \"Седмицата\" по Дарик радио правосъдният министър Данаил Кирилов.Преди повече от седмица министърът е заявил тази готовност пред еврокомисаря Вера Йоурова след разговор с нея във връзка с готвения от него проект за разследвания на председателите на ВКС, ВАС и главния прокурор.Пред водещия Кирил Вълчев Кирилов обясни, че основният проблем, за да продължава мониторингът, е доверието и затова падането на механизма е най-важната задача.\"Ние следва да дадем максимум гаранции пред другите държави за това, че имаме утвърден принцип за върховенство на правото и че се борим с корупцията\", отбеляза министърът.Според него скандалите около \"Апартаментгейт\" са показали вътрешната чувствителност на обществото към корупцията.\"Ние се гневим към корупцията, но не правим следващата стъпка, да повишим изискванията към самите себе си за спазването на правилата\", подчерта Кирилов.Тенденцията в нашето право е за максимализиране на отговорността на държавата и длъжностните лица посочи той, в отговор на въпроси на водещия, трябва ли длъжностните лица да плащат разходите, ако съдът приеме, че наложения административен акт е незаконен.Темата за избора на главен прокурор бе също тема в разговора.Според министър Кирилов президентът Радев като участник в последния елемент от тази процедура има право да заяви, че ще наблюдава тази процедура.Според министъра прокурор трябва да заема поста на главен прокурор, но допусна възможността това да бъде и човек, който се занимава с наказателно право. Не игнорирам наказателните съдии, допълни той.Друга важна тема в разговора бе отговорността на тримата големи в съдебната система и как да се води разследване срещу тях, ако възникне такава необходимост. Министър Кирилов обясни идеята за тази правна норма.На директният въпрос трябва ли Лозан Панов да подаде оставка Кирилов отговори така: \"Ако Лозан Панов бе целта, това щеше отдавна да се случи.\"", "date": "2019.06.22", "title": "Данаил Кирилов: Най-важната ни задача е падането на мониторинга"}
{"url": "https://offnews.bg/futbol/sedrik-bardon-gadno-mi-e-che-ot-10-godini-levski-nishto-ne-e-spechel-705929.html", "text": "Един от емблематичните футболисти на Левски от близкото минало Седрик Бардон даде интервю пред колегите от \"Дарик\", в което си спомни за своя славен период в Левски, а също така даде своето мнение и за актуалните събития в столичния гранд.Ceдрик, след колко години се завръщаш на \"Герена\"?-За първи път от 9 години идвам на стадиона. Не се е променило толкова много. Виждам, че има нова трибуна, сега обновяват съблекалните (б.р. - в момента тече ремонт). Всичко ми навява хубави спомени.Беше важна част от много силен тим в първия си период в Левски. Поддържаш ли контакт с някой от бившите ти съотборници?-Да, разбира се. Видях се с Даниел Боримиров, който ми е като брат. Той ми е българският брат (смее се). Поддържам връзки.Видя се с изпълнителния директор на Левски Павел Колев, какво си казахте?- Говорихме за нещата около отбора, как върви клубът. Още се интересувам от Левски, следя резултатите. Но ми е гадно, че от 10 години отборът нищо не е спечелил. За тези неща си приказвахме.Надяваш ли се това да се промени - Левски да започне да печели?-Разбира се, че се надявам. Искам тимът пак да стане шампион. Като говорих с Павел, разбрах, че в клуба имат идея какво трябва да правят. Необходимо им е време да сглобят отбор, който да побеждава.С твоето идване в Левски тимът стигна до четвъртфинал за Купата на УЕФА, а след това влезе в групите на Шампионската лига. Какво си спомняш от онези времена?-Че бях с около 15 години по-млад (смее се). Бяха хубави времена, но за съжаление са свършили за клуба. Имам много спомени. Отборът играеше на високо ниво, аз също. Тогава се забавлявах с футбола. Надявам се футболистите на Левски отново да го правят.Кой беше най-хубавият ти момент?-Има доста. Първият гол (б.р. - вкара го при гостуването на Оксер за Купата на УЕФА на 15 септември 2005 година), влизането в Шампионската лига - за първи път български отбор постигна такова нещо.Докато говорим, минава Къци, който се грижи за терена - един от малкото служители в клуба от твое време...-Така е. Помня и останалите, които работеха в клуба. Аз пък вече не се занимавам с футбол, само страничен наблюдател съм.Ако видиш добър играч във Франция, може ли да звъннеш на Левски и да помогнеш за привличането на новия Бардон например?-Левски си има скаути, аз в момента нямам време да гледам детайлно играчи и да кажа - този е добър, вземете го, а този другият не става.Как е семейството ти?-Добре. Имам малка дъщеричка - на 4 години. Тя е най-хубавото нещо за мен в момента. Синовете ми не се занимават с футбол - и двамата учат. Не бяха добри играчи и бе по-добре да спрат с футбола (смее се). Ето, сега получих фланелка от Левски. Тя си е за мен, но със сигурност ще ми я вземат, като я видят. Тя е много хубава - с лика на Гунди.Планираш ли да дойдеш за някой мач?-Ако свърша в София това, което искам да направя, със сигурност вече ще идвам по-често тук и ще гледам част от мачовете на тима.", "date": "2019.06.22", "title": "Седрик Бардон: Гадно ми е, че от 10 години Левски нищо не е спечелил"}
{"url": "https://offnews.bg/turizam/ministerstvo-na-turizma-startira-initciativata-deniat-za-vas-s-vhod-705923.html", "text": "Министерството на туризма стартира инициативата „Денят за вас“, която ще започне с участието на община Бургас на 25 юни. Проектът предвижда в един ден през лятото всички музеи и други туристически обекти на територията на съответната община да са с вход свободен.Целта е по този начин да се привлекат повече посетители заради културно-историческите забележителности и атракциите в района. Така ще бъде надграден и обогатен основният морски туристически продукт и гостите и жителите на общината ще могат да се запознаят с богатото наследство в съответния регион.„Денят за вас” е част от инициативите на Министерството на туризма в сътрудничество с бизнеса и местните власти за стимулиране на вътрешния туризъм. Това е един от фокусите в работата ни през 2019 г., обявени в началото на годината с посланието „Естествено в България”.Община Бургас първа ще отвори вратите на музеите си като част от инициативата. На 25 юни (вторник) с вход свободен ще са 10 емблематични туристически обекта за морската община. Авиомузей Бургас, Къща музей „Петя Дубарова“, Музей на остров „Св. Анастасия“, Исторически музей, Етнографски музей, Археологически музей, Природонаучен музей, Туристически комплекс „Акве Калиде“, Културен център „Морско казино“ и Бургаска художествена галерия „Петко Задгорски“ ще посрещат безплатно туристи през целия ден. Всички желаещи да посетят атракциите могат да намерят повече информация за работното време и точните адреси на официалната страница на община Бургас.В инициативата „Денят за вас“ ще се включат и редица други морски общини.На 11 юли 2019 г. в Китен посещението на експозицията за подводна археология „Тайни на морското дъно“ също ще бъде безплатно за гостите и гражданите на града. Община Приморско, която ще се присъедини към проекта на 2 септември 2019 г., е анонсирала, че ще отвори следните туристически обекти на своята територия за свободен достъп на туристи: Тракийско скално светилище „Бегликташ“, Исторически музей-Приморско, Експозиция „Българската Ясна поляна“, с. Ясна поляна. В Поморие „Денят за вас“ ще се проведе на 6 септември с атракциите Исторически музей Тракийска гробница и Музей на солта. На 21 септември обектите към Исторически музей-Балчик също ще бъдат с вход свободен.Инициативата е отворена и към нея могат да се присъединят и други общини както по Черноморското крайбрежие, така и във вътрешността на страната.", "date": "2019.06.22", "title": "Министерство на туризма стартира инициативата 'Денят за вас' с вход свободен на музеите в Бургас"}
{"url": "https://offnews.bg/obshtestvo/tri-temperaturni-rekorda-sa-registrirani-po-severnoto-chernomorie-705927.html", "text": "Три температурни рекорда са регистрирани по Северното Черноморие, съобщи БНР.Рекордите са регистрирани във Варна, Шабла и Калиакра.Максималната температура към момента, достигната във Варна, е 32.4 градуса. Предишният максимум е само с две десети по малък през 2002 година.Максимумът в Шабла е бил 30.8 градуса, а днес вече температурата там достигна 32.8 градуса. В Калиакра максимумът е бил през 2012 година 29.2 градуса, а днес достигнатата към момента максимална температура е 32.8 градуса.", "date": "2019.06.22", "title": "Три температурни рекорда са регистрирани по Северното Черноморие"}
{"url": "https://offnews.bg/gimnastika/taseva-zavarshi-shesta-v-mnogoboia-na-evropejskite-igri-705933.html", "text": "Катрин Тасева зае шесто място в многобоя на Европейските игри в Минск с общ сбор 77.250 точки.В четирите си съчетания Тасева игра стабилно, но не без грешка. Тя показа новото си съчетание на лента, за което след малки грешки получи 17.600. За съчетанието си с обръч грацията ни събра 18.800, а на топка след силно изиграване 20.750. Последното съчетание в многобоя за Катрин бе на бухалки, за което получи 20.100. Там Катрин допусна само една грешка за 0,50 десети точно преди финала.Пред българката се нареждат съответно на пето място украинката Влада Николченко (77.875) и на четвърто място представителката на Италия Александра Аджурджукулезе (77.950). На почетната стълбичка със златото ще се окичи Дина Аверина от Русия (87.750). Среброто отива при израелката Линой Ашрам (84.700), а бронзът при Катерина Галкина от Беларус (79.300).Утрешният ден продължава с финали на отделните уреди при индивидуалното, където отново ще видим Катрин, както и многобой при ансамблите, където българките ще се борят за отличие.", "date": "2019.06.22", "title": "Тасева завърши шеста в многобоя на Европейските игри"}
{"url": "https://offnews.bg/sviat/kato-na-kino-izmamnik-se-predstavial-za-frenski-ministar-dve-godini-s-705931.html", "text": "Измамник се е представял за френския министър Жан-Ив льо Дриан в продължение на две години, за да открадне 80 млн. евро, съобщи Би Би Си. Измамата продължила две години, като започнала в края на 2015 г. По това време Льо Дриан е министър на отбраната. Измамата станала възможна благодарение на силиконова маска, с която измамникът успял да заблуди десетки хора да дарят пари за откуп за журналисти, които уж били отвлечени от ислямисти в Близкия изток.  Той обяснявал, че тъй като Франция официално не плаща откупи на похитители, парите трябва да бъдат преведени в китайска банка и уверил, че преводите не могат да бъдат проследени. Схемата обаче започвала с разговор по телефона - с богаташите се свързвал човек, твърдящ, че е специалният съветник на Льо Дриан Жан-Клод Мале, като обещавал да ги свърже с министъра.Първоначално разговорите между мнимия министър и жертвите ставала също по телефона, но след това измамата започнала да включва видео разговори по Skype. Така мъжът, представял се за министъра, трябвало да изглежда като него, което станало възможно благодарение на силиконова маска, но и да имитира успешно гласа и маниерите му. Освен това видео разговорите се провеждали от пълно копие на кабинета на министъра. За да се намали възможността за провал пък, видео разговорите винаги били кратки, а връзката била лоша. Измамниците успели да съберат 80 млн. евро, като повече от половината дошли от неназован турски бизнесмен. Не се знае точно колко още са били заблудени. Според адвоката на Льо Дриан, който в момента е външен министър, измамниците се свързвали с изпълнителни директори на големи компании и държавни глави от целия свят с искания за огромни суми пари.Истинският Жан-Ив льо ДрианНе всички потърсени обаче се хванали на измамата. Ги Петрус Линяк, от богатата фамилия Петрус, която се занимава с производство на вино, разказва, че мъжът с маската действително е приличал много на министъра.\"Той искаше помощта ми в служба на родината! Това е плашещо, защото може би, ако беше поискал по-малко пари, можеше и да кажа да\", разказва Петрус.На въдицата не се хванал и сенегалският лидер Маки Сол. В този случай обаче измамниците допуснали грешка - фалшивият Льо Дриан започнал да говори на президента на Сенегал на \"Вие\", а всъщност двамата си говорили на \"ти\", защото се познавали много добре.Френските власти все още издирват виновните, като на този етап дори не се знае дали става въпрос за един или няколко измамници.Остава неясно и защо са избрали да използват самоличността на Жан-Ив льо Дриан. Предположението е, че са избрали именно него, защото като министър на отбраната той може да бъде отговорен за исканията за откупи. В центъра на разследването е осъжданият френско-израелски измамник Жилбер Шикли. Той сега е в затвор в Париж, след като беше екстрадиран от Украйна заради обвинение в измама и кражба на самоличност.Докато Шикли е в затвора обаче, в началото на тази година в посолствата се появява информация, че мним Льо Дриан се опитва да получи пари от влиятелни приятели на Франция. През февруари трима френско-израелски граждани са арестувани край Тел Авив.Засега обажданията на фалшивия Жан-Ив льо Дриан са спрели. На дневен ред обаче остава въпросът колко хора точно са замесени в схемата и колко хора са обучени да се представят за френския министър.", "date": "2019.06.22", "title": "Като на кино: Измамник се представял за френски министър две години с помощта на маска, за да открадне 80 млн. евро"}
{"url": "https://offnews.bg/obshtestvo/varnaha-za-prerabotvane-spornite-pravila-koito-zaplashvaha-da-ostavia-705932.html", "text": "Специалната част от Правилата за добра медицинска практика, която предизвика напрежение сред зъболекарите, беше върната за преразглеждане. Решението беше взето по време на извънредния конгрес на Българския зъболекарски съюз.Общата част на правилата бяха приети без проблем. Специалната част на новите правила обаче предизвика възмущението на стоматолозите заради текстове, според които те няма да могат да извършват редица дейности, каквито в момента ежедневно се извършват, а тези случаи ще трябва да се насочват към стоматолози със специалност. Голямо притеснение предизвика и това, че много зъболекари ще бъдат лишени от възможността да лекуват деца.Зъболекарите в България са около 9000. От тях със специалност са приблизително 2000, което означава, че те няма да могат да поемат всички случаи, като особено затруднение ще има за хората в по-малките населени места, които ще трябва да пътуват до някой областен град, за да намерят необходимия специалист.Много лекари по дентална медицина предпочитат да продължават образованието си в чужбина или в частни организации и не виждат смисъл от специализациите. Освен това всяка година се отпускат едва няколко бройки за специализация, която пък продължава 3-4 години. Така ако трябва сега да запишат специализация, дори и да успеят да се доберат до свободна бройка, зъболекарите трябва да учат в продължение на години и да платят между 20 и 30 хил. лева. Стоматолозите изразиха притеснения и за това, че са имали твърде малко време, за да прегледат текстовете и да дадат предложенията си за промени - едва няколко дни.Недоволството отведе на конгреса много зъболекари, някои от които пътуваха и от други градове, за да присъстват на заседанието. Ръководството на Българския зъболекарски съюз направи опит да потуши напрежението, като увери, че текстовете няма да ограничават правата на стоматолозите. Заради неяснотите в текстовете обаче беше внесено предложението за пълно отпадане на проекта. Предложението обаче не получи достатъчна подкрепа и беше отхвърлено. В крайна сметка Основните правила, по които нямаше притеснения, бяха приети, а Специалните правила бяха върнати за преразглеждане, като беше предложено комисията, работила по документа, да бъде сега в разширен състав, за да се вземат предвид и предложенията на зъболекарите. До 30 юни всеки зъболекар може да подаде писмо до БЗС, за да бъде включен в комисията.Преработените правила пък ще бъдат гласувани отново през ноември. ", "date": "2019.06.22", "title": "Върнаха за преработване спорните правила, които заплашваха да оставят стотици хиляди без зъболечение"}
{"url": "https://offnews.bg/volejbol/matej-kazijski-tazi-godina-se-zamislih-malko-poveche-za-natcionalnia-705921.html", "text": "Звездата на българския волейбол Матей Казийски говори пред БНТ за възможността отново да играе за националния отбор. Според играча обаче нищо в тима не се е променило.\"Тази година се замислих малко повече за националния отбор. Нищо обаче не се е променило в моите виждания и времето си минава. Турнирът в Лигата на нациите има страшен проблем с това, че мачовете са композирани доста странно.Играят се 15 мача на 5 континента. В този турнир няма как да играеш с един състав, трябва да се правят много ротации, което никак не е благоприятно за България.Олимпийската квалификацията ще е много тежка за националния ни отбор, но когато играем за един мач имаме много по-големи шансове\", сподели Казийски.", "date": "2019.06.22", "title": "Матей Казийски: Тази година се замислих малко повече за националния отбор"}
{"url": "https://offnews.bg/dw/eto-koj-spria-tramp-tozi-pat-705934.html", "text": "Всичко е било готово за ответен американски удар срещу Иран, когато буквално в последната минута Доналд Тръмп се е отказал от този план. Защо? И кой го е спрял? Коментар на Петер Филип:След свалянето на американския безпилотен самолет в нощта срещу четвъртък американският президент Доналд Тръмп мрачно заяви, че Иран е допуснал \"много сериозна грешка\". Не му се наложи обаче да казва нищо повече: политическите барометри в Близкия изток скочиха толкова силно, колкото и кривата на цената на петрола. Но сякаш никой не изглеждаше готов да говори за нарасналата опасност от война между САЩ и Иран. Още повече, че и двете страни все още спорят дали безпилотният разузнавателен самолет е бил в иранското въздушно пространство или не.Но Тръмп си беше сериозен, макар че действията му предизвикаха повече объркване, отколкото проясняване на ситуацията: само часове след свалянето на дрона американският президент започна подготовка за нападение в Иран. Американските самолети трябваше да бомбардират ирански радарни инсталации и ракетни установки в нощта срещу петък. Предполагаше се, че тогава, заради мюсюлманския празник, цивилните жертви ще бъдат по-малко.Посредническата роля на ОманВ същото време Тръмп помоли Оман да влезе в ролята на посредник между двете страни, а султанът изпрати на Иран американското предупреждение, че предстои нападение. Едновременно с това до Техеран стигна и уверението на Тръмп, че той не се интересува от въоръжен конфликт, а по-скоро от преговори с иранските власти. В съобщението от Вашингтон се казваше още, че ако Иран се съгласи да преговаря, това ще предотврати планираното въздушно нападение.В Техеран запазиха хладнокръвие и се опитаха да спечелят време: върховният водач Али Хаменей вече бе отхвърлил преговорите с Вашингтон, но посланието трябваше да бъде предадено.Ключовата роля на военнитеТръмп сам се бе поставил в трудно положение: военновъздушните сили на САЩ в региона на Персийския залив, както и военноморските сили в Индийския океан, се намираха в пълна бойна готовност. Освен това заплахата от американско нападение бе в явно противоречие с твърдението на Тръмп, че искал \"само да преговаря\". Президентът вероятно нямаше да е в състояние сам да намери изход от създалото се положение -особено след като явно бе усетил, че в този случай обичайните му „съветници“, като Джон Болтън и Майк Помпео, няма много да му помогнат, а по-скоро онези военни, които напоследък активно го уверяваха да не действа според обичайния си маниер: един военен конфликт не бива да избухва въз основа на самостоятелно взето решение, а изисква възможно най-широк политически консенсус.Тръмп вероятно е усетил и това, че не може да получи подкрепа дори и сред своите. Това сигурно му създава още повече грижи, имайки предвид, че тази седмица той обяви официално повторната си кандидатура за президентските избори. Военната конфронтация с Иран би била в противовес на обещаното от него на предишните избори, а именно - да върне у дома американските войници от Близкия и Средния изток. Вместо това той разполага военни части в региона и може би ги изпраща на война с непредвидими последици за всички.Какво става със \"сделката на века\"?Дори и да не се беше стигнало дотам, вече почти нищо не е останало от смелите обещания на Тръмп за района на Близкия Изток. Например за „сделката на века“, която обещаваше мир между Израел и палестинците. Планът все още не е публикуван и може би никога няма да бъде, но за него вече се зае достатъчно, за да подплаши той основните играчи: заради досегашната безусловна подкрепа на Тръмп за Израел, особено отдръпването от идеята за решение на Близкоизточния конфликт на принципа на двете държави, палестинците се държат на дистанция от всяка американска инициатива. На предстоящата идния вторник конференция в Бахрейн няма да има официални палестински представители. Но също и Израел няма да изпрати своя делегация, а другите държави от региона ще бъдат представени само колкото да се каже, че присъстват.Това изобщо не е никаква мирна конференция. Нито пък можем да говорим за някакво нормализиране. Камо ли пък за \"сделка на века”.", "date": "2019.06.22", "title": "Ето кой спря Тръмп този път"}
{"url": "https://offnews.bg/sviat/sasht-vkliuchiha-v-chernia-si-spisak-kitajski-kompanii-proizvezhdasht-705930.html", "text": "САЩ включиха в черния си списък китайски компании, които произвеждат суперкомпютрите Сугон, като ги определиха за заплаха за националната сигурност и прекратиха достъпа им до американска технология, която е от решаващо значение за тях, предаде Асошиейтед прес, цитирана от БТА.Решението, взето вчера от министерството на търговията на САЩ, може да усложни преговорите между президента Доналд Тръмп и неговия китайски колега Си Цзинпин идната седмица, целящи намаляване на напрежението в търговските спорове между двете най-големи световни икономики.Въпросните компании са производителят на суперкомпютри Сугон, Институтът по компютърни технологии Уси Цзяннан и три дъщерни предприятия на Сугон.Сугон и институтът Уси Цзяннан участват в усилието на Китай за развитие на производството на компютри, които да подпомагат военната модернизация.Черният списък забранява на американски фирми да продават технология на китайски компании, без да имат правителствено разрешение за това.Миналия месец министерството на търговията включи в черния списък телекомуникационния гигант Хуавей, засилвайки напрежението с Пекин, след като Тръмп наложи мита от 25% на китайския внос на стойност 250 млрд. долара, а Пекин отговори с мита върху американски продукти.", "date": "2019.06.22", "title": "САЩ включиха в черния си списък китайски компании, произвеждащи суперкомпютри"}
{"url": "https://offnews.bg/obshtestvo/mazh-s-uvrezhdane-pokori-cherni-vrah-v-invalidna-kolichka-705935.html", "text": "Мъж с увреждане покори Черни връх в инвалидна количка.Владимир Гюров е в инвалидна количка от 18 години, но не се отказва да спортува. Тренира баскетбол, тенис на корт, колоездене и кара ски.Сега той успява да покори и Черни връх, което се случва благодарение на първата електрическа инвалидна количка у нас, която може да се движи по всякакви терени, разработена от Ивайло Колев и екипа му.„Запознахме се с хора с увреждания, които тренират баскетбол. Това беше стартът на нашия проект, видяхме изключителния им хъс и решихме, че трябва да направим нещо, да им помогнем”, обясни Ивайло Колев пред bTV.„Достатъчно активно си живея живота. И самият факт, че съм тук и сега с това интересно съоръжение. Мисля, че са малко и здравите прави хора, които са се качвали на Черни връх”, споделя Владимир.", "date": "2019.06.22", "title": "Мъж с увреждане покори Черни връх в инвалидна количка"}
{"url": "https://offnews.bg/sviat/planat-na-sasht-za-mir-mezhdu-izrael-i-palestina-investitcii-za-50-ml-705937.html", "text": "Белият дом представи днес икономическия раздел на дългоочаквания американски план за мир между Израел и палестинците, наричан от САЩ \"сделката на века\", предаде Асошиейтед прес, цитирана от БТА.Планът съдържа призив за инвестиции от 50 милиарда долара за инфраструктурни проекти на Западния бряг, в Газа и съседните държави.Една от целите на плана е да се реформира палестинската икономика, която да се обвърже с икономиките на съседните страни, за да се привлекат инвестиции и да се увеличи двойно брутният вътрешен продукт за десет години.Белият дом съобщава за първи път детайли за плана.Предложеният план за икономиката бе публикуван преди двудневната конференция, посветена на него, която ще се състои във вторник и сряда идната седмица в Бахрейн. Засега и конференцията, и планът са посрещани твърде скептично, а палестинците открито се противопоставят на американските предложения.На конференцията в Бахрейн, наречена \"Мир за просперитет\", няма да бъдат официално представени нито Израел, нито палестинците. Тя ще протече в обстановка на силно напрежение в Близкия изток заради Иран. Очакванията за резултатите от нея са ограничени, тъй като няма да се обсъждат никакви политически елементи, които са решаващи за уреждане на конфликта, добавя АП.", "date": "2019.06.22", "title": "Планът на САЩ за мир между Израел и Палестина: инвестиции за 50 млрд. долара"}
{"url": "https://offnews.bg/futbol/tcska-obiavi-chasovete-i-stadionite-na-kontrolite-v-avstria-705901.html", "text": "От ЦСКА обявиха часовете и стадионите на всичките си контроли, които ще изиграят \"червените\" по време на лятната си подготовка в Австрия.\"Армейците\" са планирали четири проверки срещу доста сериозни противници като Прибрам, Ференцварош, Шахтьор (Донецк) и Ред Бул Залцбург.- 24 юни (понеделник), 17:00 часа австрийско (18:00 българско) време - ЦСКА - Прибрам - \"Sportplatz in Bruck an der Großglocknerstrasse\"- 27 юни (четвъртък), 18:00 часа австрийско (19:00 българско) време - ЦСКА - Ференцварош - стадиона в Hochfilzen- 30 юни (неделя), 11:00 часа австрийско (12:00 българско) време - ЦСКА - Шахтьор Донецк - Das.Goldberg-Stadion- 3 юли (сряда), 18:30 часа австрийско (19:30 българско) време - ЦСКА - Ред Бул Залцбург - стадиона в Saalfelden", "date": "2019.06.22", "title": "ЦСКА обяви часовете и стадионите на контролите в Австрия"}
{"url": "https://offnews.bg/sviat/putin-zabrani-poletite-do-i-ot-gruzia-i-izteglia-rusnatcite-ot-stranat-705938.html", "text": "Руският президент Владимир Путин забрани на авиокомпаниите да транспортират руснаци до Грузия от 8 юли. Освен това той въведе забрана полетите на грузински авиолинии на територията на Русия. На сайта на транспортното ведомство се казва, че причината за спирането на полетите е необходимостта да се обезпечи достатъчно ниво на авиобезопасност и наличието на просрочени задължения за аеронавигационна дейност пред ФГУП „Госкорпорация по ОрВД“.\"Спирането на полетите ще продължи до предоставянето на руската страна на програмите за авиационна сигурност на Georgian Airways и MyWay Airlines, техния одит и одобрение от руската страна, както и докато грузинската страна изплати изцяло дълга за аеронавигационното обслужване\", се казва в съобщението.Президентът също така нареди на правителството да осигури връщането на руснаците, временно пребиваващи на територията на Грузия.Забраните се въвеждат на фона на антируските протести в Грузия. Те започнаха, след като председателят на Междупарламентарната асамблея на православието и депутат от руския парламент Сергей Гаврилов седна мястото на председателя на парламента на Грузия.Руският политик обясни, че грузинската страна го е поставила на това място \"според протокола при подобни събития\".Случилото се обаче предизвика недоволството на опозицията в страната, която организира мащабен протест. Участниците в протеста поискаха оставката на председателя Ираклий Кобахидзе и на вътрешния министър Георги Гахария.По време на митинга най-малко 240 души бяха ранени. Полицията задържа над 300 протестиращи.", "date": "2019.06.22", "title": "Путин забрани полетите до и от Грузия и изтегля руснаците от страната"}
{"url": "https://offnews.bg/obshtestvo/izvestia-strah-i-nenavist-v-evropa-balgaria-i-slovakia-se-izplash-705903.html", "text": "Гражданите на България и Словакия смятат САЩ за заплаха за своите страни, а гражданите на Полша и Румъния са загрижени от руската външна политика. Това става ясно от резултатите от анкета, проведена от международната изследователска организация „Глобсек” в седем страни от Централна и Източна Европа. Интервюирани от руския вестник \"Известия\" експерти и политици анализираха резултатите от проучването, цитирани от Агенция \"Фокус\".В хода на изследването, проведено от международната неправителствена изследователска организация, на анкетираните е зададен въпрос: Считат ли Русия или САЩ за опасни (за значителна заплаха) за своите държави? Както показват резултатите, гражданите на Словакия и България имат най-малко страх от Руската федерация (съответно 26% и 7%). Но опасенията за политиката на САЩ в тези страни се оказаха много по-големи - в Словакия 41%, а в България 25%.В Словакия идеята за славянството и чувството за принадлежност към славянския свят, чийто център е Русия, имат силни корени, обясни словашкият депутат Петър Марчек.„Въпреки че мнозинството от жителите на нашата страна са католици, а вие сте доминирани от православието, християнството и придържането към традиционните ценности обединяват нашите страни в много отношения”, коментира политикът за „Известия”. \"Освен това голяма роля играе историческата памет и чувството на благодарност на много словаци за освобождаването на страната от фашизма през 1945 година\".Според депутата много словаци смятат, че Русия е \"балансиращата сила на международната сцена, която не позволява на САЩ да направят каквото и да било\", докато външната политика на Вашингтон - агресивна демократизация и намеса във вътрешните работи на други страни, предизвиква страх сред жителите на Словакия.\"Сигурен съм, че около 60% от населението всъщност вижда САЩ като заплаха за международната стабилност\", твърди Марчек.Русофилските настроения имат силни корени в България, където много граждани смятат себе си за откровени симпатизанти на Руската федерация, заяви в интервю за \"Известия\" политологът Аждар Куртов. Общественото мнение е повлияно от факта, че Русия играе важна роля за формирането на българската държавност, помагайки в борбата срещу Османската империя. Освен това решението на София да прекъсне традиционните връзки с Москва и да се преориентира към Запада не допринесе за просперитета на България, подчерта политологът.\"България беше принудена да се откаже от руския пазар, който получи, например, за селскостопанските си продукти. Тя също беше принудена да затвори много фабрики за производство на военно оборудване. Това доведе до ситуация, в която хората загубиха работата си. Населението на България е много чувствително към факта, че тяхната страна е една от най-бедните в Европа. На този фон разговорите, че Москва е виновна за всичко и че Русия представлява заплаха, не намират разбиране”, обясни Куртов.Българите възприемат с опасения действията на САЩ на Балканите. По-специално това се отнася до подкрепата на американците от Косово, албанското и мюсюлманското население като цяло. Българите възприемат укрепването на албанския фактор в региона като заплаха за собствената им стабилност, тъй като в страната има доста сложни отношения между мюсюлманско малцинство и славянското население, заключава Куртов.Австрия се оказа единствената страна от общия списък, чиито граждани разглеждат Русия и САЩ като заплахи: 37% от австрийците се страхуват от Руската федерация, а 29% имат същото мнение за САЩ.В други държави огромното мнозинство от населението по-скоро е загрижено за действията на Москва, отколкото за тези на Вашингтон.\"В САЩ има държавна институция за отпускане на големи субсидии за различни програми, които би трябвало да повлияят върху формирането на общественото мнение в чужбина. Целта на американците е да разкъсат европейските страни, преди всичко държавите от бившия социалистически лагер от Москва. Във Вашингтон това започна активно да се развива още през 90-те години на миналия век и, уви, действа върху определена част от населението\", твърди професорът Александър Домрин.В Унгария 31% от гражданите са разтревожени от руската политика и 16% - от американската политика. В Чешката република разликата е много по-забележима. Русия се счита за заплаха от 52% от респондентите, докато САЩ са възприемани като заплаха от едва 20%.Според чешкия депутат Ярослав Голик ключова роля в това схващане за Русия играят медиите, които редовно споменават \"ужасната заплаха от Москва\". Събитията от август 1968 г., когато страните от Варшавския договор въвеждат войски в Чехословакия, заемат специално място в чешкото общество. И много граждани и до днес помнят действията на Москва в онзи момент, казва политикът.\"Историята не бива да се намесва в изграждането на добри отношения в момента. За съжаление, в Чешката република се създава изкуствена атмосфера на страх, въпреки че Русия е културно, географски и исторически по-близо до нас от САЩ\", заключи Ярослав Голик.Най-малко доверие в Русия има хората от Полша и Румъния. И ако 23% от румънците и 12% от поляците възприемат САЩ като заплаха, то съответно 58% и 77% от гражданите се страхуват от Русия.\"Първо, полските власти водят активна антируска пропаганда и Руската федерация се позиционира не просто като съперник, а като враг, който е на път да атакува. Можем да припомним обединението на Крим с Русия през 2014 г. След това събитие в почти всички полски издания се появи заглавието: „Днес е Крим, а утре Варшава“. Ето защо определен процент от населението наистина живее в страх, че сутринта ще видят руски танкове през прозореца. Това помага на управляващите да следват изключително проамериканска политика”, заяви пред изданието Олег Неменски, водещ изследовател в Руския институт за стратегически изследвания.Политическият анализатор добави, че основният фактор обаче е историческата традиция. Полша от XI век преследва експанзионистична политика на Изток. В същото време редовните конфликти научиха поляците да се страхуват от руснаците и да живеят в условия на постоянна конфронтация, отбелязва Олег Неменски.Във военно отношение Полша и Румъния са приоритетните съюзници на САЩ, които подкрепят концепцията за укрепване на Източния фланг на НАТО. А митът за руската заплаха е изключително важен за прилагането на такава политика.Проблемът с Приднестровието и неуспехът на проекта за обединението на Румъния с Молдова имат фундаментално въздействие върху румънското население, убеден е Олег Неменски. Подкрепата за синдикализма нараства в страната и много румънци смятат, че Русия възпрепятства създаването на Велика Румъния. Тази формация трябва да включва Приднестровието, където сега се намират руските войски, обясни експертът.Проучването е проведено през март 2019 г. чрез индивидуални интервюта в Словакия и задаване на въпроси по телефона в останалите шест страни (Австрия, България, Унгария, Полша, Румъния, Чешката република). Във всяка от седемте държави са анкетирани най-малко 1000 души. Извадката на респондентите е извършена по пол, възраст, образование и местоживеене.", "date": "2019.06.22", "title": "'Известия': Страх и ненавист в Европа - България и Словакия се изплашиха от САЩ"}
{"url": "https://offnews.bg/sviat/vse-poveche-aviokompanii-zaobikaliat-nebeto-nad-persijskia-zaliv-705904.html", "text": "След като Вашингтон забрани вчера на американските авиокомпании да прелитат през контролираното от Техеран въздушно пространство над Персийския и Оманския залив, редица неамерикански авиокомпании обявяват, че предприемат превантивни мерки след решението на американското Федерално управление за гражданска авиация, съобщи Ройтерс, цитиран от БТА.Катай Пасифик (Cathay Pacific) обяви в петък, че полетите му няма да преминават през въздушното пространство над Ормузкия проток.Флайдубай (flydubai) заяви, че е коригирал някои от маршрутите и ще направи допълнителни промени, ако е необходимо.Еър Франс (Air France), Норуиджън еър (Norwegian Air) и САС (SAS) също обявиха, че следят ситуацията, въпреки че нямат планирани полети над района.По-рано подобни решения обявиха Бритиш еъруейз, холандската Ка Ел Ем (KLM), австралийската Кантас (Qantas), Малейжа еърлайнс (Malaysia Airlines), Сингапур еърлайнс (Singapore Airlines), германската Луфтханза (Lufthansa), Емирейтс (Emirates) и Етихад (Etihad).", "date": "2019.06.22", "title": "Все повече авиокомпании заобикалят небето над Персийския залив"}
{"url": "https://offnews.bg/leka-atletika/17-godishen-atlet-izumiava-s-vida-si-705936.html", "text": "Кениецът Едуард Закайо трупа все повече популярност не само заради постиженията си на младежки лекоатлетически състезания, но и заради външния си вид.Африканецът се състезава в бягането на 5000 метра и има много добри постижения сред младежите.По документи той е едва на 17 години и се конкурира с момчета в тази възрастова група.Лицето му обаче изглежда като на на по-зрял мъж. В социалните мрежи има немалко шеговити коментари относно годините му.През миналата година Закайо спечели Световното първенство за младежи до 20 години.Той не е първият атлет от Африка, който има странен за дете външен вид.На световното по крос кънтри до 20 години в Дания през април т.г. хит станаха участници от Етиопия, които изглеждаха като 40-годишни, макар по документи да бяха родени през декември 2000 година.", "date": "2019.06.22", "title": "17-годишен атлет изумява с вида си"}
{"url": "https://offnews.bg/obshtestvo/fandakova-neobhodim-e-podroben-ustrojstven-plan-za-borisovata-gradina-705900.html", "text": "\"Моят подход и ангажиментът, който съм поела, е да запазим историческите ценности на нашия град. Между 1997 година и 2005 година части от Борисовата градина или са били продадени, или са включвани в търговски дружества. В дейността на тези дружества се споменава хотелиерство и строителство. Опитвано е много пъти в Борисова градина да се строят хотели, за това искаме подробен устройствен план, за да избегнем подобно строителство\". Това каза кметът на София Йорданка Фандъкова в предаването „Тази събота и неделя“ по бТВ. „Грижата и инвестициите, които правим през всичките тези години в паркове и градини, показват ясно моето отношения и политиките ни към тях – възстановяване и строителство на нови паркове. Това всички го виждат. Само преди няколко години никой не искаше да ходи на зелените площи, защото те не се косяха. Днес парковете са пълни с хора и деца. В събота и неделя почти няма място в тях“, обясни столичният кмет. „Ние продължаваме с тази грижа. Реконструкцията и строителството вървят. Започнахме с „Южен парк“, „Гео Милев“, „Докторската градина“, след това преминахме към големите паркове, включително Борисовата градина“, добави тя.„Получихме за управление Борисовата градина от държавата.Започнахме да инвестираме в нея – осветление, видеонаблюдение, алеи. Неотдавна беше възстановен и Розариума“, поясни тя.Попитана защо е върнала отново за преразглеждане и ново обществено обсъждане устройственият план, тя отговори: „В него те имат някои виждания или по-скоро възстановяване на Климатичното училище, което го няма в момента. Според мен това не е необходимо. Според мен тази територия трябва да остане територия за парка. Те поискаха преместване на игрищата на Спортна София и конната база. За мен това не е необходимо“.\"Не е лесно да направим частната собственост общинска. Това е битка. Ние ще я водим. За 4 обекта се работи да се възвърнат на общината и да не се отдават отново под наем. Вярвам и ще работя за това, да си върнем тези пространства\", каза още тя.\"Това е проект, който беше представен и се обсъжда публично. Всички можем да правим своите предложения, които ще се гласуват от общинските съветници\", добави Фандъкова.", "date": "2019.06.22", "title": "Фандъкова: Необходим е подробен устройствен план за Борисовата градина, за да не се строят хотели"}
{"url": "https://offnews.bg/obshtestvo/d-r-eleonora-lilova-mediite-triabva-da-badat-v-pati-po-vnimatelni-ko-705902.html", "text": "„Когато имаме истории на деца, ние трябва да сме в пъти по-внимателни как отразяваме тези истории, предвид тяхната незрялост и уязвимост и запазване правото им на личен живот“, призова д-р Елеонора Лилова по време на дискусия в СУ \"Св. Климент Охридски\" на тема \"Децата във фокуса на медиите\"На събитието присъстваха журналисти, общественици, преподаватели от СУ „Св. Климент Охридски“, медийни експерти, деца, родители и младежи.Форумът се организира с любезното съдействие на СУ „Св. Климент Охридски“, а форума включи два основни модула: „Социални мрежи, фалшиви новини, медийна грамотност“ и „Етични стандарти, права на децата и медийно отразяване“.„Този форум е провокиран от това, че в последно време зачестяват случаите с разгласявани от медиите на данни, които са от личния живот на децата. Това нас много ни притеснява, защото в чл. от Конвенцията на ООН за правата на детето се гарантира правото на всяко дете да бъде защитено срещу произволна или незаконна намеса в личния му живот, семейство, дом или кореспонденция“, заяви д-р Лилова пред участниците в дискусията.Преди началото на дискусиите бе представена анкета с деца по основните теми - фалшиви новини и медийно отразяване на детската проблематика – доколко е застъпена и как.Модератор на първия модул бе Иван Радев, представляващ Асоциацията на европейските журналисти-България (АЕЖ-България), а основни доклади представиха Деян Благоев – управител на софтуерна компания „Булбера“, доц. д-р Данаил Данов – Факултет по науки за образованието и изкуствата, СУ „Св. Климент Охридски“ и Гергана Вълчева – член на Съвета на децата към ДАЗД.В рамките на дискусията експерти говориха за това как да възпитаваме медийна грамотност у децата, която да им послужи за различаване на фалшивите новини, които често служат за манипулиране на обществото. От изнесените данни стана ясно, че огромен процент от децата в България посещават интернет преди да навършат 7-годишна възраст, т.е. преди да тръгнат на училище.Втория модул откри проф. дпн Сийка Чавдарова-Костова – СУ „Св. Климент Охридски“ (Факултет по педагогика), като по темата за отговорността и етичните стандарти на медийното отразяване презентации представиха проф. д-р Теодора Петрова – Факултет по журналистика и масова комуникация на СУ „Св. Климент Охридски“, Аксиния Бонева – ръководител на работната група за въвеждане на Директива 1808/2018/ЕС в Министерството на културата, Радиона Никова – директор „Политики и програми за детето, стратегическо развитие и координация“ в ДАЗД и Ива Иванова – председател на Съвета на децата към ДАЗД.", "date": "2019.06.22", "title": "Д-р Елеонора Лилова: Медиите трябва да бъдат в пъти по-внимателни, когато отразяват истории с деца"}
{"url": "https://offnews.bg/112/za-4-dni-75-patni-proizshestvia-s-12-zaginali-i-89-raneni-705905.html", "text": "12 души са загинали, а 89 са ранени от началото на полицейската операция на 18 юни.Това каза главен инспектор в „Пътна полиция“ Калоян Драганов във връзка с полицейската акция в страната, предаде репортер на Агенция „Фокус“.Акцията стартира на 18 юни. “На територията на цялата страна родължава полицейската операция. До вчера резултатите от нея показват над 20 хил. нарушения от водачи на моторни превозни средства. Повече от 10 хил. са за превишаване на скоростта. Имаме над 2 500 акта за установени административни нарушения. Останалите са глоби, наложени с фиш на водача на място“, уточни той.„75 тежки пътни произшествия имаме от началото на операцията с 12 загинали. 89 са ранените при тези произшествия, което означава, че тенденцията е към леко увеличаване“, коментира Калоян Драганов.По думите му най-честата причина за катастрофите е превишена скорост. „Апелираме водачите да се съобразяват с обстановката, да карат внимателно. Да бъдат толерантни към останалите участници в движението, особено към пешеходци, велосипедисти и мотоциклетисти“, добави главният инспектор.", "date": "2019.06.22", "title": "За 4 дни: 75 пътни произшествия с 12 загинали и 89 ранени"}
{"url": "https://offnews.bg/sviat/eltan-dzhon-stana-kavaler-na-ordena-na-pochetnia-legion-705928.html", "text": "Британският певец и композитор Елтън Джон стана кавалер на ордена на Почетния легион.Орденът му беше връчен лично от френския президент Еманюел Макрон.Церемонията се състоя в Елисейския дворец.„Франция изрази своята признателност за заслугите на сър Елтън Джон, който току що стана кавалер на ордена на Почетния легион”, заяви Макрон пред насъбралото се множество на входа на Елисейския дворец.Френският президент поясни, че наградата се дава на Елтън Джон заради забележителното му творчество и дейността му в борбата срещу СПИН. Макрон подчерта, че фондацията на Елтън Джон за борба с болестта е събрала над 450 млн. евро от основаването си през 1992 г.Церемонията по връчването на ордена се проведе без присъствието на журналисти. Елтън Джон се появи с ордена на сакото си пред събралите се в двора на Елисейския дворец негови почитатели и представители на медиите. Музикантът отбеляза, че за него е чест да получи наградата в Деня на музиката. Той благодари на Макрон за оказаната му чест и напомни колко е важно борбата срещу СПИН да продължи.", "date": "2019.06.22", "title": "Елтън Джон стана кавалер на ордена на Почетния легион"}
{"url": "https://offnews.bg/obshtestvo/giokin-s-protestno-pismo-sreshtu-saniraneto-na-pametnitci-na-kulturata-705909.html", "text": "Гражданска инициатива за опазване на културно-историческото наследство - ГИОКИН изпрати протестно писмо по повод намеренията на пловдивската община да санира емблематични сгради. Санирането на сгради по ОП “Региони в растеж“ ще бъде на обща стойност 18 милиона лева, обявиха от общината.Публикуваме писмото без редакторска намеса. То е адресирано до кмета на гр. Пловдив - Иван Тотев, министъра на културата - Боил Банов, директора на НИНКН - Даниела Джуркова.Отворено писмо относно: Намерение на Община Пловдив за саниране на сгради-паметници на културатаДо кмета на Пловдив, Иван Тотев Копие: министъра на културата, Боил Банов директора на НИНКН Даниела Джуркова медииОтносно: Намерение на Община Пловдив за саниране на сгради-паметници на културата.Уважаеми г-н Тотев!От съобщение на БНР – Радио Пловдив, публикувано на 18.06. 2019г., със заглавие „Емблематични сгради в центъра ще бъдат санирани за 18 милиона лева“ научихме за прекрасното намерение на пловдивска община да доразвие програмата за енергийна ефективност.Притесни ни изречението: „Приоритет ще е културната инфраструктура, паметниците на културата, сгради в зони за въздействие и ансамбли в централната градска част и Капана.“Уважаеми г-н Тотев,Технологичният процес на саниране на каквато и да било сграда предполага увеличаване на външните й размери, което автоматично променя автентичните й архитектурни пропорции! Подменя автентичният й вид! Нещо повече – в случая се използват неприсъщи за епохата на построяване на сградата-паметник материали!Българската държава е ратифицирала множество международни документи свързани с проблемите, консервацията, реставрацията и поддържането на паметници на културата и архитектурата, между които и „Международната храта за консервация и реставрация на паметниците и забележителните места - Венеция 1964 г.“ – Венецианската харта!Смисълът на Венецианската харта е насочен главно към запазване в автентичен вид на всички параметри на, който и да било паметник и на който дух намерението Ви да санирате посочените по-горе сгради противоречи. Венецианската харта не допуска неадекватни на епохата на строеж материали, какъвто фибранът, използван за санирането е. Венецианска харта 1964 г.“:- „Член 9Реставрацията е дейност, която трябва да се предприема в изключителни случаи. Тя има за_цел да запази и разкрие естетическите и исторически стойности на паметника и се основава на респекта към оригиналния материал и към автентичните документи. Тя свършва там, където започва хипотезата: всяка допълнителна възстановителна работа, считана за необходима по естетически или технически причини, се определя от архитектурната композиция на паметника и трябва да носи белега на съвременността. Реставрацията винаги трябва да бъде предшествана и придружена от археологическо и историческо проучване на паметника.“Дори в Наредбата за топлотехническите нормативи има текст, който гласи, че за сгради-паметници на културата нормативните изисквания не важат! Съвсем отделен е въпросът, че за да осъществите тези си намерения всеки проект трябва да бъде съгласуван с НИНКН.Във връзка с последното и на основание Законът за достъп до обществена информация Ви молим да ни предоставите копия на съгласувателните становища на НИНКН за сградите-паметници на културата, които сте планирали да санирате!София 22 юни 2019 г.Гражданска инициатива за опазване на културно-историческото наследство - ГИОКИН", "date": "2019.06.22", "title": "ГИОКИН с протестно писмо срещу санирането на паметници на културата в Пловдив"}
{"url": "https://offnews.bg/zdrave/za-simptomite-na-lajmskata-bolest-i-edna-konspirativna-teoria-705878.html", "text": "През 1975 година в град Лайм, щата Кънектикът, заболяват няколко десетки деца, които се оплакват от болки в ставите. Местните лекари диагностицират заболяването като ювенилен артрит. Диагноза Ювенилен артрит в такъв малък град като Лайм се поставя веднъж годишно, а тогава, в летния период, са били диагностицирани 10-20 деца, което е много странно. Появяват се едни „кресливи“ майки, които искат да разберат защо децата им масово боледуват и свързват случващото се с епидемия.В същия момент учен от университета в Йейл, специалист по инфекциозни болести и ревматология, който „пропуска“ да отиде на война във Виетнам, прави проучване в района.Той установява странна зависимост свързана с преминаващата през град Лайм река Колорадо. Ученият установява, че на източния бряг има много заболели, а на западния няма нито един. Свързва го с елените, които обитават източната част и впоследствие се оказва, че кърлежите по елените са преносители на заболяването. Така болестта получава названието си от името на града – Лаймска болест. За заболяването разговаряхме със зам.-началника по учебно-научната дейност във Военномедицинска академия подп. доц. д-р Георги Попов. „Има и една конспиративна теория – обяснява доц. Попов - Миналата година при нас дойде жена, която гостувала в Кънектикът и била ухапана от кърлеж. Жената беше развила Лаймска болест. Тя разказа за интересен слух, който се носи из региона, който аз след това прочетох в научно-популярната литература. През 1975 година през Източното крайбрежие на САЩ преминава мощен ураган, който помита до основи военна лаборатория, в която се разработват биологични агенти. Оттогава в района се появява Лаймската болест. Тази лаборатория действително е съществувала.“Доц. Попов, имаме ли основания да се притесняваме и ние, увеличават ли се наистина случаите на заболели?През тази година има задържане на общото увеличение от последните 5-10 години. Не бих казал, че има сериозен бум, но заболелите са много. Всяка от последните години има завишение. От 2010 до 2019 г. то е около 60%. Причините са в климатичните промени, затоплянето на времето, повишената влажност в последните поне 2-3 години, което благоприятства размножаването на кърлежите. От друга страна, хората неглижират опасността и излизат сред природата недобре екипирани, което създава по-голяма възможност за ухапване от кърлежи.Какви са първите симптоми?Най-характерното е, че ухапването от кърлежи е безболезнено. Кърлежът отделя специфично анестезиращо вещество и човек не усеща кога се впива, за да се нахрани. След това, хранейки се, той поема необходимото му количество кръв и повръща тази кръв заедно с бактериите (спирохетите), които съдържа в слюнчевите си жлези. Този момент най-често е незабележим. Човек разбира, че е бил ухапан, когато види по-голям кърлеж, който се е нахранил, но най-алармиращото е кръглото петно (около 5-10 см в диаметър), което е специфично за болестта. Нарича се „еритема мигранс“ и представлява интензивно червено кръгло петно, с избледняване по средата и червен, леко надигнат ръб. Никога не може да бъде сбъркано от опитен човек. Най-често се появява на мястото на ухапването, възможно е да се разпространи и в други части на тялото.Ако и това не се забележи, а в някои случаи дори еритема мигранс не се появява, алармиращи признаци са неясна температура около 37,5-38 градуса, чувство на умора, отпадналост и неработоспособност. Лаймската болест е в комплекса на заболявания, при които се наблюдава Синдрома на хроничната умора. Умора, невъзможност за извършване на ежедневната дейност, главоболие - симптомите са неспецифични и нехарактерни. В по-тежката си форма болестта засяга различни органи и системи – нервна, сърдечно-съдова; ставите, очите, ушите, но това е вече на по-късен етап от развитието на заболяването. Ранните етапи са кожните и неспецифичните симптоми.Крият ли опасност опитите сами да извадим кърлежа?Действително има опасност, защото кърлежите впиват хоботчето и главичката си, когато ухапват, и много често при вадене се разкъсват. Това откъсване и оставането на хоботчето в кожата спомага за предаване на спирохетите и развитието на Лаймската болест. Старите методи на вадене на кърлежи с намазване с нещо, което да ги задуши – олио, крем - също не се препоръчват.Съвременният начин на вадене на кърлежа е с пинсета, с постъпателни движения и е хубаво да се извърши от опитно лице. Освен това за препоръчване е да се извърши в болнични условия, където се правят имунизации за тетанус и се назначава профилактично антибиотично лечение. Не бива и да се смачква с пръсти, защото при стриване се нарушава целостта на кърлежа и пръски кръв могат да попаднат в окото и да предизвикат заразяване от други доста по-опасни кърлежови болести, каквато е Кримската хеморагична треска, заболяване, което също съществува в България.Важно е, ако имаме притеснения, кърлежът да се занесе в специализирана лаборатория, където се изследва дали е заразен. Това е по-скоро препоръчително. Но при всички случаи след ухапване е добре да се направи профилактика с антибиотик, независимо дали е изследван, или не.Светкавичната реакция не е наложителна. Хубаво е да се реагира бързо, но не непременно в същия час. В началните етапи лечението е много по-лесно. В по-напредналите стадии – месеци и години след ухапването - се налагат 2, 3 до 5 курса антибиотично лечение, което крие доста неудобства. И въпреки това почти всеки стадий е лечим.Какви усложнения дава болестта?Тазгодишната ни кампания беше с фокус върху увреждането на нервната система при Лаймската болест, от което страдат от 2 до 12% от ухапаните. Проявява се в специфичен менингит или увреждане на черепно-мозъчните нерви, развитие на радикулит в по-късните етапи на болестта. Усложнения, които, макар и по-трудно, също са лечими.От друга страна Лаймска болест може да имитира някои тежки неврологични заболявания като множествена склероза и ЛАС синдром. Ние препоръчваме тези пациенти също да бъдат консултирани със специалисти по инфекциозни болести, защото една нелечима диагноза може да се окаже лечимо заболяване, каквото е Лаймската борелиоза.Как да се предпазим?Месец юни е най-рисков, защото точно сега кърлежите се хранят, размножават активно и хапят в затревените местности. Предпазването е с репеленти. Носенето на светли дрехи също е добра профилактика, защото те отблъскват кърлежите, а и е по-видимо, когато ни полазят. В тревисти местности, в планините, носенето на високи обувки и чорапи е задължително, защото кърлежите най-често хапят откритите части на краката.Отново се заговори за западнонилската треска. Заобиколени сме от страни, в които имаше сериозен ръст на вируса миналата година. Застрашени ли сме наистина?Моята прогноза е, че в следващите години ще има увеличение на случаите в България. Основанието ми да твърдя това е разпространението му в съседните държави – Северна Гърция, Сърбия, Румъния. Няма как България да остане незасегнат остров в разпространението на това заболяване.Приносители на треската са тигровите комари, които в променените климатични условия през последните години спомагат за разпространението на заболяването у нас. То протича сравнително леко в по-голямата част от случите – грипоподобно, с температура, обща отпадналост. Има обаче по-тежки усложнени форми – неврологичните, какъвто е западнонилският енцефалит. Той също е лечим, ако се попадне навреме в специализирано лечебно заведение. Репелентите категорично ни предпазват и в този случай.Заболяването не е ново, смята се, че още Александър Македонски е загинал от Западнонилска треска при походите си в Персия. Хипотезата е приета и в научната литература. Основание за това са описанията от древни автори, които твърдят, че когато Александър Македонски се завърнал в своята шатра, са падали гарвани от небето. Това заболяване засяга много често птиците. Необичайното измиране на птици е първият алармиращ белег, че болестта ще се разпространи в съответната територия.Всъщност и Лаймската болест, и Западнонилската треска са древни болести, които станаха отново актуални с глобализацията, климатичните промени и пътуванията на голяма част от хората.----", "date": "2019.06.22", "title": "За симптомите на Лаймската болест и една конспиративна теория"}
{"url": "https://offnews.bg/sviat/trima-zaginali-i-28-postradali-pri-pozhar-v-tcentara-na-parizh-705908.html", "text": "Трима души загинаха и един беше тежко ранен при пожар в центъра на Париж, съобщиха Франс прес и ДПА.Двайсет и седем души, сред които един пожарникар, са леко пострадали след вдишване на дим.Пожарът избухнал в шестетажна сграда в 11-и район, в която имало ресторант, хамам и апартаменти.Двеста пожарникари участвали в гасенето на пламъците.През февруари десет души загинаха при пожар в жилищен блок в Париж.", "date": "2019.06.22", "title": "Трима загинали и 28 пострадали при пожар в центъра на Париж"}
{"url": "https://offnews.bg/futbol/grisha-ganchev-tova-e-terenat-na-as-23-chijto-naslednik-e-tcska-nik-705906.html", "text": "Финансовият благодетел на ЦСКА Гриша Ганчев направи кратък коментар относно ситуацията около изграждането на нов стадион на мястото на \"Българска армия\". Той говори пред колегите от \"Капитал\".\"Няма друг вариант. Това е теренът на АС-23, чийто наследник е ЦСКА. Няма да отидем другаде. Ние категорично не искаме да излизаме от рамките на настоящата чаша на стадиона. Няма да допуснем изсичането на нито едно дърво или храст\", казва Ганчев.В материала пише още: \"Ганчев потвърди пред \"Капитал\", че вече има осигурено финансиране - 10 милиона евро собствени средства и 20 милиона от датски инвестиционен фонд.", "date": "2019.06.22", "title": "Гриша Ганчев: Това е теренът на АС-23, чийто наследник е ЦСКА, никъде няма да ходим"}
{"url": "https://offnews.bg/volejbol/tcitcipas-za-palacha-na-grigor-tova-e-naj-trudniat-protivnik-v-tciala-705914.html", "text": "Изгряващата звезда на световния тенис Стефанос Циципас остана шокиран от играта на канадския тийнейджър Феликс Оже-Алиасим. Гръкът напусна турира от сериите АТР 500 в Куинс, след като на 1/4-финалите загуби от 18-годишния играч с 5:7, 2:6.Преди да стигне до този етап от надпреварата в Лондон, Оже-Алиасим победи безпроблемно Ник Кириос и българската звезда Григор Димитров в първите два кръга.\"Това е най-трудният противник в цялата ми кариера. Имам нужда поне от още няколко опита да го победя. Феликс работи изключително на корта.Той е много мощен и точен, но се справя прекрасно и в моментите, когато посреща топката. Много бърз тенисист. е. Освен това притежава както страхотен форхенд, така и страхотен бекхенд.Разбира се няма как да не ме касае факта, че има шанс да играем за големи титли, за в бъдеще, и че в момента той показва, че е по-силен от мен. Може би никога няма да го победя или пък може би ще ми отнеме повече време да го направя\", каза Циципас.", "date": "2019.06.22", "title": "Циципас за палача на Григор: Това е най-трудният противник в цялата ми кариера"}
{"url": "https://offnews.bg/112/50-godishen-mazh-e-zadarzhan-za-huliganska-proiava-v-tcentara-na-stoli-705911.html", "text": "Сигнал за мъж, във видимо нетрезво състояние, който е счупил входна стъклена врата на офис, е получен около 2.30 часа тази нощ, съобщават от МВР.Пристигналият незабавно на адреса полицейски патрул е установил, че клиент на нощно заведение, обърквайки вратите на бара с вход на съседен офис, не успял да влезе и в афекта си е счупил стъклената врата на офиса с намираща се наблизо саксия.Той е задържан с полицейска мярка до 24 часа.", "date": "2019.06.22", "title": "50-годишен мъж е задържан за хулиганска проява в центъра на столицата"}
{"url": "https://offnews.bg/obshtestvo/prezidentat-rumen-radev-v-pastrata-palitra-na-balgarskia-folklor-shop-705910.html", "text": "В пъстрата палитра на българския фолклор шопският има своето ярко и незаменимо място. Той е уникална сплав от мъдрост, хумор и темперамент в музикалните ритми, в красивите носии и в езика. Това заяви президентът Румен Радев в приветствието си пред участниците в 50-ото юбилейно издание на фестивала „Шопският празник е традиция“, който се провежда в град Елин Пелин. Тазгодишното издание на фестивала се провежда под патронажа на държавния глава.В историята на нашата национална култура народното творчество е сред най-живописните и скъпоценни страници, заяви Румен Радев и подчерта, че то е огледало на огромното богатство от чувства и образи, разкриващи устойчивите житейски и нравствени ценности на българите.Президентът изтъкна, че със своята пиперливост шопският език е пример за това, че хуморът и сатирата не само хвалят, но и учат, защото народното творчество показва жизнеността на българския дух и традиции. „Нека не забравяме, че самокритичността и самоиронията са отличителна черта на свободния и просветен ум на непреходната мъдрост. Те показват жизнеността на народното съзнание да изисква справедливост и хармония в ежедневния човешки бит и обществените отношения“, каза още Румен Радев.Държавният глава поздрави участниците и организаторите на фестивала за енергията, с която допринасят за завръщането, възхода и утвърждаването на традициите, които са ни съхранили от векове като народ, идентичност и самосъзнание. „Пожелавам ви след този и всеки следващ празник да се множат почитателите на вашия красив град, на шопския фолклор и на българското народно творчество“, заяви президентът в приветствието си пред участниците във фолклорния празник.", "date": "2019.06.22", "title": "Президентът Румен Радев: В пъстрата палитра на българския фолклор шопският има своето ярко и незаменимо място"}
{"url": "https://offnews.bg/drugi/grozdeva-i-donkov-postaviha-evropejski-rekord-v-strelbata-v-minsk-705918.html", "text": "Двукратната олимпийска шампионка Мария Гроздева и Самуил Донков поставиха европейски рекорд в дисциплината микс 10 м въздушен пистолет.Те постигнаха резултат 581 точки от квалификациите на Европейските игри в Минск. След това в полуфиналите двамата се наредиха на седмо място в крайното класиране.Междувременно полският град Краков бе единодушно избран за домакин на третото издание на Европейските игри 2023.Това стана по време на Асамблеята на Асоциацията на европейските национални олимпийски комитети в Минск, в която участваха председателят на БОК Стефка Костадинова и генералният секретар Белчо Горанов.Стефка Костадинова пък ще бъде утре сред групата ВИП гости, които ще бъдат трансферирани с чартър от Минск до Лозана. Президентите на националните олимпийски комитети от Европа ще бъдат специални гости и ще се присъединят към останалите олимпийски шефове при откриването на новата щаб квартира на МОК.Костадинова ще бъде част от тържествената церемония, на която президентът Томас Бах ще пререже лентата и ще разведе гостите из новите помещения.Събитието е насрочено точно в Олимпийския ден – 23 юни и ще отбележи 125-ата годишнина от основаването на Международния олимпийски комитет.", "date": "2019.06.22", "title": "Гроздева и Донков поставиха европейски рекорд в стрелбата в Минск"}
{"url": "https://offnews.bg/obshtestvo/prodalzhavat-proverkite-na-kashti-za-gosti-v-borino-705919.html", "text": "Продължават проверките на къщи за гости на експерти от Държавен фонд „Земеделие“ в смолянската община Борино, съобщава БНР. Досега инспекторите установиха нарушения в заложения бизнес план и в собствеността на къщите на бивш общински съветник и на роднина на председателя на ДПС Мустафа Карадайъ.Проверката започна в къщата, собственост на съпругата на кмета на Борино Мустафа Кара Ахмед.\"Както виждате и в момента има гости, тъй, че изобщо нямам никакви притеснения относно проверката. Собственик съм от самото кандидатстване от 2012 година до 2015. По закон за местното самоуправление и местната администрация аз нямам право да извършвам търговска дейност и затова аз съм прехвърлил моите акции на съпругата си Захрие Кара Ахмед\".До втората къща нямаше достъп. Заместник-изпълнителният директор на ДФ \"Земеделие\" с ресор \"Програма за развитие на селските райони\" Калоян Костадинов обобщи.\"Единият проект \"Чала инвест\" е извън мониторинг и е изтекъл през 2017 година. По бизнес план е трябвало всяка година да се извършват около 1 200 нощувки. До края на мониторинговия период общият брой нощувки са около 500. Това означава, че има неизпълнение на бизнес плана. ДФ \"Земеделие\" единствено може да представи информацията, но главна дирекция \"Национална полиция\" също извършва проверка на тези къщи. Вторият обект е с изтекъл мониторинг през 2016 година. В момента се опитваме да се свържем с настоящият собственик на обекта\".", "date": "2019.06.22", "title": "Продължават проверките на къщи за гости в Борино"}
{"url": "https://offnews.bg/obshtestvo/vestnik-duma-osamna-s-razbita-vrata-705907.html", "text": "Вестник „Дума“ осъмна с разбита врата, съобщиха от пресцентъра на БСП.БСП осъжда този вандалски акт. Това е поредното посегателство върху свободните медии у нас, обявиха от партията. Подаден е сигнал за извършеното престъпление до органите на реда.Очакваме извършилите да бъдат намерени и подведени под отговорност, подчертаха от БСП.", "date": "2019.06.22", "title": "Вестник 'Дума' осъмна с разбита врата"}
{"url": "https://offnews.bg/sviat/varhovniat-komisar-na-oon-za-pravata-na-choveka-mishel-bachelet-prizov-705861.html", "text": "Върховният комисар на ООН за правата на човека Мишел Бачелет призова венецуелското правителство и опозицията да загърбят дълбоките си политически различия и да започнат диалог, с който да сложат край на хуманитарната криза в страната, съобщават Асошиейтед прес и БТА.Бачелет направи това изявление на пресконференция в Каракас в края на тридневното си посещение във Венецуела, по време на което се срещна поотделно с лидера на опозицията Хуан Гуайдо и президента Николас Мадуро. Бачелет, която е бивш президент на Чили, изброи дълъг списък от влошаващи се социални индикатори.Тя си припомни и срещите, които е имала с жертви на мъчения и близки на загинали в ръцете на вилнеещи маскирани членове на силите за сигурност. Бачелет призова правителството да освободи всички затворени заради \"упражняването на техните граждански и политически права по мирен начин\".Тя обаче разказа и за срещата си с майката на привърженик на правителството, който бил изгорен жив от тълпа опозиционни демонстранти, и изрази безпокойство, че американските петролни санкции в подкрепа на Гуайдо \"увеличават и задълбочават съществуващата отпреди икономическа криза\".Бачелет приветства решението на Мадуро да покани двама представители на службата на Върховния комисар по правата на човека да пребивават трайно в страната, за да могат по-лесно да съветват правителството и да следят за нарушения, което тя се надява да бъде първа стъпка към установяване на постоянен офис на службата й в страната.Върховният комисар на ООН за правата на човека каза още, че най-добрата надежда да подобряване на живота на страдащите венецуелци е диалогът и призова за подкрепа за начеващите усилия за посредничество от страна на Норвегия, които доведоха до два кръга на преговори.\"Поддържането на непреклонни позиции от която и да било от двете страни само задълбочава кризата, а венецуелците не могат да си позволят лукса да позволят ситуацията на страната им да се влоши още повече\", каза Бачелет.Посещението й беше нещо като политически подвиг, който някои се надяват, че ще отвори пространство за диалог, коментира Асошиейтед прес и припомня, че на предшественика й Зейд Раад ал Хусейн многократно беше отказвано да посети Венецуела заради критиките му към спазването на човешките права от страна на правителството. Пред Бачелет обаче, която е социалистка подобно на Мадуро, той \"постла червен килим\" и в навечерието на пристигането й освободи 28 опозиционни активисти, отбелязва агенцията.", "date": "2019.06.22", "title": "Върховният комисар на ООН за правата на човека Мишел Бачелет призова за диалог във Венецуела"}
{"url": "https://offnews.bg/obshtestvo/do-35-gradusa-dnes-na-mesta-shte-vali-705889.html", "text": "Днес ще е предимно слънчево и горещо с максимални температури в повечето места между 30° и 35°. В следобедните часове ще се развива купеста облачност и на места, главно в източната половина на страната и в планинските райони ще превали и прегърми. Ще духа слаб север-северозападен вятър.Над планините преди обяд ще бъде предимно слънчево. След обяд ще се развива купеста и купесто-дъждовна облачност и до вечерта на места ще превали и прегърми. Ще духа слаб северозападен вятър. Максимална температура на 1200 метра около 24°, на 2000 метра – около 17°.Над Черноморието ще преобладава слънчево време. След обяд ще се развива купеста облачност, но само на отделни места по северното крайбрежие ще превали краткотрайно. Ще духа слаб северозападен вятър. Максимални температури 30°-32°.Температурата на морската вода е от 24 до 27°. Вълнението на морето ще бъде 2 бала.", "date": "2019.06.22", "title": "До 35 градуса днес, на места ще вали"}
{"url": "https://offnews.bg/sviat/govoriteliat-na-vanshnoto-ministerstvo-v-teheran-iran-shte-otgovori-t-705913.html", "text": "Иран ще отговори твърдо на всяка заплаха на САЩ срещу него, съобщи днес полуофициалната информационна агенция Тасним, като се позова на говорителя на външното министерство Абас Мусави, предават Ройтерс и БТА.\"Няма да позволим никакво нарушение на иранските граници. Иран твърдо ще се противопостави на всяка агресия или заплаха от Америка\", каза говорителят пред Тасним.Напрежението между Техеран и Вашингтон рязко се покачи от четвъртък насам, когато иранска ракета унищожи американски военен дрон \"Глоубъл хоук\". Техеран каза, че дронът е бил свален над иранска територия, а Вашингтон изтъква, че безпилотният самолет е бил в международното въздушно пространство.Президентът на САЩ Доналд Тръмп каза вчера, че в последния момент е отменил военен удар в отговор за свалянето на дрона, защото при удара е можело да загинат 150 души и даде сигнал, че е готов на преговори с Техеран.\"Независимо от решението, което американските официални лица ще вземат, няма да позволим да бъде нарушена която и да е от границите на Иран\", увери Мусави.", "date": "2019.06.22", "title": "Говорителят на външното министерство в Техеран: Иран ще отговори твърдо на всяка заплаха от САЩ"}
{"url": "https://offnews.bg/horoskop/horoskop-za-22-28-iuni-ot-antonia-mechkova-703451.html", "text": "Тези 7 дни са изпъстрени с трудни ситуации, колкото и да ви се иска по-бързо да реализирате плана си, до сряда май трябва да забавите темпото в работата. До вторник Овните да бъдат подчертано тактични, отношенията с близки са обтегнати, а зависят от тях. Търпението и благоразумието до петък гарантират, че без грешка ще се справите със спънките, упоритият труд после ще получи признание. Важи особено за амбициозни професионалисти, които се заемат по-новаторски идеи. И в любовта не жънете успехи от раз, но няма да се откажете.Периодът е динамичен, имате си дела и домашни задачи, а се замисляте и как да продължите или разширите някои начинания. Телците да не се отклоняват от предварителните планове в понеделник, пречките са доста. Във вторник е редно да се съобразявате с мнението на колеги, клиенти, познати, и то без да зачитате установената вече йерархия. Но към правила и принципи неотклонно се придържайте, те са вашият щит, иначе в петък ще разчиствате пропуски в екипа, ще има разправии. Привличате влиятелна закрила, искрени симпатии.Неспокойни дни, а не сте в силна делова позиция и ще прокарвате идеи главно с такт, отстъпки, находчивост. Някои Близнаци са като омайна еньовска билка, а други готвят челен удар с опоненти, пък били те и по-близки, не е уместно... Трети бързат да се изясняват, ала в любовта нещата се объркват, нужен им е искрен и мъдър съвет във вторник. В четвъртък ще прозрете и задкулисните игри, и интригите, но ще налучкате и как да им противодействате. Влагате толкова енергия в работата, че ще си завоювате подобаващо обществено място.Хубаво 7-дневие и ще предлага все по-добри условия за изпълнение на ваши амбициозни идеи. Доста Раци се съсредоточават в кариерата, но искат бързо да блеснат пред колеги и шефове, вечно спорят с околните за всичко. До вторник трябва да овладеете това настроение, в сряда и да обновите поне малко плана за действие, да потърсите съмишленици. Мнозина са готови в четвъртък да се заемат самостоятелно с нещата, припрени са, грешат. Петък ще ви покаже, че в екип резултатите са ОК, ако знаете мяра и помагате на другите по задачите им.Резултатна делова седмица и все пак постигнатото доста ще зависи от начина, по който се заемате със стари проблеми и пречки. От понеделник едни Лъвове бързат да ги разчистят, бягат от спорове на околните или са най-взискателни към... другиго. И в работата, и в любовта трябва честно да анализирате кой какви грешки допуска, за да ги преодолеете заедно и без взаимни огорчения, вторник е подходящ за това. От сряда до петък изглаждате недоразуменията постепенно, хората харесват лидерството ви, вярват, че ги водите към успехи.Това 7-дневие е по-динамично и напрегнато, старайте се да запазите наистина спокойни отношения с околните. Група Деви имат да изясняват делови теми, от уикенда да се държат настрана от споровете на другите, въртят им интриги, гонят само своя интерес. От Еньовден търсите по-често услуги от познати и близки, но това поражда нови поводи за разправии или трябва да се съобразите с техните настроения, понякога направо ви пилеят време. От сряда променяте нещата към по-добро, но пак се пазете от спорове, и любовта може да вгорчат.Периодът не е лек, като че ли най-вече ви тревожат финансови и емоционални въпроси. Везните ще намерят изход от всяка ситуация, на Еньовден разчитат на сътрудничество, във вторник не бързат с начинания, има неясни условия, в сряда привличат подкрепа. Е, другите може и да не забележат колко ви е болно за интригите, които улавяте. Няма да се отклоните от принципи и правила, не търсите изгоди на чужд гръб и след четвъртък ще има на какво да се радвате. Дано печалбите да ви подтикват към нови планове, срещите към нова любов...  Това 7-дневие носи куп неясноти в делови и личен план, мъчно би било да предугадите всяка изненада. Скорпионите нека да пазят самообладание, през уикенда трябва да се съобразяват с влиятелни роднини, в понеделник няма защо да им споделят грижите си, във вторник да не се месят в чужди разпри. Лека полека ще се оправите с финансовите си проблеми, ще усвоите умения, които ви липсват или ще намерите нужните компетентни съвети. От четвъртък всичко е под контрол, общуването с околните става по-приятно и ползотворно.Този уикенд ви връща към стари делови и лични проблеми. Не е зле Стрелците да си дадат повече отдих, да се погрижат за тонуса си, защото от понеделник-вторник следва да се хванат по-решително с неприятните теми. Имате поле за отстъпки, предишни уговорки и партньорства пак могат да работят ефективно, да донесат приходи. Новите идеи ще се натъкват на сериозни пречки, защо не потърсите съвет или други услуги? Уреждайте внимателно административни и финансови въпроси в петък, ще амбицирате и обкръжението си за упорит труд.Никой не се съмнява в упоритостта и професионализма ви, но това 7-дневие не е подходящо за реализация на нови делови проекти. Доста Козирози са готови да пренебрегнат съвети на други специалисти, ще си докарат яд, включително с техника, пари. От понеделник е по-разумно да подхванете рутинни задачи, до четвъртък по-бавното темпо ви гарантира спокойствие, сигурни постъпления и сравнително предвидими взаимоотношения. Ако усещате в екипа да се въртят интриги, помислете как да стабилизирате връзки и да се опазите от ощетяване.До Еньовден трупате съмнения и разочарования даже заради близки. Защо, до сряда Водолеите ще имат поводи да се уверят, че грешат и обичаните им хора в професионалната сфера и у дома са загрижени и за техния напредък, и за доброто им самочувствие. Избягвайте споровете, понякога езикът ви излишно бърза. Във вторник имате доста и най-рутинни задачи, дано добави плюсове в кариерата ви и този труд. Затаявате новите си идеи за изява, трябва да съберете още информация, да уговорите подкрепа. Любовта ви води към важна стъпка. Хубав период, макар че през уикенда може да се почувствате подценени в работа или компания. Рибите да не бързат, понеделник ги зарежда с енергия, предлага им шансове за нови изяви, може да са на път или в друга сфера на дейност. Приемате предизвикателствата и без суетене ще покажете какво още можете - умения, находчивост, екипност. Е, четвъртък може да ви наведе и на по-тъжни мисли, околни ви разочароват с поведение, но вие знаете как да си извоювате уважение. Взимате инициативата за уреждане и на най-лични неща.", "date": "2019.06.22", "title": "Хороскоп за 22 – 28 юни от Антония Мечкова"}
{"url": "https://offnews.bg/obshtestvo/kilometrichni-opashki-na-punktovete-kam-gartcia-705917.html", "text": "Огромни колони от автомобили се образуваха на ГКПП „Кулата” тази сутрин, информира NOVA.Опашката в часовете преди обяд достигна около 6 километра, а всички пътуващи се налагаше да чакат с часове в горещото време, за да преминат границата. Всички гишета работят на пълни обороти, но трафикът е изключително засилен и затова се образуват и колони, твърдят граничните власти.Задръствания и по източната границата с Гърция. През целия ден на пункта „Маказа” периодично се образуват опашки от чакащи автомобили. На моменти те достигат до 2 километра.В посока Гърция работят 3 гишета, а към България – едно, като при обръщане на трафика ще се смени и броят на трасетата.", "date": "2019.06.22", "title": "Километрични опашки на пунктовете към Гърция"}
{"url": "https://offnews.bg/interviu/buntat-na-zabolekarite-e-ogromen-ima-opit-za-prokarvane-na-interesi-v-705887.html", "text": "Д-р Кирилов, д-р Станков, какви ще са последствията от тези правила, ако те бъдат приети в предложения вид?Д-р Бранимир Кирилов: Последствията ще рефлектират върху всички колеги в страната и върху всички пациенти с това, че колегите на практика няма да имат ясни правила, по които да изградят практиките си, ясни правила, по които да лекуват пациентите.Д-р Венцеслав Станков: Занаятът трябва да се проверява – има и лоши практики, има и добри. Юридически уязвими трябва да са лошите практики, за да бъдат защитени пациентите.Тези правила в момента поставят много неясна граница и правят уязвими дори добри практики и хора, които работят съвестно и с грижа към своите пациенти и, едновременно с това, не слагат юридическия фокус върху хора, които работят несъвестно и користно.Има нужда от правила, всички ние сме за правилата, тъй като те защитават интереса на всички заинтересовани. Това са пациенти, университети, национални консултанти, зъболекари, специализирани центрове. Трябва да има правила, за да може нашите действия да бъдат преценявани, но тези правила трябва да бъдат ясно написани, за да има ясни критерии, по които да кажем дали Вие, като пациентка, сте обслужена добре или не.Има ли разумно обяснение за налагането на строги ограничения на дейностите, които могат да извършват стоматолозите без специалност?Д-р Кирилов: Смисълът, който най-вероятно законодателят е имал предвид, е да вкара по-ясни регламенти и правила. Начинът на правене на закона е много добър, реално той иска добри неща.Истината, която според юристи се открива в тези правила, е, че от самото начало контролната комисия на Българския зъболекарски съюз, която е трябвало да преведе от юридически език на зъболекарски език, е подала погрешно заданието до националните консултанти. И оттам националните консултанти в продължение на шест месеца работят върху погрешно задание, което е незаконосъобразно според тяхно мнение и становище, изразено в официално писмо до министъра.Кое е погрешното?Д-р Кирилов: Погрешно е тълкуванието на правилата от контролната комисия за нормативни документи и оттам отива погрешно към националните консултанти, които са разработили правилата. Изначално този документ е изработен погрешно.Д-р Станков: Шаблонът, който е подаден, за да се направят тези правила от националните консултанти, е бил подвеждащ. Всъщност те са положили месеци усилия в грешна насока и са създали правила, които реално обслужват нечии интереси. Нямаме представа чии са, но това не са интересите на съсловието, не са интересите на пациентите.Ситуацията е такава, че ние, зъболекарите, не можем да специализираме. Не защото не искаме и нямаме желание да специализираме – напротив. Всички ние харчим огромни пари и прекарваме много години в квалифиации във и извън страната. Не можем да специализираме поради простия факт, че отпускат само няколко места за специалности на година и те обикновено са за хора, които се знаят.Тъй като университетите нямат база, ние, за разлика от медиците, не можем да специализираме реално. Има я тази възможност, но тя не е реална, не можем да специализираме на мястото, на което работим, понеже ние не работим в болници. Затова денталният център, в който работя, не може да даде специалност, която да бъде призната – водя само квалификация. Това означава, че съсловието остава без специалисти. И опитът да се прави паралел с медиците – всички те имат специалност – тук е несъпоставим. Кардиологът си работи само кардиохирургия, травматологът работи само травми, а всеки нормален зъболекар, не високо специализиран, върши дейности поне от няколко специалности.Проблемът със специалностите идва най-вече от това, че в Европа има само две специалности, които нищо не забраняват, а обобщават. Тук има вкарани много специалности. Вкарва се общата специалност – това, което всеки върши – в някаква специалност, която не може, а може би и няма смисъл да се специализира.Имаше слухове, че наредбата е щяла да бъде приета в този вид, ако не беше изтекла. Първо твърдяха, че не могат да направят нищо в наш интерес и изведнъж, за няколко дена, промениха своята позиция на 180 градуса. Правилата бяха модифицирани по начин, по който твърдяха, че не може да се модифицират. Бунтът е огромен и за да се замажат очите на съсловието, се приемат правила, които са много общи, не са конкретни, създават юридически проблеми и не са в полза на никой. Само и само да се гласуват на този конгрес и да бъде запазено егото на хората в БЗС, в управителния съвет, да кажат: „Ние си свършихме работата“.Д-р Кирилов: Според юридическото становище проектът на правилата е в нарушение на редица закони, включително с писмо от 17.06.2019 г. националните консултанти пишат до министъра на здравеопазването, че Управителният съвет на БЗС им е поставил незаконосъобразно задание, давайки своеобразно тълкуване на специалните правила. \"При така зададените параметри проектът на правилата противоречи на Закона за лечебните заведения, чл. 6, ал. 1.\" - това е становището на юристите.Тоест в момента в залата се работи по един незаконосъобразен документ. Големият проблем е, че ако този незаконосъобразен документ бъде направен официален документ, по който да бъдат контролирани лекарите и зъболекарите в България, реално това лишава пациентите от възможност за лечение, тъй като всеки лекар ще подлежи на наказание при липсата на ясни и точни правила. Ние за това се борим – за ясни и точни критерии, по които ще бъдем проверявани.В залата адв. Надежда Йорданова каза, че текстовете са много неясни и създават възможност за произвол. И вие ли мислите така?Д-р Кирилов: Точно там е проблемът. Това създава възможност за произвол над всички зъболекари и проверките, които по закон ще бъдат извършвани от страна на агенция „Медицински надзор“ плюс член на колегията от БЗС, ще бъдат извършени по неясни критерии. Ние нямаме критериите, по които те ще ни проверяват. И тези правила, които колегите в залата гласуват, не създават такива критерии. Това е нашият голям проблем. Затова сме тук.Предложението, което ние внесохме, беше съвсем ясно. То, за съжаление, беше отхвърлено от конгресната зала. Нашето предложение беше да се отложи приемането на тези правила и да се създадат комисии, които в рамките на следващите няколко месеца да работят за хармонизиране на тези правила с европейските норми и за законовото им изчистване.Все пак в чий интерес са тези правила? Не са в интерес на зъболекарите, не са в интерес на пациентите. Тогава?Д-р Станков: Има два варианта: или това просто да е престъпна некомпетентност от страна на Съюза и да не са обмислили реално какво правят и да не са знаели в каква каша забъркват себе си и всички зъболекари; или има някакви интереси, за които не можем да съдим, понеже не виждаме цялата картина.Как приемате подхода министърът да ви праща писмо, с което да ви убеждава, че правилата не са това, което са и че едно писмо с министерски подпис ги „обезсилва“?Д-р Кирилов: Това го попитайте д-р Шарков, не мога да отговоря.Доколко силна е протестната вълна на зъболекарите в страната?Д-р Станков: Реално за пръв път в дадена област има такава вълна на недоволство, което много ясно изразява абсурдността на правилата, които искат да бъдат въведени и опитът за прокарване на интереси, които са в груб разрез с всичко, на което са ни учили и работили през живота си. Ние сме обикновени зъболекари, а някои хора искат просто да ни „орежат“. Затова се надигна тази вълна. Подписката беше подкрепена от почти 2000 човека, а общо сме 9000. В момента по актуалните въпроси в България, примерно Законът за детето, подписките се подписват от 29-30 000 човека от цяла България, а ние успяхме за няколко дена – от 6-и до 10-и, при два почивни, да съберем толкова много зъболекари, които отхвърлят тези правила. Тези правила бяха силно ограничаващи и защитаващи някакви интереси, които засега остават в сянка. Това не са правила, които могат да бъдат актуални нито юридически, нито политически и не обслужват нито населението, нито съсловието.", "date": "2019.06.22", "title": "Бунтът на зъболекарите е огромен: има опит за прокарване на интереси в груб разрез с всичко, на което са ни учили"}
{"url": "https://offnews.bg/sviat/politcia-v-doma-na-boris-dzhonsan-zaradi-semeen-skandal-705894.html", "text": "За скандали, крясъци и звуци от удари в апартамента на фаворита за следващ британски премиер Борис Джонсън съобщиха негови съседи пред \"Гардиън\".От вестника разполагат с аудио запис, на който предполагаемо се чуват пререкания между Джонсън и приятелката му Кари Симъндс. Съседът записал шумния конфликт в малките часове на петък твърди, че кавгата се чувала отчетливо на улицата. Симъндс крещяла на Джонсън да се разкара от апартамента, а той искал тя да стане от лаптопа му.Последвали силни трясъци и обиди от страна на жената, а съседите се обадили в полицията. Отзовалият се патрул установил, че всички в жилището на Джонсън са добре и няма причина за полицейски действия. Представители на Борис Джонсън са отказали коментар.Бившият кмет на Лондон и бив външен министър е претендент за лидер на консерваторите и премиер на страната заедно с Джереми Хънт. До момента Джонсън убедително печели всички вътрешнопартийни гласувания с обещанието да извади Великобритания от ЕС в края на октомври.Вчера заради пряко насилие над жена действащият премиер Тереза Мей отстрани заместник-екоминистъра Марк Фийлд, който блъсна, хвана за врата и насилствено изнесе активистка на \"Грийнпийс\" от луксозен банкет в Лондон, припомня БНР.", "date": "2019.06.22", "title": "Полиция в дома на Борис Джонсън заради семеен скандал"}
{"url": "https://offnews.bg/112/dve-tezhki-katastrofi-s-dvama-zaginali-i-trima-raneni-za-edna-nosht-v-705896.html", "text": "Две тежки катастрофи с двама загинали и трима ранени станаха за една нощ в Хасково, съобщи кореспондентът на bTV в региона.Мъж и жена загинаха при пътен инцидент на пътя Хасково – Димитровград снощи малко след 23 ч . Колата, с четирима пътници, се удря в движещ се пред нея камион. В следствие на удара на място загиват шофьорът и една от пътничките. Причините за катастрофата са несъобразена скорост и неспазване на дистанция.При друга катастрофа станала на пътя Хасково – Кърджали, преди входа на Хасково, кола се врязва в стадо биволи. Инцидентът е станал около 4 ч. тази сутрин. В следствие на удара 20- годишният шофьор на колата е тежко ранен. Откаран е вболница с опасност за живота.Други двама пътници също са ранени. Причините за катастрофата са комплексни – висока скорост и животни на пътя, съобщиха от Пътната полиция.", "date": "2019.06.22", "title": "Две тежки катастрофи с двама загинали и трима ранени за една нощ в Хасковско"}
{"url": "https://offnews.bg/volejbol/natcionalite-ni-ne-uspiaha-da-se-protivopostaviat-na-brazilia-705897.html", "text": "Националният отбор по волейбол загуби от олимпийския шампион Бразилия с 1:3 (20:25, 25:21, 19:25, 14:25), в първия си мач от турнира в група 16, от четвъртия уикенд на Волейболната лига на нациите в град Куияба.Победата бе девета за Бразилия, която бе представена с основния си състав на домашния турнир в Куияба. Така \"селесао\" продължава успешния си ход в Лигата и заема втора позиция във временното общо класиране с 1 загуба и 25 точки. Волейболистите на България запазват 12-о място в таблицата със 7 загуби, 3 победи и 8 точки.Селекционерът Силвано Пранди заложи на следния стартов състав: Георги Сеганов, Цветан Соколов, Розалин Пенчев, Мартин Атанасов, Теодор Тодоров, Светослав Гоцев - Владислав Иванов-либеро.Официален дебют в мача направиха двама български състезатели – Радослав Парапунов и Пламен Шекерджиев.Тимът на България се бори, но успя да вземе само гейм на олимпийските шампиони. Обновеният състав на „лъвовете“ показа потенциала си във втората част, когато не остави шансове на домакините. Родните представители дръпнаха в началото с 5:2, продължиха да диктуват играта, като на второто техническо прекъсване водеха с 16:13. Домакините успяха да намалят пасива си до 18:19 и правеха всякакви опити за обрат. Нашите обаче устояха на всички атаки и се наложиха с 25:21, а с това спечелиха гейма. В другите части на срещата домакините имаха водещата роля и спечелиха мача с 3:1 гейма.С най-голям актив за България бе Цветан Соколов с 14 точки (48% ефективност в атака). Розалин Пенчев завърши с 12 точки в мача (2 блока, 3 аса, 32% ефективност в атака). Теодор Тодоров отбеляза 5 успешни блокади и завърши с 9 точки. Реализатор за победата на Бразилия стана Йоанди Леал с 15 точки. Рикардо Лукарели добави 13 точки за успеха.На 23 юни България ще играе срещу Русия, която по-рано тази нощ надигра Германия с 3:1 гейма, докато олимпийските шампиони ще спорят с Бундестима. Срещите са съответно от 00,00 и 03,00 часа българско време през нощта.", "date": "2019.06.22", "title": "Националите ни не успяха да се противопоставят на Бразилия"}
{"url": "https://offnews.bg/nashite-avtori/kakvo-da-ti-kupia-siana-razkaz-s-prodalzhenie-ot-zdravka-evtimova-705877.html", "text": "Пиша ти писмо, мила. Но нямам хартия. Нямам химикал, нито молив. Пиша го наум. Не зная дали си гладна сега, Сияна. Отбий се до детето. Малката ме беше помолила да ѝ купя водни бои и блок за рисуване. Не ѝ купих. Тръгнах прибързано. Моля те, купи ѝ ти и ѝ ги занеси.Писмата си пишеше насън, докато копаеше – трябваше да издълбаят изкопи, да полагат тръби и беше много влажно. Не плащаха редовно и той с последните пари замина в Брюксел. Имаше един приятел Бериша, албанец. И албанецът не плащаше редовно, но поне го прибра в гаража си, после го изхвърли от гаража, но в сърцето си Бериша беше добро момче и каза:- Ела, брате. На тавана ще живееш, само двеста евро ще даваш, има ток, и тоалетна има. Пробвай там да се миеш.Бериша беше много свестен човек, даде му стар матрак. И стари одеяла му даде, и старите си ризи му даде. Бяха големи и широки ризите, понеже Христо отслабна. Отиваше в кафене „Небе” в Евер. Там поне беше топло и се сгряваше. Кафето беше евтино и хубаво. Христо поправяше я кафе машината, я строшен стол, я метеше или омазваше стена. Тапети лепеше, дори понякога гледаше внучето на Бериша, затова го пояха с хладък чай, понякога Бериша му даваше и четири-пет пакетчета захар.Христо закусваше и обядваше хляб със захар, но дори когато преглъщаше хляб със захар, ѝ пишеше писмото – за което нямаше нито хартия, нито ръце – защото все влачеше нещо за гаража на Бериша. В Брюксел постоянно ръмеше, но дъждът не пречеше - беше тих, дори и да духаше вятър. Брюкселският дъжд беше мъгла, която вали и не иска да ти навреди.Сияна, още като те видях, разбрах, че трябва да те спася.… Разбирах, че иска да се измъкне. Само за печалба ли живее човек, попитах я. Печалба е, когато си щастлив. Когато в очите на човека, без когото ти е все едно дали ще дойде утре, или вчера, дали годината е отминала и не се задава нова – какво значение има годината, ако добрите очи ти дават стъпки? Можеш да вървиш. Можеш да дишаш, имаш посока – видиш, че си струва да се върнеш някъде. Сигурно учените са го обяснили – сложна химическа реакция, рецепторите на тъгата се задействат и ти става зле без някого. Аз исках да превърна твоите рецептори на тъгата в рецептори на радостта. Разказах ти приказката, която всички радомирци от малки научават – разказах я и на нашата дъщеря Дамянка. Ако изпиеш сълзите на някого, значи той е твоят човек, намерил си го за себе си за цял живот. Сигурно в тая приказка има нещо объркано. Тя е много стара и някои казват, че е изтъняла от преразказване, но аз цял живот съм живял в Старо село – най-затънтеният квартал на Радомир и откъде да науча други приказки? Ти знаеше приказката по друг начин. Не сълзите, парите на някого изпий и ставаш негово другарче.А аз не мога без Сияна – момичето, което се бе скарало с майка си. Парите, парите, учеше те майка ти. Те са къща, те са семейство, те са дете, те са кола, те са положение. Ако нямаш портфейл, нямаш име. Това е то. Но ти повярва на мене.Аз исках да те спася от парите.В Радомир вярваме, че като те срещне усмивка в очите на човек – ама истинска, защото си изпил сълзите, тъжните, лошите и тежките - ти си оставил слънцето в очите на човека, ти си накарал прозорците на къщата му да се радват. Ти накара къщата ми да се усмихва, Сияна.Като отиде при Рижия, вече не беше онова момиче, не беше онова... Сигурно си била още по-красива, но не това момиче. Усмихваше се на джипа и нищо от тебе не беше останало за мен. Стоях пред къщата му. Виждах как се целувахте. Но не момичето, което обичах, го целуваше. Не момичето, което беше направило небето мое. Не момичето, което роди моята дъщеря и я научи – още докато беше съвсем дребно дете да казва „Мила родино, ти си земен рай.” Дамянка не знаеше какво е родина и рай. Много плоско, каза майка ти. Днес човек не трябва да се учи на такива неща. Но за мене родината е нашата улица – цялата в лед през зимата, после в кал, после в прах – ъгъла, на който те срещнах.Ти беше в единайсети клас, с най-хубавата кестенява коса, като залез беше косата ти и ти плачеше. Аз ти казах някаква глупост, най-голямата глупост ти издрънках. Не помня каква беше тя. Ти каза:- Каква глупост! – но се засмя. От този ден аз обичам тази хубава глупост, което изсушава сълзите и ги превръща в усмивка на устните. Нямах пари, никакви, до заплата оставаха осем дни и се връщах у нас – мама беше направила боб за обяд, а аз събирах да си купя нова кола на старо.Исках да отида в Гърция. От малък баща ми приказваше все за Гърция и си мислех, че там небето е от шоколад, че ако отида там, все някъде ще видя Зевс и Атина Палада. Дотам бях полудял, че се зарекох – ако някога имам дъщеря, ще я кръстя Атина. Не кръстихме нашето момиче Атина, знаеш... Още искам да отида в Гърция, дано я срещна някъде – на някой паркинг, в облаците, на магистралата - Атина Палада мъдрата. Както и да е, нямах пари да те поканя на кафе и като най-големия глупак си признах.- Нямам пари, момиче – изтърсих. Какъв глупак! – Чакай ме десет минути, ще взема назаем и ще дойде да те заведа на кафе.Ти не ме дочака, тичах до нас, до мама – какъв глупак съм бил. Признах, че съм си харесал едно момиче и искам да ѝ купя кафе. Мама нищо не каза, ни „да“, ни „не“, но извади десет лева.- Ще ми ги върнеш, като можеш – каза.Върнах се, тебе те нямаше на пейката, където трябваше да ме чакаш - а аз стисках десетте лева като най-големия мухльо. Седнах на пейката и ми се искаше да си откъсна главата. Обърнах се да се върна у дома и както си вървя, едно момиче – още по-хубаво от разплаканото, усмихнато от мен чак до ЖП гара Перник, ме тупна по рамото. Ти. Не зная какво повече ми хареса, намръщеното ти лице или усмивката.- Викам си - я да видя какво ще направи тоя глупчо – каза ми ти, Сияна. - Бях решила да те зарежа. Мъж като бор брои стотинки. Сини очи, гъста брада, пък пари няма. За какво ми е такъв, сигурно е ходил да проси на майка си...- Аз ще ѝ ги върна – прекъснах те аз.- Само да знаеш на какво приличаше – на мушкато, дето някой е забравил да полива два месеца и то е изсъхнало. Ей на това приличаше и като беше навел тая глава – ако можеше, в обувките си щеше да я обуеш.- Ами харесах те – казах тъпо аз, но това си беше истината.И до днеска не ме бива да въртя и суча. Като не знаеш какво да кажеш, мълчи – повтаряше бащи ми, а той е свестен човек. Никога не се е бил и никога не са го били – това не се е случвало на никого, освен на него, в Радомир. И си викам, край, загубих я.Тогава те целунах, ей така, както си стоеше до мене. Оная усмивка от мене до гарата - цялата ти усмивка попадна на устните ми. Разбрах – аз имам очи за това, не за лицето, очи в мислите си имам за щастието. В това момиче е щастието – видях го в тебе. Купих ти кафе. Беше лошо, рядко – знаеш в „Соларис“ какво продават, откакто го владее Риж Димитър. Нямаше къде да те заведа, нямаме вила да те поканя там, не бях събрал пари за кола да те закарам някъде. Добре че беше толкова горещо в началото на юни – ще речеш, че е началото на август.- Няма къде да те заведа – изтърсих. Колко съм тъп, човек като не знае какво да каже, барем да си затвори устата, но аз не научих това нещо. – Нямам кола да те заведа някъ… - и докато казвах „някъде“, целувката ти изпи думата, и страховете ми изпи, и нещастието, че още нищо не съм събрал. Поправихме сайванта, купих тухли и керемиди за покрива, поправихме банцига на баща ми, после купихме хладилник, защото старият съвсем отказа и закъса. Затова нямах кола.- Имаш много хубаво лице – каза ти. – Сини очи. Тъжни. Я се засмей, забрави за малко стария хладилник и банцига на баща ти. – Ела – хвана ме за ръката и отидохме зад културния дом.Там сред бъзовете и дивите круши имаше една пейка. Никога не бях ходил там. С баща ми оряхме нивите на кооперацията, жънехме, през другото време ходех по строежите в София, исках да уча нещо по двигателите, за да оправям комбайна и трактора, знаеш. Тогава ти каза:– Толкова отдавна чакам да ме заговориш. Ти не ме виждаш. Много глупаво момче си, Христо – знам че си Христо. – целуваше ме по челото, по очите, по носа, по брадата и аз разбрах – правилно са видели очите ми – ти си щастието. Мислите ми те виждат така, Сияна. Ти си радостта. Това момиче, което плачеше на улицата, толкова прашна, сякаш не беше май, а август. Не ми беше тъжно, когато отиде при Рижия, защото това не беше моето момиче. Не моето разплакано момиче с най-светлите кафяви очи, очи като залез, очи като есен, която никога няма да си отиде от мене. Рижия беше взел друга жена, не тебе, и аз не се интересувах от тая друга жена с много злато по пръстите и грим. Стоях до къщата на Рижия, за да зърна моето момиче, което ме целуна на оная изтърбушена пейка сред шипките и дивите круши. Тогава любовта се случи за пръв път в живота ми и тогава ти отново се разплака.- Защо – попитах те аз.- Защото съм щастлива... Никой не е бил толкова добър с мене.- Глупаво момиче - казах. - Глупаво мило момиче – тогава изпих сълзите ти, една след друга, солени и леки като пръсти, които лекуват най-страшната болест, самотата. Разказах ти оная бабина приказва, любимата на Радомир – за сълзите и другарчето. Ти каза:- Аз нямам в мислите си очи, Христо. Аз имам в пръстите си очи. Те виждат, че по-добър човек от тебе няма да срещна.Какво глупаво нещо ми каза. Сега ако си добър, значи си болен и нищо не става от тебе. Аз нямах какво да ти дам. Бяхме изпили две кафета за три лева в Соларис. Оставаха ми седем лева от ония, които бях взел от мама.- Ето ти - казах ти. – Вземи тия седем лева. Само това имам, но след седем дни, като взема заплата, ще имам седемстотин. Не бой се.Ти взе седемте лева и каза:- Дано всеки лев, който ми даваш, ти даде по сто години да живееш.И двамата се смяхме, после те изпратих до вас, но се върнахме ти да ме изпратиш, после аз пак те изпратих и ти мене, изядохме по един сладолед – най-хубавия, който някога съм ял. Вече не правят такъв никъде – той прогони страха, тъгата, мисълта, че нямам пукната стотинка цели осем дни.Пиша ти това писмо, Сияна. Пиша ти непрекъснато в мислите си, очите ми са все там – не са се променили. Виждат щастието – в тебе е. Не при жената със скъпото палто на Рижия.- Ти си най-красивото момче – каза ми. Но това нямаше никакво значение.Моля те, Сияна, купи на детето водни бои и блок за рисуване.", "date": "2019.06.22", "title": "Какво да ти купя, Сияна: разказ с продължение от Здравка Евтимова"}
{"url": "https://offnews.bg/politika/krum-zarkov-subsidiite-na-partiite-triabva-da-badat-namaleni-no-ne-i-705912.html", "text": "\"Субсидиите на партиите трябва да бъдат намалени, но не и спрени\". Това заяви в \"Седмицата\" на Дарик радио зам.-председателят на ПГ на \"БСП за България\" Крум Зарков.Според него начинът, по който се води публичният дебат в България, включително и по този въпрос, прави невъзможно намирането на правилен отговор. \"Ангажираме се в абсолютно състезание към дъното, към това кой ще хвърли нещо по-атрактивно в медиите\", допълни социалистът. По думите му е очевидно, че 11 лв. на глас е много, което се вижда и от това, че партии успяват и да спестяват.\"От друга страна 1 лев, или 0 лева означава пълен блокаж на политическата дейност, с изключение на тези, които могат да се доберат до частни дарения. Не е въпрос на един човек или една партия да отсече дали да е 5 лв. 9 лв. или колко точно. Трябва обаче да се проведе обществено приемлив дебат\", категоричен бе той.Зарков подчерта, че до този дебат се стига именно под обществения натиск, породен от недоволството на хората от това как функционират партии и желание те да бъдат наказани. По думите му ограничението на финансиране на партиите от бизнес в момента е постижение и връщането назад не е правилен ход.\"Очевидно е, че в българските условия отварянето на финансирането ще доведе до официализиране на една неприятна ситуация - политическите партии ще защитават интереса не на своите избиратели, а на своите спонсори\", коментира той. Зарков подчерта, че БСП стои твърдо и на позицията си за връщане на наддадените над 11 лв. средства.На въпрос за диференцирана ставка на ДДС Крум Зарков посочи, че левицата е предлагала това да бъде за храни от първа необходимост и лекарства и ще продължи да се бори за това. По думите му обаче е важно да бъдат взети обосновани решения и да бъдат изработени механизми за прилагането им, които реално да доведат до намаляване на цените на тези стоки.", "date": "2019.06.22", "title": "Крум Зарков: Субсидиите на партиите трябва да бъдат намалени, но не и спрени"}
{"url": "https://offnews.bg/futbol/taranat-na-levski-propuska-parvata-kontrola-v-avstria-705899.html", "text": "Нападателят на Левски Станислав Костов ще пропусне първата контролна среща на \"сините\". Тя е утре от 18:00 часа срещу Ред Бул Бразил. Вчера голмайсторът на 26-кратните шампиони продължи да тренира индивидуално, пише \"Тема спорт\".В края на миналия сезон той играеше на инжекции, защото имаше травми в коляното и областта на адукторите. Явно е, че те не са напълно отшумели. Костов е наказан и за двата мача с Ружомберок от Лига Европа.Вчерашното сутрешно занимание пропуснаха и юношеските национали Мартин П. Петков и Мартин Д. Петков. Младоците бяха оставени в хотела да почиват.Същото се случи и с халфа Мартин Райнов, който чувства леки болки. Травма, макар и не толкова сериозна, има и нападателят Станислав Иванов. След тренировката глезенът на младока бе превързан и му бе поставен лед.Бразилецът Паулиньо пък вдигна настроението на съотборниците си, като се появи на днешното занимание с нова прическа - той бе \"нула номер\".", "date": "2019.06.22", "title": "Таранът на Левски пропуска първата контрола в Австрия"}
{"url": "https://offnews.bg/sviat/tramp-ne-iskam-vojna-s-iran-705892.html", "text": "При конфликт между САЩ и Иран ще последва \"заличаване\" с непознати пропорции. Това каза в интервю за Ен Би Си, цитарно от БНР американският президент Доналд Тръмп. Той обясни решението си да спре планирани въздушни удари срещу 3 ирански цели заради прогнозата, че те ще доведат 150 човешки жертви. Ударите е трябвало да бъдат отговор на свалянето на американски дрон над Ормузкия проток от иранска ракета.Не се стремя към война (с Иран) и ако тя се случи, ще има разрушения, каквито още никой не е виждал“, отбеляза американският лидер. „Не се стремя към това“, повтори той. Тръмп заяви още, че САЩ не поставят никакви условия за започване на преговори с Иран.„Те (иранците) не трябва да имат ядрено оръжие“, подчерта президентът. „Ако искат да говорят за това, добре.  В обратния случай няма да мине много време и ще потънат в условията на пропадане на икономиката им“, поясни той.Според Тръмп наличието на евентуални жертви е направило американските действия неправомерни.Иран твърди, че американският дрон е бил над въздушното пространство на Ислямската република и отговори на твърденията на Тръмп със заплахи към американските военни, разположени в района на Персийския залив. Нарастващото напрежение между Вашингтон и Техеран доведе до поскъпване с 10 процента на петрола.", "date": "2019.06.22", "title": "Тръмп: Не искам война с Иран"}
{"url": "https://offnews.bg/obshtestvo/s-izpiti-po-zhurnalistika-teologia-muzika-i-izobrazitelno-izkustvo-p-705893.html", "text": "С устни изпити по журналистика и по теология, със събеседване за специалност „Изобразително изкуство“ и с изпит по музикален инструмент или пеене продължава втората кандидатстудентска сесия на Софийския университет.Устният изпит по журналистика започва в 9.00ч. и се провежда под формата на събеседване на изпитните комисии с кандидат-студентите. За обективност на оценките и съпоставимост на знанията на кандидатите се задават едни и същи въпроси, които се определят от изпитната комисия в деня на изпита. За оформяне на общото представяне на кандидат-студента е допустимо комисиите да задават допълнителни, изясняващи въпроси към основните теми. Предмет на оценка са: обща култура и осведоменост по актуални събития; комуникативни умения; информираност и мотивация за професията. Ако кандидат-студентът представи свои авторски материали, комисиите могат да зададат въпроси, свързани с тях. До устен изпит по журналистика се допускат кандидат-студентите, получили оценка на писмения изпит по журналистика не по-ниска от среден.Конкурсният изпит за специалност „Изобразително изкуство“ започва в 9.00 ч. и се провежда под формата на събеседване, на който кандидат-студентите представят портфолио с авторски рисунки. Кандидатът представя свои творби, избрани по лична преценка в оригинал. Поощрява се умението му да изложи мотивирано и убедително идеите, намеренията и задачите, които са го ръководили при избора на един или друг проблем, тема, сюжет, жанр и т.н. при осъществяването на дадена творба.В хода на събеседването се изясняват и интересите на кандидата по отношение на съвременния художествен живот. Кандидатът представя своите впечатления и оценки от посетени изложби, галерии, музеи. Поощрява се също самостоятелността на подбора и преценката, а не количеството на фактите.Устният изпит по теология започва в 10.00 ч. и се провежда върху предварително обявени теми, за които е препоръчана литература. Критерии за оценяване са степента на познаване на проблематиката; умението да се представя аналитично съдържанието на определен въпрос; участието на личния опит при формулиране на теоретичния отговор.Кандидатите за специалност „Музика“ полагат изпит по музикален инструмент или пеене с начален час 14.00 ч. Кандидатите, които се явяват с музикален инструмент, могат да ползват всички видове инструменти, използващи се в симфоничния, естрадния, духовия и народен оркестър; кандидатите, които се явяват с пеене (класическо, народно, естрадно), трябва да осигурят съпровод на пиано или друг музикален инструмент. Всички кандидати са задължени да изпълнят наизуст две музикални произведения по избор.", "date": "2019.06.22", "title": "С изпити по журналистика, теология, музика и изобразително изкуство продължава кандидатстудентската сесия в СУ"}
{"url": "https://offnews.bg/sviat/gartcia-naravno-s-balgaria-po-risk-ot-bednost-705895.html", "text": "За около един на всеки трима гърци съществува риск от бедност или социално изключване, което поставя Гърция наравно с България и Румъния и далеч под страни като Финландия и Чехия в Европейския съюз, пише електронното издание на вестник Kathimerini, цитирано от Агенция \"Фокус\".Освен това Гърция е в същата категория с балканските си съседи в ЕС по отношение на броя на хората, страдащи от материални лишения, докато икономическото неравенство в страната е по-малко тежко от миналата година.Данните на гръцкия статистически орган (ЕЛСТАТ), публикувани вчера, за представянето на Гърция в тези области може да са показали известно подобрение през последните няколко години, тъй като страната излиза от дълбоката си финансова криза, но остава доста разочароващо, особено като се има предвид, че правителството фокусира икономическата си политика върху тези фронтове чрез своите социални надбавки.Делът на хората, изложени на риск от бедност или социално изключване, достигна 31,8% през 2017 г., което възлиза на 3,348,500 души, спрямо 34,8% през 2016 г. Европейският съюз определя тази категория като хора, които или са изложени на риск от бедност, или са жестоко материално лишени, или живеещи в домакинство с много ниска интензивност на работа.Хората, изложени на риск от бедност, са тези, които печелят по-малко от 60% от средния доход на човек на човек в страната; този праг е бил 4 178 евро на човек през 2017 г. или 9 908 евро на домакинство с двама възрастни и две деца на издръжка.Средният доход се изчислява на 15 556 евро.Данните на ELSTAT показват също, че повече от половината домакинства не са в състояние да покрият авариен разход (51.4%) или да си позволят едноседмична почивка (50.7%). Почти всеки четвърти (22.9%) не може да си позволи задоволително отопление, а 11.8% са изправени пред лишаване от храна.Индексът на икономическо неравенство възлиза на 5,5, което означава, че делът на доходите на най-богатите 20% от населението е пет и половина пъти по-голям от този на най-бедните 20%. Това е по-малко от 6 през предходната година.", "date": "2019.06.22", "title": "Гърция наравно с България по риск от бедност"}
{"url": "https://offnews.bg/politika/vigenin-s-iskaneto-za-namaliavane-na-subsidiite-tceliat-da-poprechat-705898.html", "text": "„Не мисля, че опасността от намаляването на партийната субсидия е отминала. Вероятно това беше опит да се тества общественото мнение, реакциите на хората, неправителствените организации и партиите.” Това каза пред БСТВ секретарят на ПГ на „БСП за България” Кристиан Вигенин.„Учудих се, че стигнахме до момента, в който бюджетната комисия в НС одобри промените за намаляване на субсидиите в един не толкова изненадващ съюз между ГЕРБ и ДПС. Те подкрепиха една фундаментална промяна непосредствено преди местните избори. За мен това е знак, че ще бъдат предприети всички възможни мерки, които да попречат на БСП да се представят убедително на местните избори”, обясни още той.Вигенин добави, че много гласове са се чули против намаляването на субсидиите и добави, че БСП ще отстоява досегашния модел, но с намаляване на парите в разумни граници на база реални изчисления. „Готови сме да сезираме всички европейски и международни институции за опита да бъдат откраднати местните избори още на предварителен етап”, категоричен бе той.„Ако се приеме изобщо такава промяна, това ще е тежък удар върху демокрацията”, добави той и призна, че на БСП ще е много трудно в началото, защото, като опозиция, няма тези финансови възможности като на управляващата партия. Вигенин припомни, че по време на кампанията за европейските избори Борисов е ползвал държавни пари. По думите му всичко, което се прави в момента, е опит да бъде смачкана опозицията.„Надявам се, че хората няма да го допуснат. Те бяха подмамени с популистки предложения. През последните дни дебатът започна да отваря очите на много хора и се надявам, че няма да допуснат тази гавра с демокрацията”, каза още Вигенин. Той предположи, че намаляването на партийната субсидия на 1 лев ще продължи да виси, с което да бъде заплашвана опозицията във всеки момент. „С това предложение се открива сезонът на разпродажбата на партии на олигархията”, добави народният представител от левицата.Кристиан Вигенин беше категоричен, че официалната управляваща коалиция. няма да се разпадне, въпреки изразеното недоволство от искането за намаляване на субсидиите от Валери Симеонов, без да е консултирано с ОП. „Има две партии с обръчи от фирми, които могат да поемат финансирането им, ако отпадне субсидията, и това са ГЕРБ и ДПС, които управляват в момента. Надявам се останалите да разберат тази опасност. Отлагането днес е печелене на време, а не отлагане на намеренията им”, каза още Вигенин.Крстиан Вигенин коментира, че изборът за председател на ЕК, както и на другите основни европейски постове, ще е труден, защото силата и конфиграцията след вота и на ЕНП, и на ПЕС е различна. Той обаче беше категоричен, че ще бъде поискано от министър-председателя Бойко Борисов да се яви в българския парламент, за да обясни каква позиция отстоява при обсъжданията на кандидатурите.", "date": "2019.06.22", "title": "Вигенин: С искането за намаляване на субсидиите целят да попречат на БСП да се представи добре на местните избори"}
