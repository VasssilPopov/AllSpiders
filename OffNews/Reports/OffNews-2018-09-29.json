{"url": "https://offnews.bg/112/avtobus-na-gradskia-transport-katastrofira-na-bulevard-v-ruse-688987.html", "text": "Автобус на градския транспорт, пътуващ по шеста линия, катастрофира на булевард \"България\" в Русе.За инцидента потвърди регионалният говорител на МВР в крайдунавския град Даниела Малчева, съобщава bTV.Произшествието е станало около 14:30 ч. днес. На място са пристигнали екипи на Спешна помощ и на полицията. В автобуса са пътували 14 души и кондукторката.31-годишният шофьор Я.И. обясни, че е спрял да затвори капака в предната дясна част на автобуса \"Исузу\", тъй като се е отворил. Тогава автобусът е потеглил и се спрял в храстите извън пътя.\"Почти бях слязъл от автобуса. Като видях, че тръгна надолу, скочих на спирачките\", е обясни мъжът, който е с около осемгодишен стаж.При инцидента е пострадала една от пътничките. Тя е откарана в русенската болница с оплаквания за болки в крака. Останалите пътници били само уплашени.Пробата за алкохол на шофьора е отрицателна. Тепърва ще се изясняват причините за инцидента.", "date": "2018.09.29", "title": "Автобус на градския транспорт катастрофира на булевард в Русе"}
{"url": "https://offnews.bg/112/kola-blasna-majka-s-kolichka-vav-varna-688991.html", "text": "Автомобил блъсна майка с детска количка във Варна. Инцидентът е станал в четвъртък около 17.00 часа на кръстовището на ул. \"Отец Паисий\" и бул. \"Вл. Варненчик\", съобщиха от варненската полиция.Зад волана е била 57-годишна жена от Белослав.Във видеото се вижда как жената пресича на пешеходен светофар. В същото време автомобил прави десен завой и я удря. На място е пристигнал екип на Спешна помощ. Детето е получило контузни наранявания. Няма опасност за живота му.", "date": "2018.09.29", "title": "Кола блъсна майка с количка във Варна"}
{"url": "https://offnews.bg/sviat/hiliadi-germantci-na-protest-sreshtu-turskia-prezident-688988.html", "text": "Хиляди се събраха на протест срещу турския президент Реджеп Ердоган в германския град Кьолн, съобщава БНР. Той пристигна на военното летище в града и беше посрещнат от премиера на Северен-Рейн Вестфалия Армин Лашет. До последно не беше ясно дали официално лице ще посрещне президента на Турция.Визитата на турския президент в Германия е съпроводена от поредица скандали. На давания в негова чест банкет в резиденцията на германския президент в Берлин снощи, Ердоган внезапно промени речта си и отправи нечувано остри нападки срещу домакините си.\"В Германия обикалят стотици терористи, които са осъдени за връзките си с  в Турция. Германия не ги дава на турското правораздаване. Наистина ли при вас спокойно по улиците могат да ходят терористи?“ - попита внезапно Ердоган гостите на вечерята. След това той настоя германските власти незабавно да предадат на Турция турския журналист Джан Дюндар, който от две години е в изгнаничество в Германия.Главният ледактор на \"Джумхюриет\" беше осъден в Турция на пет години затвор за своя критична статия. Ердоган дори заплаши, че ще отмени всичките си пресконференции, ако на тях присъства Дьондар. \"Може да звучи странно на германските ми колеги, че политически лидер може да бойкотира или да анулира пресконференция заради журналист, но Ердоган не е свикнал да се среща с критични журналисти\", заяви Дьондар.Днес в Кьолн Ердоган ще открие нова джамия, но и това събитие е съпроводено със скандали. Джамията е финансирана от турско-ислямската общност \"Дитиб\". Германското контраразузнаване я проверява за връзки с ислямисти. Затова и до последно не се знаеше дали премиерът на Северен Рейн-Вестфалия ще се срещне с Ердоган. Лашет все пак реши да го посрещне, но само на летището.", "date": "2018.09.29", "title": "Хиляди германци на протест срещу турския президент"}
{"url": "https://offnews.bg/politika/bsp-si-izbra-nov-izboren-shtab-688989.html", "text": "Националният съвет на БСП избра нов Национален предизборен щаб, съобщават от партията.Начело лидерът на БСП Корнелия Нинова е предложила Георги Свиленски.От щаба бе изваден досегашният зам.-председател Георги Гергов, както и Красимир Янков, който сам подаде оставка.Новите допълнения са: Александър Симов, Стоян Мирчев, Антон Кутев, Кристиан Вигенин, Иван Иванов, Николай Цонков, Иван Ченчев, Ия Гурбалова, Деница Златева, Явор Божанков и кметовете - Владимир Москов и Донка Михайлова.Сменен е и секретарят на щаба Асен Димитров с Вяра Емилова.По-рано днес от партията обявиха, че ще искат вот на недоверие на правителството заради провал в политиката по здравеопазването.", "date": "2018.09.29", "title": "БСП си избра нов изборен щаб"}
{"url": "https://offnews.bg/futbol/levski-nadigra-tcska-avtogol-donese-pobedata-za-sinite-688992.html", "text": "Левски победи ЦСКА с 1:0 в дербито на 10-ия кръг на Първа лига и се върна еднолично на върха във временното класиране. Единственото попадение в мача бе автогол на Витаутас Черниаускас в 30-ата минута.Един от най-слабите за ЦСКА Ангел Лясков сбърка пред наказателното поле, Габриел Обертан му отне топката и с мощен шут от 22 метра нацели гредата. Топката обаче се удари в плонжиралия Черниаускас и се озова в мрежата.Като цяло футболистите на Славиша Стоянович изиграха по-правилно мача, създадоха повече чисти голови положения и заслужено си взеха победата и трите точки.\"Сините\" спечелиха центъра на терена и затвориха подстъпите пред вратата на Мартин Полачек. Словашкият страж почти нямаше работа през целия мач, докато неговият колега трябваше да спасява удари на Станислав Костов и Давиде Мариани.След този мач Левски събра 25 точки и е лидер във временното класиране, докато ЦСКА остава втори с 22 пункта.", "date": "2018.09.29", "title": "Левски надигра ЦСКА, автогол донесе победата за 'синитe'"}
{"url": "https://offnews.bg/medii/televiziata-na-bsp-tragva-do-kraia-na-godinata-shte-zalaga-na-novini-688976.html", "text": "Телевизията на БСП, която се казва „Българска свободна телевизия“, ще стартира до края на годината, обяви лидерът на левицата Корнелия Нинова на днешното заседание на Националния съвет.Нинова даде и подробности около програмната схема и концепцията на медията.Целта на телевизията била да отговори на нуждата от свобода на изразяване на мнение, от обективна и достоверна информация. Акцент ще са новините, публицистичните предавания и разследващата журналистика. Телевизията ще излъчва наживо важни политически събития. Ще има предавания за история, за \"образованието с патриотична насоченост\", за семейни ценности и традиции и др. Ще има и програми, посветени на местната власт - за успехите и проблемите на хората в малките населени места. Предвидено е и предаване за младата аудитория.По-рано тази седмица лидерът Нинова и шефът на телевизията Любомир Коларов внесоха в СЕМ документите за регистрация на медията. Тя ще се разпространява по кабел и сателит.", "date": "2018.09.29", "title": "Телевизията на БСП тръгва до края на годината. Ще залага на новини, публицистика и живи включвания"}
{"url": "https://offnews.bg/112/trima-sirijtci-sa-zadarzhani-sled-strelba-s-gazov-pistolet-v-tcentara-688994.html", "text": "Сириец откри стрелба с газов пистолет в центъра на града, предаде БНР. Инцидентът е станал малко след 20 ч. пред телефонната палата. Няма данни за пострадали хора.Мъжът е бил в лек автомобил заедно с още двама негови сънародници и две момичета. Пред полицаите той е обяснил, че е стрелял във въздуха заради хора, които са го дразнели, преминавайки покрай автомобила.Към момента полицията изяснява дали в случая има замесени футболни фенове. Тримата сирийци са задържани.", "date": "2018.09.29", "title": "Трима сирийци са задържани след стрелба с газов пистолет в центъра на София"}
{"url": "https://offnews.bg/obshtestvo/vapreki-zadavashtia-se-brekzit-universitetite-na-ostrova-sa-vse-po-pre-688975.html", "text": "Ръст от 29% на ранните кандидатури за британски университети отчита международният проект „Световно образование“, чието изложение за образование в чужбина се провежда този уикенд в столичния хотел „Маринела“.От началото на септември, когато се отваря приемът в централизираната система за кандидатстване в Обединеното кралство, са обработени близо 100 заявки. Засилен е интересът към университетите в Оксфорд, Кеймбридж, Глазгоу, Единбург, университета по изкуствата в Лондон.Бумът на кандидати за Великобритания още в първия месец на приема се дължи на факта, че британското правителство реши да запази кредитирането на образованието за студентите от ЕС и през първата 2019-2020 академична година след евентуалния Брекзит, коментира Стефка Златева, която е един от координаторите на изложението, цитирана от БГНЕС. Едни от най-предпочитаните специалности остават в сферата на бизнеса, икономиката и психологията, инженерните специалности.Очаква се таксите за следващата академична година да останат същите. Все още е рано да се каже какви ще са финансовите условия за учениците, които ще завършат образованието си и ще кандидатстват през 2020-а.С близо 30% повече кандидати спрямо миналата година има и за Германия и Австрия. Освен в София „Световно обрзование\" паралелно се провежда във Варна, Пловдив и Бургас. В столицата са изложил щандове над 80 учебни заведения, като предварителна регистрация са направили над 3000 души. Регистрацията продължава и във втория ден на двудневния форум. ", "date": "2018.09.29", "title": "Въпреки задаващия се Брекзит университетите на Острова са все по-предпочитани от българите"}
{"url": "https://offnews.bg/temida/varnenski-sad-poluchi-antinagrada-za-absurdna-praktika-pri-dostapa-do-688977.html", "text": "Административен съд – Варна получи антинаградата „Вързан ключ”  на Програма Достъп до информация за абсурдната практика да се предадат на Териториална дирекция на НАП – Варна за проверка заявители по Закона за достъп до обществена информация (ЗДОИ).Практиката на съда загатва за наличието на \"черен списък\" за преследване на граждани и неправителствени организации, които системно търсят правата си в съда срещу институции, които не са им предоставили информация по реда на ЗДОИ. Според председателя на Сдружение за оптимизиране на правосъдието и администрацията - СОПА Юлиян Чолаков, който е номинирал варненския съд, от практиката личи тенденциозно взаимодействие между институции, целящо сплашване и демотивиране на най-активните граждани и НПО да подават заявления и да водят дела по ЗДОИ.В определение № 1690 от 28.05.2018 г. по адм. дело № 2751 от 2017 г. на Административен съд – Варна съдия - докладчикът Марияна Ширванян е посочила поименно лица, като е наредила да се направят служебни разпечатки на водените от тях дела и заедно с определението, да се изпратят на ТД на НАП - Варна за извършване на проверки по компетентност. Определението на съда е по искане, с което граждани се поинтересували колко струва на държавния бюджет една трансакция на държавна такса през ПОС терминално устройство в съда. Председателката на съда Тинка Косева отказала да предостави тази информация, заради което отказът е обжалван в нейния съд. Показателно е, че съдийка от този съд постановява хората, които са потърсили информацията, да бъдат проверени от данъчните.Практиката на този съд е уникална и с това, че съдия докладчикът Марияна Ширванян и нейната административна ръководителка - председателят на съда, в тандем не са губили дело с материя ЗДОИ в собствения си съд.Самото определение на съда също е уникално, защото освен подателят на заявлението, който е и жалбоподател, в него са посочени и имената на граждани, които не са страни по делото и които според съда трябва да бъдат проверени от НАП.Самото определение пък е постановено тайно, като е съобщено единствено и само на НАП.Според директора на ТД на НАП - Варна Милена Колева, целта на назначените проверки не била да се установят бюджетни задължения на лицата за данъци и осигуровки, а кои са източниците на финансиране на тази активна дейност. Очевидно е, че не приходите в бюджета, а дейността по ЗДОИ вълнува, тревожи и изнервя задкулисието във властта, щом ТД на НАП търси сведения за активните граждани и НПО дори от техни адвокати, коментира Юлиян Чолаков.ТД на НАП – Варна засега срамежливо не признава, че проверките на лицата в „черния списък“ са именно в резултат от въпросното „тайно“ определение на съда от 28.05.2018г., разконспирирано от СОПА.Пълния  може да видите на страницата на Програма Достъп до информация.Мария Шаркова от София взе наградата за гражданин, най-активно използващ ЗДОИ. В категорията за неправителствена организация, използвала най-активно ЗДОИ голямата награда отиде при Асоциация на парковете в България за дългогодишно, а наградата за журналисти отиде при Емилия Димитрова–Данкова от сайта SevlievoOnline.com.Общините Белоградчик и Белослав получиха награди за институции, които предоставят най-добре достъп до информация през 2018 г. ", "date": "2018.09.29", "title": "Варненски съд получи антинаграда за абсурдна практика при достъпа до информация"}
{"url": "https://offnews.bg/sviat/vuchich-vdigna-armiata-v-palna-bojna-gotovnost-zaradi-kosovskia-prezid-688982.html", "text": "Армията и полицията на Сърбия бяха приведени в пълна бойна готовност по разпореждане на президента на страната Александър Вучич.Повод стана неочакваното посещение на косовския президент Хашим Тачи тази сутрин в северната част на Косово, населена предимно със сърби.Медиите в Прищина разпространиха снимки и видеозаписи с информацията, че Тачи е обиколил езерото Газивода на борда на полицейски катер и се е възхитил от природните му красоти, подчертавайки принадлежността на района към косовската държава.За сигурността на Тачи се погрижиха около 60 служители на специални полицейски части, които навлязоха без предупреждение в сръбската община Зубин поток и заеха сградата на местния спортен център.Случаят предизвика и остър протест на Белград пред генералния секретар на НАТО Йенс Столтенберг.", "date": "2018.09.29", "title": "Вучич вдигна армията в пълна бойна готовност заради косовския президент"}
{"url": "https://offnews.bg/sviat/ogromni-valni-zaliaha-gratckoto-krajbrezhie-s-nahluvaneto-na-zorbas-v-688978.html", "text": "Огромни вълни започнаха да заливат части от гръцкото крайбрежие с . Прогнозите сочат, че силните ветрове ще засегнат Пелопонес, Крит, Атика, както и голяма част от териториите на Егейско море.Гърция е ударена от средиземноморския циклон „Зорбас“, със силни ветрове, които удариха много региони в страната, предава електронното издание на гръцкия вестник Protothema, цитиран от \"Фокус\". Гръцката служба за гражданска защита е в повишена готовност, тъй като освен циклонът, пожарите в Кефалония също принудиха властите да евакуират районите.Природният феномен понастоящем преминава през Южен Пелопонес и засегна региона на Месения, като се очаква да удари региона на Атика с пълна сила по-късно през деня. Огромни вълни се разбиват в пристанището на град Месения, докато ветровете се очаква да достигнат до 10-та степен по скалата на Бофорт. Много райони останаха без ток, а лодките са били изтеглени на сушата. Има и паднали камъни по пътищата, като крайбрежният път на Метони е пострадал най-много.Според последните анализи на метеорологичната служба на Националната обсерватория на Атина, ударът на средиземноморският циклон, в сравнение с очакваните прогнози в петък, ще бъде по-мек, както по отношение на скоростта на ветровете, така и по отношение на вълните.Силните ветрове, достигащи до 100 километра в час, принудиха фериботите да останат в пристанищата си, прекъсвайки връзката на гръцките острови с главната територия. Ветровете са изкоренили и дървета, прекъсвайки електрически кабели в северните покрайнини на Атина. Пожарната служба е получила повече от 500 обаждания за премахване на останки.Международната космическа станция засне бурите Медикан и Зорбас, като показа огромните им размери:", "date": "2018.09.29", "title": "Огромни вълни заляха гръцкото крайбрежие с нахлуването на Зорбас (видео)"}
{"url": "https://offnews.bg/sviat/parva-katastrofa-na-amerikanski-boen-samolet-f-35-688983.html", "text": "Първа катастрофа на американски боен самолет F-35B – част от суперскъпата програма на Пентагона, съобщава Би Би Си.Машината е паднала в Южна Каролина, като пилотът е успял да катапултира и няма жертви, се посочва в изявление на военните. Причината за катастрофата се разследва и подробности за полета не се съобщават, уточнява БНТ.F-35 е най-голямата и най-скъпата военна бойна програма от този вид в света. Към момента прогнозите за глобалните продажби на този самолет са за около 3000 машини, като се очаква самото производство да продължи през следващите поне 40 години.Програмата за тези бойни самолети бе силно критикувана заради високите разходи и бойната ефективност. Предполага се, че стойността на катастрофиралия самолет е около 100 милиона долара, въпреки че от Пентагона твърдят, че са успели да сведат разходите по машините до около 90 милиона долара за брой.", "date": "2018.09.29", "title": "Първа катастрофа на американски боен самолет F-35"}
{"url": "https://offnews.bg/politika/bsp-shte-iska-vot-na-nedoverie-za-zdraveopazvaneto-688980.html", "text": "Националният съвет на БСП реши ПГ на \"БСП за България\" да внесе вот на недоверие срещу правителството за здравеопазването, съобщават от партията.Това решение бе взето заради влошаващото се състояние на здравеопазването и намерението на управляващите да правят реформи, които ще натоварят допълнително финансово всеки български гражданин, а качеството на здравните услуги няма да се подобри.\"Това не е здравна реформа, а здравен геноцид\", заяви лидерът на БСП Корнелия Нинова, цитирана от партийния пресцентър.Управляващите обмислят да  от 12 лева месечно. От нея ще се доплащат медицинските услуги на стойност над 700 лева. Терапията до 700 лева ще се поема от Здравната каса.По-рано днес здравният министър Кирил Ананиев , според която пациентите да дължат по-висока здравна вноска, ако не се явят на годишните профилактични прегледи.В предаването \"Седмицата\" на Дарик той обясни, че ако пациент, който заделя 8 процента върху дохода си за здравна осигуровка и не отиде на преглед в дадена календарна година, предложението е от следващата вноската му да се увеличи на 8.5 на сто, докато не реши да се яви на изследвания.", "date": "2018.09.29", "title": "БСП ще иска вот на недоверие за здравеопазването"}
{"url": "https://offnews.bg/obshtestvo/kilometrichni-opashki-se-obrazuvaha-na-dunav-most-2-688986.html", "text": "Километрична опашка от тежкотоварни камиони и леки коли има на Дунав мост 2. Според шофьори задръстването засяга най-вече движещите се в посока Румъния и е поне 10 километра. От граничния пункт обясниха за bTV, че причината е в спрените заради урагана фериботи в Гърция.Друга причина е и затрудненото корабоплаване при ферибот Оряхово, поради ниското ниво на река Дунав. От пункта призоваха шофьорите по възможност за използват други маршрути.Километрична опашка от тежкотоварни камиони и леки коли има на Дунав мост 2. Според шофьори задръстването засяга най-вече движещите се в посока Румъния и е поне 10 километра. От граничния пункт обясниха за bTV, че причината е в спрените заради урагана фериботи в Гърция.Друга причина е и затрудненото корабоплаване при ферибот Оряхово, поради ниското ниво на река Дунав. От пункта призоваха шофьорите по възможност за използват други маршрути.По-рано от МВР съобщиха за интензивен трафик на българо-турската граница на граничен контролно-пропускателен пункт \"Капитан Андреево\" за товарни автомобили на изход.На българо-румънската граница трафикът е интензивен на граничен контролно-пропускателен пункт \"Дунав мост - Видин\" за товарни автомобили на изход.", "date": "2018.09.29", "title": "Километрични опашки се образуваха на Дунав мост 2"}
{"url": "https://offnews.bg/tenis/amerikanetc-e-parvoto-prepiatstvie-na-grigor-dimitrov-v-pekin-688963.html", "text": "Най-добрият ни тенисист Григор Димитров ще започне участието си на турнира от сериите ATP 500 в Пекин срещу 48-ия в световната ранглиста американец Райън Харисън.Надпреварата стартира от утре и ще се играе до края на следващата седмица. Хасковлията и неговия противник имат пет мача до момента помежду си и общата статистика е 4-1 победи за Гришо.Димитров се намира в долната половина на схемата на China Open и ако започне с успех, във втори кръг със сигурност ще играе с квалификант, а потенциален 1/4-финален съперник му е Кайл Едлъмд, с когото си партнира на Laver Cup и станаха шампиони преди седмица с Отбора на Европа.В горната половина, топ поставеният Хуан Мартин дел Потро потегля срещу Алберт Рамос Виньолас, а още във втори кръг дебне или Сам Куери, или Карен Хачанов. Борна Чорич е потенциален 1/4-финален съперник на Кулата от Тандил.Родният тенисист е трети при поставените. Известно е, че Рафаел Надал и Анди Мъри се оттеглиха от участие в турнира и надпреварата така ще има нов шампион, след като Матадора няма да защитава спечелената през миналата година титла.", "date": "2018.09.29", "title": "Американец е първото препятствие на Григор Димитров в Пекин"}
{"url": "https://offnews.bg/112/712-kg-heroin-hvanati-na-granitcata-za-koito-borisov-se-pohvali-v-oon-688979.html", "text": "712 кг. хероин на стойност над 46 млн. лв. са задържали властите на ГКПП \"Капитан Андреево\". Акцията беше обявена публично от премиера Бойко Борисов по време на изказването му в ООН в петък. Тази година България е съ-домакин на Срещата за борба със световния проблем с наркотиците, организирана от президента на САЩ Доналд Тръмп, а залавянето на рекордната пратка съвпадна с провеждането ѝ.Задържаният вчера на пункта \"Капитан Андреево\" хероин е най-голямата пратка дрога, залавяна досега на българска граница.Наркотикът е открит в два ирански ТИР-а, превозващи строителни материали от Иран за Австрия. Единият е хванат в четвъртък, а другият в петък. Наркотикът е бил укрит по идентичен начин, между плоскости от гипсокартон. Хероинът обаче не е бил засечен от рентгена. \"Хероинът е бил опакован и поставен между самите плоскости, които са били плътно слепени една до друга\", каза окръжният прокурор на Хасково Иван Стоянов, цитиран от БНР\"Още е рано да се говори за разбит канал за наркотици, защото се водят следствени действия\", каза Георги Георгиев, директор на \"Митническо разузнаване и разследване\" към Агенция \"Митници\".\"Установен е получателят - дружество в страна-членка на ЕС. Своевременно са уведомени правоохранителните органи в съответната държава по линия на наркотрафика\".Двамата ирански шофьори са задържани до 72 часа от прокуратурата. Предстои искане в съда за постоянното им задържане под стража. Ако бъдат признати за виновни според закона се предвижда затвор до 20 години и глоба до 300 хиляди лева.Залавянето на пратката идва и на фона на , което се похвали, че през юни месец е задържало 0.84 кг. хероин и 0,06 кг. кокаин.", "date": "2018.09.29", "title": "712 кг хероин хванати на границата, за които Борисов се похвали в ООН"}
{"url": "https://offnews.bg/obshtestvo/s-otpadaneto-na-smianata-na-vremeto-promiana-v-razpisanieto-na-transp-688964.html", "text": "Европейският парламент публикува за обществена консултация новата директива за отмяна на смяната на часовото време, която по-рано бе одобрена от Европейската комисия.Изборът на стандартно часово време и на това дали да преминат за постоянно към лятно или към зимно часово време зависи от всяка държава членка.Предложението за директива може да бъде прочетено и на български език. Публикувано е на  на Министерския съвет. Там българските граждани и орагзнизации могат да изразят мнението си до 11 октомври 2018 г.Според предварителната оценка въздействията вероятно ще се различават в зависимост от географското положение на всяка държава членка: в северните държави членки вече е налице осезаема сезонна промяна на дължината на деня през годината. Те се характеризират с тъмни зими с къси дни и светли лета с къси нощи. В най-южните държави членки тези разлики не са толкова крайни, тъй като не се наблюдава значителна промяна в разпределението на дните и нощите през годината. Вероятно разположението на държавите в рамките на тяхната часова зона също ще бъде от голямо значение. Колкото по-близо е разположена една държава до западната граница на своята часова зона, толкова по-късно ще изгрява и залязва слънцето, докато в източната част на часовата зона сутринта ще бъде по-светло, а слънцето ще залязва по-рано 18, се посочва в поясненията към директивата.Промяната на схемата ще бъде свързана и с разходи по преминаването към новия режим, допълва анализът. Докато настоящите разходи, генерирани при промяната на часовото време два пъти годишно, ще отпаднат, ще има „преходни разходи“ поради преминаването към нов режим без сезонни промени. Ще бъде необходимо препрограмиране и преконфигуриране на системите на ИТ. Това ще бъде от решаващо значение за софтуера за графици и календари (здравни системи, резервационни системи за пътувания) и за този, обвързан с часовото време, както и за всички интелигентни технологии.Разписанията в транспортния сектор също ще трябва да бъдат адаптирани. Както някои заинтересовани страни подчертаха в отговора си на обществената консултация, ще бъде от особена важност да се осигури известно време за тази промяна.", "date": "2018.09.29", "title": "С отпадането на смяната на времето: Промяна в разписанието на транспорта, препрограмиране на софтуер"}
{"url": "https://offnews.bg/politika/za-mvr-pornoto-e-svoboda-na-slovoto-i-se-spira-samo-ot-sada-pishelo-g-688981.html", "text": "МВР можело да спира или конфискува печатни или онлайн порнографски материали само след разпореждане на орган на съдебната власт. Това става ясно от  на въпрос, отправен от депутата от БСП Пенчо Милков.Това е и първият подписан от новия министър писмен отговор на депутатски въпрос. Социалистът се интересува какви са предприетите действия от МВР за предотвратяване, разкриване и недопускане на престъпления по смисъла на чл. 159 от Наказателния кодекс, според който: Депутатът се интересува от това какви действия ще предприеме МВР за незабавното спиране на \"откритото и демонстративно рекламиране, излъчване и публикуване на материали\", които са описани в НК като неприемливи или несъвместими с обществения морал \"чието съдържание изобразява реално или симулирано блудствено действие, съвкупление, полово сношение, включително содомия, мастурбация, сексуален садизъм или мазохизъм, както и похотливо показване на половите органи на лице\".От отговора на МВР става ясно, че по отношение на онлайн порнографията властите са особено активни. В този смисъл се поддържал постоянен мониторинг на интернет пространството, с цел да се ограничи разпространението на порнографски материали с деца. МВР работило активно и с Интерпол за филтрация и блокиране на интернет трафика в България от сайтове, които съдържат сексуална експлоатация на деца. В борбата с онлайн сексуалната експлоатация МВР предприема поредица от дейности, включително и срещи, обучения и семинари с ученици, родители и учители, а в периода януари - август 2018 г. в страната са регистрирани 45 престъпления, като са образувани 39 досъдебни производства. Проведени са и 20 полицейски операции и над 250 предварителни проверки  по сигнали за разпространение на детска порнография.От МВР обаче правят категоричното уточнение, че спирането на порнографски материали става само след разпореждане от орган на съдебна власт и това било записано в Конституцията.Цитираният текст на  от Конституцията гласи, че \"Спирането и конфискацията на печатно издание или на друг носител на информация се допускат само въз основа на акт на съдебната власт, когато се накърняват добрите нрави или се съдържат призиви за насилствена промяна на конституционно установения ред, за извършване на престъпление или за насилие над личността. Ако в срок от 24 часа не последва конфискация, спирането преустановява действието си\". Първата алинея на този текст се отнася до свободата на медиите и тяхната неприкосновеност.МВР е категорично в отговора си:", "date": "2018.09.29", "title": "За МВР порното е свобода на словото и се спира само от съда, пишело го в Конституцията"}
{"url": "https://offnews.bg/kultura/veterani-uili-nelsan-i-mark-nopflar-s-novi-zapisi-688985.html", "text": "През септември се появиха на бял свят изцяло нови записи на двама ветерани в музиката - 85-годишният Уили Нелсън, легенда в кънтри музиката, и фронтменът на Дайър Стрейтс Марк Нопфлър.На 14 септември Нелсън издаде своя 68 поред и втори за годината студиен албум \"My Way\", който е посветен на Франк Синатра. В него са включени стандарти като  \"Fly Me To the Moon\" \"It Was a Very Good Year\", \"Night and Day\" и \"What Is This Thing Called Love\", както и емблематичната за Синатра \"My Way\". Изненадващо Марк Нопфлър издаде сингъла \"Good On You Son\", с който беше анонсирано излизането на новия му албум \"Down The Road Wherever\". Той се очаква да бъде пуснат официално в продажба на 16 ноември.", "date": "2018.09.29", "title": "Ветерани: Уили Нелсън и Марк Нопфлър с нови записи"}
{"url": "https://offnews.bg/obshtestvo/zapochva-grupoviat-lov-na-diva-svinia-ima-ogranichenia-zaradi-chumata-688955.html", "text": "Груповият лов на дива свиня започва днес. Заради слчуаите на африканска чума по свинете в районите край границата с Румъния са наложени ограничения при ловуването.Заради огнището на болестта в село Тутраканци в 10-километровата зона около селото груповият лов е забранен. Засегнати от забраната са 119 от общо 2810 ловни дружини у нас.Разрешен, но без кучета, е ловът в зоната, разположена на между 5 и 10 километра от границата с Румъниия в този район - т.е. между 10 и 20 км от село Тутраканци.За останалата част от страната няма ограничения.", "date": "2018.09.29", "title": "Започва груповият лов на дива свиня. Има ограничения заради чумата"}
{"url": "https://offnews.bg/sviat/pochti-400-sa-zaginalite-ot-valnata-tcunami-v-indonezia-tela-po-ulitc-688953.html", "text": "Броят на жертвите на смъртноносната вълна цунами, която удари крайбрежието на Индонезия при градовете Балу и Донгала, разположени на остров Сулавеси, скочи до близо 400 души, съобщава Франс прес.Цуманито се надигна след земетресение от 7,5 по Рихтер. Вълната достигна 1,5-метра височина. Бедствието дошло в 18:22 местно време в петък. Агенция \"Франс прес\", която има фотограф на острова, предава, че десетки тела се виждат по улиците на засегнатите градове. Властите се опасяват, че броят на жертвите може да нарасне.Клипове в интернет показват, че вълната е изненадала жителите на островите. Някои от тях гледат спокойно вълната и снимат с мобилните си телефони.Населението на Балу е 350 000 души.През август серия от земни трусове отново надигна морето край Индонезия. При един от трусовете загинаха 460 души.", "date": "2018.09.29", "title": "Почти 400 са загиналите от вълната цунами в Индонезия, тела по улиците"}
{"url": "https://offnews.bg/obshtestvo/strogi-merki-okolo-natcionalnia-stadion-zaradi-futbolnoto-derbi-688924.html", "text": "Строги мерки за сигурност ще има днес в района на националния стадион \"Васил Левски\" в столицата заради предстоящото дерби в 17:00, съобщават от МВР.Преди, по време и след провеждане на спортната среща полицейските служители ще следят за опазването на обществения ред и за недопускането на инциденти на територията на града.На контролно-пропускателни пунктове в района на стадиона полицаи ще проверяват щателно всички посетители на футболния мач. Предприети са стриктни мерки за недопускане на посетители, които имат наложена съдебна забрана за посещение на спортни мероприятия. Малолетни ще се допускат на територията на стадиона само с пълнолетен придружител и предварително попълнена декларация, която може да бъде изтеглена и от интернет. Униформените ще следят за недопускане на зрители във видимо нетрезво състояние, както и за носене на забранени предмети и вещи (огнестрелно оръжие, пиротехнически изделия, ножове, палки, боксове, бутилки, в това число и парфюми и чадъри). Ангажимент по охраната на спортната среща имат частни охранителни фирми, чиято задача е да следят за опазване на реда на територията на стадиона по време на провеждане на срещата. При дейността си те ще бъдат подпомагани от полицейски служители, които ще се намесват при възникнала необходимост.МВР приканва зрителите да се възползват от по-ранното отваряне на входовете на стадиона, за да се избегне струпване на хора. Вратите за посетители ще бъдат отворени в 15.00 часа. Във връзка с провежданото спортно мероприятие, в следобедните часове е възможно е да възникне временно затруднение в движението в централната градска част.", "date": "2018.09.29", "title": "Строги мерки около Националния стадион заради футболното дерби"}
{"url": "https://offnews.bg/sviat/den-za-razmisal-v-makedonia-predi-utreshnia-referendum-za-es-i-nato-688956.html", "text": "Днес е вторият ден за размисъл в Македония преди ключовия референдум, в който гражданите трябва да заявят избират ли страната да поеме по пътя към членство в ЕС и НАТО.Засега дните за размисъл преминават без нарушения. Няма докладвани случаи на неразрешена политическа агитация. Референдумът трябва да определи дали Македония ще приеме наименованието Република Северна Македония. По този начин тя би разрешила дългогодишния спор в Гърция и би отворила пътя към членство.В неделя, 30 септември, 1 800 000 македонци могат да гласуват в допитването. То ще съдържа един въпрос:", "date": "2018.09.29", "title": "Ден за размисъл в Македония преди утрешния референдум за ЕС и НАТО"}
{"url": "https://offnews.bg/sviat/gartcia-ochakva-tciklonat-zorbas-da-udari-dnes-prognozirat-11-metrovi-688959.html", "text": "Гърция е в очакване средиземноморският циклон Зорбас да удари днес голяма част от страната, идвайки от юг. Прогнозите сочат, че силните ветрове ще засегнат Пелопонес, Крит, Атика, източната част на евия, както и голяма част от тероториите на Егейско море.Очаква се ветровете в окото на циклона да достигнат скорост от 11-а степен по скалата на Бофорт и да образуват 11-метрови вълни. 11-та степен по Бофорт е предпоследната по сила и означава \"жесток щорм\", който може да нанесе множество поражения по сгради и съоръжения и да предизвика изключително високи вълни. Следващата 12-а степен е за ураган.Според прогнозата циклонът ще се оттегли в късния следобед в събота. Пикът на ветровете се очаква между 15 и 18 ч местно време.В Атика и на Пелопонес училищата бяха затворени в петък. Властите призовават гражданите да следят прогнозата за времето и инструкциите за безопасност.", "date": "2018.09.29", "title": "Гърция очаква циклонът Зорбас да удари днес, прогнозират 11-метрови вълни"}
{"url": "https://offnews.bg/obshtestvo/balgarski-student-izchezna-vav-velikobritania-blizkite-mu-go-izdirvat-688960.html", "text": "Близките на български студент, живеещ в британския град Ковънтри, го обявиха за издирване и молят за съдействие всеки, който може да даде подробности за местоположението му.Иван Иванов е изчезнал преди ден.Иван последно е бил видян на улицата, на която живее, на 27 септември. Засега полицията не го издирва, затова семейството му публикува призива за помощ в социалната мрежа.Момчето е на 21 години. Студент е в Coventry University, където изучава анимация и илюстрация.Ако някой има повече информация за момчето, може да се свърже с Ивелина Иванова на телефон 088 502 2331.", "date": "2018.09.29", "title": "Български студент изчезна във Великобритания, близките му го издирват"}
{"url": "https://offnews.bg/obshtestvo/ivo-ivanov-do-deset-688962.html", "text": "Поеми дълбоко дъх, вслушай се в собствения си пулс, преброй бавно и спокойно до десет. Чак тогава вземи важно решение. Това е стар и може би поизтъркан съвет, но като че ли е особено актуален днес, в епохата на импулсивните решения. Днес исках да ви помоля за нещо, но понеже ми се струва важно и дори малко егоистично, не искам да го правите, преди да сме преброили заедно поне до десет.ЕдноЕдно момиче... или по-скоро една млада жена. Така е било писано, че я срещнах за пръв път преди две години на най-тъжния етаж в най-тъжната болница. Навън бе юни, но из тези коридори като че ли винаги е късна есен. Човек се движи по хладния под като по студена ноемврийска алея. Листата капят, цветята съхнат, птиците отлитат... Някои от вас са минавали по този смълчан коридор и знаят. Опитваш се да стъпваш бодро, да вдъхваш увереност на походката си, но краката натежават с всяка крачка. Вратите на стаите те подминават една по една безизразни, затворени и тъжни. В мълчаливия им укор човек усеща прокрадващата се вина. Защо аз съм тук, а не там? С какво съм заслужил да бъда от тази страна на вратата? От къде на къде си позволявам да ходя с фалшива походка из тази късна юнска есен? Знаех, че момичето е много, много болно. Но не знаех какво да очаквам. Болка? Отчаяние? Безнадеждност? ДвеДве болести... събрани в една. Бифенотипната левкемия е коварна двуличница. Дели се стихийно, проклетата вещица, броди из клетките и сее разруха с два смъртоносни кинжала: единият миелоиден, другият – лимфобластен. Тъкмо когато си повярвал, че си се спасил от единия, тя започва да реже с другия. Болестта е рядка, упорита и ненаситна. Когато почуках на вратата, там – на най-тъжния етаж в най-тъжната болница – вътре бяха само двете – момичето и левкемията. Понякога очакванията се оправдават, друг път се оказват неоправдани, а понякога... понякога, като в този случай, всички очаквания се превръщат в объркани неочаквания. Нищо не ме бе подготвило за срещата с изумителната млада жена в болничната стая. Тя бе на леглото, но усмивката ѝ бе навсякъде. Тя грееше! Грееше във всяка нейна клетка. Нали се сещате? Това беше една от онези усмивки, които не са просто извивка на устните. Тя беше в очите ѝ, в гласа ѝ, в начина, по който се надигна от възглавницата, в цялото ѝ излъчване. Не знам какъв сезон бе в коридора, но тук... тук светеше и беше юни.Говорихме дълго – за рака, за живота, за хората, за Ланс Армстронг, за битките, които я очакват. Не исках да ѝ досаждам с клишета и със старите опаковани фрази за това как трябва да се бори, да не се предава и да вярва. Исках просто да говорим като двама приятели. Вглеждах се внимателно и с опасение в очите ѝ. Страх ме беше, че ще открия в тях онази мъждукаща паника – предвестника на отчаянието. Но нищо! Само усмивка! Такова беше момичето... Спокойно, непринудено и силно.ТриТри сестри... Ако има нещо, което да съм научил от Чехов, от безбройните приказки, от „Крал Лир“... и от самия живот, то е, че когато три сестри се съберат на едно място, нещата стават много, много сложни... за този, който има неблагоразумието да се изправи срещу тях. Това се отнася и за болестта. Според законите, създадени от самата природа, трите сестри са неудържима стихия. Вижте, бифенотипната левкемия може да има два кинжала, но болното момиче – то има нещо много повече – то има две сестри. Едната от тях – Татяна, ме откри, без да ме познава, преди повече от две години и ми каза: „Може да си се срещал с всякакви хора, но не си виждал човек като сестра ми и сега е моментът да го направиш. Защото е много болна и... има нужда от теб!“. Така, без да знам с какво мога да помогна, се озовах в болницата – между думите си Татяна не бе оставила никакво пространство за възражение. И се оказа права, разбира се – не бях виждал човек като сестра ѝ. Но не знам дали тя имаше нужда от мен, или аз от нея. Станахме приятели – истински, близки приятели, от тези, които усещат, че нещо липсва, ако не са се чували или виждали няколко седмици. Другата сестра – Наталия, се оказа идеален донор на стволови клетки, което, както ще видим след малко, е от огромно значение. Болестта демонстрира недалновидност, защото не се сблъска просто с едно момиче – тя се сблъска с три сестри. И те нямаше да я оставят на мира.ЧетириЧетири години... Преди няколко месеца едно очарователно момченце стана на четири години. Голяма част от тях е прекарало без майка си. Болестта я застигна малко след неговото раждане. Химиотерапиите, усложненията, пункциите, операциите ще я държат почти непрекъснато между болничните стени. Не можем да знаем какво е да се бориш с една от най-ужасните болести, познати на човечеството, с дни, нощи, месеци, години, докато бебето ти е далеч от теб. Онези моменти, в които детето ти прави първата си крачка или казва първата си дума – те са безценни. „Болестта ми отне тези моменти – те няма как да се върнат – казва момичето. – Но тя не можа да наруши връзката ни. Синът ми е с мен, в моите мисли и в сърцето ми винаги и във всяка секунда, в която дишам на този свят. Когато се роди, знаехме със съпруга ми, че искаме да го дарим с хубаво, силно българско име. Нарекохме го Пресиян – на един от най-гордите и обичани български владетели.“ПетПет потвърждения...„Помниш ли, когато се срещнахме за пръв път в болницата?“ – попита ме наскоро момичето.„Помня, разбира се! Очаквах съвсем друга ситуация, но ти беше толкова усмихната и уверена, че аз самият се успокоих.“„Знаеш ли, това беше най-тежкият момент в живота ми. Точно тогава, когато влезе в стаята, бях на ръба на отчаянието. Беше точно по средата на унищожителна химиотерапия и бях смазана физически. Заради нея се получи инфекция и некроза на челюстта и небцето. Хората ги беше страх да ми трансплантират стволови клетки, без да са направили сложна лицево-челюстна операция. Но никой не искаше да се наеме с такава процедура, преди да са минали девет месеца без химиотерапия. От друга страна, месеци без химиотерапия означаваха сигурна смърт. Общо взето, Параграф 22 – бях в безизходица. Накрая ми казаха, че ще направят трансплантацията, но ми поискаха поне пет потвърждения и подпис, че разбирам опасността от последствията и поемам цялата отговорност. Пет потвърждения... Бях готова да дам и хиляда.“ШестШест месеца на надежда… През януари миналата година след безброй перипетии момичето получи стволовите клетки на сестра си. Те бяха усвоени с 98% успеваемост, което е феноменален резултат. Трансплантацията мина идеално! Последваха почти шест благословени месеца на тотална ремисия. Шест месеца у дома. Шест месеца със семейството. Шест месеца с малкия Пресиян. „Днес съм най-най-най-щастливият човек на света и летяяяяяяя!“, писа ми момичето.СедемСедем различни мнения... На шестия месец левкемията отвърна на удара с рецидив и бласти в централната нервна система. Малко по-късно последва и втори рецидив. И лезия в мозъка. Нещата изглеждаха отчайващи, но момичето нямаше намерение да се предава. Нямаше да позволи малкият Преси да расте без майка. Лекарите обаче се озоваха в непозната територия. Как да третират упоритата болест? Как да подходят към нея? Последваха безкрайни комисии, специалисти, консултации. Седем различни лекари – седем различни мнения, и в крайна сметка шест от тях се свеждаха до едно и също обречено решение – да се откажат от лечението на мозъка, да налеят момичето с химия и да видят какво ще стане. Изходът от този подход изглежда обречен, но... лъчът на надеждата бе в седмото мнение. То пристига от клиниката по хемато-онкология в Лайпциг. Лечение има! Надежда със сигурност има! Оказва се, че немските специалисти имат протокол за третиране точно на нейния случай и вярват, че могат да вкарат рака в ремисия, след което да направят втора, решаваща трансплантация на стволови клетки.ОсемОсем спирки с метрото... „Хайде, кога ще дойдеш да ни видиш? – попита ме преди няколко месеца момичето. – От вас е само осем спирки с метрото. От там ще те посрещне мъжът ми и за нула време сте в Сливница.“ Няколко часа по-късно най-после стискам ръката на съпруга ѝ, който, между другото, се казва Сокол (честна дума!). Запознали са се като студенти в Пловдив. Било е истинска, неудържима любов. И като всяка истинска любов, тя не само надживява болестта, но става по-силна заради нея. След университета не могат да си позволят квартира в София и се озовават в Сливница, където той собственоръчно стяга изоставената и необитавана с години къща на дядо си. Влизаме в малката спретната къщичка. Домакинята ни посреща с добре познатата неразрушима усмивка. Ако болестта се е опитала да я съкруши, със сигурност не е успяла. Прегръщам неотразимия Пресиян. Усещам сърчицето му да се блъска весело в прегръдката ми. Знам колко им е тежко. Левкемията отдавна бе лишила момичето от любимата му работа. Сега цялото семейство се крепи на раменете на съпруга ѝ, който работи нощна смяна във фабрика за кафе. Колко силен и добър човек! Какво ли са били тези три години и за него? Как е успявал? Болниците? Работата? Разходите? Тревогите? Къщата? Детето?„Ние сме щастливи хора, Иво! – казва момичето, –защото се обичаме и сме живи. Докато ни има и тримата на този свят, ще се радваме на всеки сегашен миг и ще се борим за всеки следващ.“ДеветДевет живота... „Казват, че котките имали девет живота. Колко ли тогава имам аз? – пита момичето. – Колко пъти съм умирала... Колко пъти ме погребваха и отписваха лекарите... Колко пъти бях на ръба на бездната... А ето че още съм жива. И ще продължавам да живея по най-добрия възможен начин на този свят. Ще продължавам да бъда майка на детето си, съпруга на мъжа си, приятелка на приятелите си. Виждала съм болка, страх, безизходица и затова ми се иска да хвана ръката на всеки в моята ситуация. И да им кажа, че винаги има надежда.“Девет живота... наистина! Семейството едва свързва двата края, но благодарение на добрината и благотворителността на хората от банката, в която е работило момичето, парите за първата фаза на лечение в Германия бяха събрани. Хирурзите в Лайпциг извършиха ювелирна операция и отстраниха тумора в мозъка, който се оказа доброкачествен. Това беше чудо само по себе си, но още по-изумително е, че момичето се върна в България без бласти. Всички те, които трябваше да бъдат смъртоносни, са вече някъде в небитието. Момичето бе в ремисия! Оставаше само едно – най-важното в борбата с левкемията. Без перфектна втора трансплантация всяка победа срещу тази болест е временна. Цената е смазваща – 230 000 евро! С внезапно повишилите се шансове за оздравяване семейството е уверено, че Комисията за лечение в чужбина ще отпусне парите.ДесетДесет долара... Наскоро един добър човек и голям българин, на когото се възхищавам от години, бе изпаднал в кошмарна ситуация. За кой ли път! Малко са хората на този свят, които са в състояние да се борят с превратностите на съдбата така, както го прави великолепният български журналист Фори Караджов. Въпреки че е парализиран и живее сам-самичък, Фори е професор в калифорнийски университет и води пълноценен живот. Но след тринайсет операции, непосилни медицински сметки и невъзможност да плати квартирата си, Фори бе изпаднал в цайтнот. Негови приятели направиха кампания за набиране на средства в интернет. Идеята беше да му подадем ръка, да му помогнем поне с нещичко и най-важното – да усети, че в този тежък момент не е сам. Написах апел към съмишленици, приятели и познати във Фейсбук и споделих линка към кампанията. След няколко дни хвърлих един поглед, за да видя дали е имало ефект. Даренията, разбира се, бяха започнали да се стичат от сърцата на хората – дори тези, които не го познаваха, бяха помогнали с каквото могат. Очите ми се спуснаха надолу по списъка с дарители. Георги – 100 долара; Симеон – 20 долара; Виолета – 50 долара. Ето, това са хубави имена... имена на добрината, казах си. И... изведнъж застинах! Прочетох отново и отново едно от имената: Анастасия Арикова – десет долара. Анастасия Арикова! Точно ти ли? Ox... не исках ти да даряваш, Наси! Знам! Със сигурност знам, че си лишила от нещо семейството си, за да помогнеш на Фори. Tези пари...са с по-голяма стойност за теб отколкото за повечето от нас. Можеше да зарадваш Пресиян с някоя играчка. Или да си помогнете със съпруга ти за сметките...Но вие вече знаете що за човек е Анастасия Арикова. Болното момиче е дало тези пари на човек, когото не познава, с голяма усмивка, без дори да преброи до десет. Просто защото е усетила, че някъде някой страда и има нужда от помощ.Ето че преброихме заедно до десет и ти вече сигурно знаеш за какво ще те помоля. Наскоро Анастасия преживя нов безмилостен удар – след многомесечно чакане Комисията отхвърли молбата ѝ за лечение в Лайпциг. Нямам представа каква е причината – може би просто няма достатъчно пари. Това е обяснимо; толкова много са страдащите – невръстни деца, млади хора, майки и бащи. Здравната каса изнемогва. Безизходицата сякаш е навсякъде. Иска ми се да крещя от болка всеки път когато видя, че малко детенце се нуждае от огромна сума, за да оживее. Понякога се питам – защо трябва да е така? Защо човек трябва да се бори не само срещу смъртоносна болест, но и срещу смъртоносната система, която е индустриализирала тази болест по най-циничния възможен начин? Защо човешкото страдание трябва да се осребрява? Защо трезорите на рака са пълни до пръсване от Турция до Съединените щати? Но това е друга тема... тук не е място за критика – неслучайно преброих до десет. Това е просто молба. Молба към теб да помогнеш с каквото можеш на една болна млада жена, един Сокол и един четиригодишен български владетел на техните сърца. Днес Анастасия е жива благодарение на усилията на прекрасни наши лекари, но техните ресурси са изчерпани и избавлението ѝ се намира на 1520 километра от нейния малък дом. Така сме изградени от недалновидната природа, че рано или късно всеки човек става пациент. Може би, макар и латентно, това прозрение винаги тлее някъде дълбоко вътре в нас. Или може би просто добрите хора са повече от лошите. Каквато и да е причината, не милионерите, а именно обикновените хора се отзоваха на отчаяния зов за помощ на Анастасия... нейната последна надежда. За месец кампанията за нейното лечение събра една четвърт от спасителната сума чрез интернет. Но болницата няма да я приеме, без да е получила всичко в наличност. Нужни са още 170 000 евро. Но не това е най-внушителната цифра. Нея можем да открием, ако се върнем в началото на нашето преброяване до десет. Най-внушителната цифра е цифрата едно. Едно момиче... една млада жена... един човек. Не изглежда много. Но е всичко. Ти си един човек. И както във всеки човек, и в теб навярно я има същата тази искрица облагородяваща съпричастност, която накара Анастасия да дари десет долара за човек, чиято душа обичаше, без да го познава. Ние не сме богата нация. Българинът няма много пари, но... добрината на нашата географска ширина има своя собствена таблица за умножение и точно когато всичко изглежда загубено, е в състояние да ни дари с плюс безкрайност вяра в човешкото. Ще кажеш: „Защо да дарявам точно на това момиче? Защо не на някой друг?“. Добре! Направи го! Точно сега! Дори да не е на нея. Има хора на този свят, които имат нужда от теб. Най-голямата благотворителност не е да дариш милион долара, когато имаш сто милиона. Най-голямата благотворителност е да дариш един долар, когато имаш само два. И ако решиш да се отзовеш на момичето, с което тe запознах, искам да ти кажа нещо: с твоята помощ и нейната свръхестествена воля ще станем свидетели на нещо изумително и ще осъзнаем, че не Анастасия се е разболяла от левкемия… He – левкемията се е разболяла от Анастасия и нищо няма да може да я спаси!Така че поеми дълбоко дъх, вслушай се в собствения си пулс, преброй бавно и спокойно до десет. Решението е изцяло твое: Едно... Две... Три... Четири... Пет... Шест... Седем... Осем... Девет... Десет...ЗА ПОВЕЧЕ ИНФОРМАЦИЯ И ДАРЕНИЯ:", "date": "2018.09.29", "title": "Иво Иванов: До десет"}
{"url": "https://offnews.bg/izvan-terena/ronaldo-besnee-sled-obvineniata-sreshtu-nego-v-iznasilvane-688965.html", "text": "Суперзвездата на италианския хегемон Ювентус Кристиано Роналдо изригна срещу американката Кетрин Майорги, която го обвини в изнасилване.Според него въпросната девойка иска да забогатее на негов гръб и той има сериозното намерени да си търси правата за уронване на имиджа.\"Това е лъжа! Тя иска да стане известна и богата на мой гръб и моя сметка. Такива ситуации обаче са част от моята кариера\", обяви той, цитиран от медиите в Италия. Очаква се адвокатите на португалеца да се заемат веднага със случая.34-годишната американка твърди, че е била изнасилена от футболиста през 2009-а година в Лас Вегас, а той и е платил 375 хиляди долара, за да не го разкрие.Адвокатът на 34-годишната жена в момента разучава дали може да бъде заведено дело по тези обвинения в щата Невада.", "date": "2018.09.29", "title": "Роналдо беснее след обвиненията срещу него в изнасилване"}
{"url": "https://offnews.bg/obshtestvo/atraktcionen-vlak-poteglia-ot-gorna-oriahovitca-do-varna-snimki-688967.html", "text": "Атракционен влак по повод 130 години от създаването на БДЖ ще пътува от Горна Оряховица до Варна на 6 октовмри, събота. На него могат да се повозят любтелите на ЖП транспорта и на ретро подвижния състав.Атракционният влак ще бъде теглен от парен локомотив № 16.27, а в състава му ще бъдат включени личният вагон-салон на цар Борис III от „Корона експрес” и най-големият салонен вагон от царския влак.Ретро влакът ще бъде съставен от пет вагона за настаняване на пътниците. Всички пътуващи ще имат възможност да разгледат специално прикачените вагони, а служители на БДЖ ще им разкажат интересни факти по време на обиколката за всеки един от тях.Цените на билетите са 18.00 лв. от Горна Оряховица до Шумен или от Шумен до Варна и 27.00 лв. от Горна Оряховица до Варна. Билетите са с включени запазени места. Закупилите билети могат да започнат своето пътуване от всяка една гара по маршрута на влака, на които ще спира.За деца до 7-годишна възраст служителите на билетните каси ще издават безплатни билети с нулева стойност срещу представяне на документ, удостоверяващ възрастта им. Безплатните билети за децата са без право на ползване на отделно седящо място.Билети могат да бъдат закупени от билетните каси и бюрата във всички гари в страната.Парният локомотив № 16.27 е произведен през 1948 г. във “Wiener Lokomotivfabrik Floridsdorf”, Австрия, с фабричен № 17632. По-голямата част от експлоатационния му живот преминава по жп участъка Горна Оряховица – Стара Загора. Неговата максимална конструктивна скорост е 80 км/ч. Интересен факт за локомотив 16.27 е това, че машината е възстановена в оригиналния си „немскo/австрийски” (DR/ÖBB) вид като цветово решение, със снегоочистителен плуг, димоповдигащи щитове (крила) и други елементи. Освен 16.27 за момента в Европа има запазена за движение още една машина от този тип, която се намира в Люксембург.Първокласният вагон-салон № 050-1 е произведен през 1938 г. в „Linke Hoffman Werke-Breslau”, Германия и е личен вагон за пътуванията на Цар Борис ІІІ. Този вагон разполага със служебна кабина с 1 легло, 4 кабини с по 2 легла, 2 кабини с две спални с по едно легло и общ санитарен възел, салон с 11 места (за срещи, съвещания, хранене) и склад. Вагон-салон № 050-1 е със запазено луксозно обзавеждане, като специалните ламперии и дамаски са автентични.Вагон-ресторант № 057 (най-големият салон от „Корона експрес”) е произведен в Дряново - България през 1957 г. по чертежи и конструктивни параметри на фирмата „Линке-Хофман Верке”-Германия. Има офис, салон с 24 места и салон с 16 места.", "date": "2018.09.29", "title": "Атракционен влак потегля от Горна Оряховица до Варна (снимки)"}
{"url": "https://offnews.bg/politika/bsp-ne-biagame-ot-sarevnovanie-no-ne-uchastvame-v-predgreshnia-izbor-688968.html", "text": "Председателят на БСП Корнелия Нинова представи обръщение от Янаки Стоилов, който отсъства от страната, по време на Националния съвет на БСП днес. В обръщението той аргументира оттеглянето на кандидатурата си за конституционен съдия.\"Ние не бягаме от съревнование, дори от битка, но не участваме в предрешен избор, с който да легитимираме избора на управляващите (вероятно и с ДПС) и да поддържаме илюзия, че този парламент действа държавнически\", пише Стоилов.Според него е ясно, още преди внасянето на предложението по кандидатурата му и процедурата по изслушване, че е взето финалното решение. \"Това се прави, за да се осигурят по-добри позиции на официално и неявно участващите в управлението на държавата и специално на съдебната власт. Да добавя и това какви хора и от какви позиции ще оценяват моята кандидатура. (Tова е моята оценка и позиция, която ръководството на БСП и ПГ са взели предвид)\", коментира Янаки Стоилов. По-рано тази седмица стана ясно, че бившият зам.-председател във Върховния касационен съд (ВКС) Красимир Влахов е единствената кандидатура за конституционен съдия от квотата на парламента.Той е номинация на ГЕРБ и \"Обединените патриоти\". Срокът, в който парламентарните партии можеха да предложат кандидати за поста, изтече вчера.", "date": "2018.09.29", "title": "БСП: Не бягаме от съревнование, но не участваме в предгрешния избор на конституционен съдия"}
{"url": "https://offnews.bg/futbol/zhadnoto-napusna-septemvri-sofia-688970.html", "text": "Треньорът на Септември София Николай Митов подаде оставка. Това се случи, след като футболистите му допуснаха обрат с 1:2 от Витоша Бистрица в мач от 10-ия кръг и записаха седмо поредно поражение в Първа лига.\"Подавам оставка. Това е най-правилното решение според мен, след като вече седем поредни срещи не успяваме да победим. Вярно е, че в някои от мачовете играхме слабо, а в други не заслужавахме да отстъпим, но това са фактите.Нямаме точка от седем мача, което започва да тежи на отбора и ръководство. Смятам, че тимът има нужда от рестарт.Уважавам страшно много собственика Румен Чандъров, който прави много за футбола, а също така ми подаде ръка. Мисля си, че и аз помогнах за развитието на клуба последните години, но явно трябва да си тръгна, за да може отбора да тръгне нагоре\", каза Митов пред Спортал.", "date": "2018.09.29", "title": "Жадното напусна Септември София"}
{"url": "https://offnews.bg/volejbol/volejbolistkite-ni-zagubiha-ot-italia-na-svetovnoto-688966.html", "text": "Женският национален отбор по волейбол загуби от Италия с 0:3 (15:25, 19:25, 22:25) първата си среща от Група В на световното първенство в Япония.Срещата в Сапоро започна равностойно. Равенството се запази до 6:6. Италианките поведоха с 2 точки при първото техническо прекъсване - 8:6. Отборът воден от Давиде Мацанти имаше аванс от 16:8 при втората техническо прекъсване. Те продължиха уверено и затвориха първия гейм с 25:15.Момичетата на Иван Петков започнаха силно втората част. Те поведоха с 8:5 при първото техническо прекъсване. Колеблива игра на нашите позволи на Италия да поведе с 3 точки при второто техническо прекъсване - 13:16. Българките загубиха концентрация и отстъпиха с 19:25.Третият гейм бе най-успорван, като българките поддържаха интригата до последно, но в крайна сметка отстъпиха с 22:25. Най-резултатна за България бе Нася Димитрова с 9 точки. Мария Каракашева и Гергана Димитрова завършиха с по 8 точки.Следващият мач на българките от груповата фаза е утре срещу Куба от 10:10 часа.", "date": "2018.09.29", "title": "Волейболистките ни загубиха от Италия на световното"}
{"url": "https://offnews.bg/volejbol/federatciata-po-volejbol-reshava-badeshteto-na-gibona-sled-mesetc-688971.html", "text": "Българската федерация по волейбол ще реши дали да предложи нов договор на Пламен Константинов да остане начело на националния ни тим в края на октомври.Вчера Управителният съвет на централата не се е събрал, но по информация на \"Тема спорт\" Гибона е имал разговори с хора от федерацията. Те обаче не са били конкретно насочени към това дали ще продължи да води България и след Нова година.Членове на УС на БФВ съобщиха, че ще се съберат в края на октомври, когато вече ще изискат от двамата национални селекционери - Константинов и Иван Петков, отчет за свършената работа тази година и получените резултати, съответно от световните първенства за мъже и жени.Слуховете сочат, че много е вероятно на селекционерския пост в представителния тим на страната по волейбол да се завърне Мартин Стоев.", "date": "2018.09.29", "title": "Федерaцията по волейбол решава бъдещето на Гибона след месец"}
{"url": "https://offnews.bg/zvezdi/sinoptichkata-geri-malkodanska-stana-majka-688954.html", "text": "Красивата синоптичка на Нова телевизия Гери Малкоданска стана майка за пръв път. Синоптичката обяви новината в профила си в социалната мрежа, като благодари на лекарския екип, помогнал за появата на сина ѝ на бял свят.Бебето ще носи името Лео.„Време е да кажем официално добре дошъл на един малък, но много силен мъж! Здравей, Лео! Ти си ... ти си приказка!Приказка, която започна много по-рано, отколкото трябваше. Приказка, която на моменти беше страшна и жестока. Приказка, която още ми е трудно да разказвам. Приказка от истинския живот. Изпълнена с много падания, но и с много любов и надежда.Лео е моят малък герой, роден доста преди термин. Днес той все още трябваше да бъде в корема ми. Но всичко това оставяме в миналото. Защото вече сме заедно. Защото сме силни. Защото той е прекрасен. Защото, ако Лео беше Чарли, той щеше да има много ангели и е време да им благодарим. Защото го заслужават!... Благодаря, Александър Ковачев. Че си до мен! Че детето ми носи твоето име. Ние сме екип и знам, че ще се справим с каквото ни е писано.”, написа майката.", "date": "2018.09.29", "title": "Синоптичката Гери Малкоданска стана майка"}
{"url": "https://offnews.bg/sviat/moskovskata-patriarshia-shte-skasa-otnoshenia-s-vselenskata-ako-tia-p-688957.html", "text": "Руската православна църква (РПЦ) предупреди днес, че ще скъса отношенията си с Вселенската патриаршия, ако тя признае автокефалия на Украинската православна църква (УПЦ), предаде Асошиейтед прес, цитирана от БТА.Заплахата бе отправена, след като Вселенският патриарх Вартоломей Първи обеща да признае УПЦ за самостоятелна и независима. Базираната в Истанбул Вселенска патриаршия е смятана за \"първа сред равните\" православни църкви.Говорителят на РПЦ Владимир Легойда предупреди днес, че руската църква ще прекрати каноничното единство с Вселенската патриаршия, ако даде автономност на украинските православни. Плановете за автокефалия \"заплашват крехкия религиозен мир в Украйна\", каза говорителят и обвини, че зад тях стоят \"политически амбиции на украински лидери\".Президентът на Украйна Петро Порошенко, който през март догодина ще се кандидатира за втори мандат, настоява пред Вартоломей да признае УПЦ за автокефална. Неговите усилия срещнаха отклик по-рано този месец, когато Вселенският патриарх обяви, че праща двама епископи в Украйна - стъпка към признаване на автокефалията. В отговор Московската патриаршия каза, че няма да участва в прояви на Вселенската патриаршия и няма да споменава името на Вартоломей в литургиите.Православните в Украйна от столетия са под егидата на Московската патриаршия, но през последните няколко десетилетия няколко епархии се отделиха в схизматични църкви. Призивите за автокефалност се засилиха, след като през 2014 г. Русия анексира украинската област Крим, припомня АП.ТАСС посочва, че в Украйна съществува \"една канонична\" Украинска православна църква, която е \"самоуправляема\" в състава на Московската патриаршия. В страната има и две \"непризнати от световното православие църковни структури - Украинската православна църква на Киевската патриаршия и Украинска автокефална православна църква\", отбелязва руската информационна агенция.", "date": "2018.09.29", "title": "Московската патриаршия ще скъса отношения с Вселенската, ако тя признае Украинската православна църква за автокефална"}
{"url": "https://offnews.bg/kultura/shouto-na-abba-v-ndk-688923.html", "text": "Годината е 1974, мястото е Брайтън, Англия! Песента „Waterloo“ печели престижния конкурс „Евровизия“. От този момент започва историята на шведската група ABBA, която през следващите десетилетия се превръща в най-продаваната поп група в историята на света, като се подрежда по успех веднага след легендарните британци „Бийтълс“.Близо три десетилетия след този заветен момент в чест на великата група се създава „Шоуто на ABBA“, което от тогава до сега се радва на внушителен успех и интерес повече от 15 години на световната сцена.Сега „Шоуто на ABBA“ идва за първи път в България за един впечатляващ концерт в Зала 1 на НДК. На 29 септември (събота) българската публика ще има възможност да преживее отново магията на скандинавската група в двучасов лайв, посветен на 45-годишната музикална история на ABBA. С близо 700 концерта в 40 страни и повече от 2 000 000 продадени билети в цял свят „Шоуто на ABBA“ привлича хиляди нови почитатели на легендарната поп група. Този грандиозен успех се дължи на неподражаемото съчетание на най-модерен звук, визуални ефекти и култовото добре познато звучене на любимите на редица поколения хитове, като „Money Money Money“, „Dancing Queen“, „Mamma Mia“, „SOS“, „Waterloo“, „Knowing Me Knowing You“ и други.Песните в „Шоуто на ABBA“ се изпълняват от шведската група „Waterloo“ и Националния симфоничен оркестър на Лондон, режисиран от музикалния гений Матю Фрийман, който е работил съвместно с големи звезди като Роби Уилямс, Елвис Костело и Сър Клиф Ричард. Публиката в София ще може да чуе и види на живо легендарния саксофонист на ABBA - Улф Андерсон. Той съвместно с един от емблематичните членове на групата Бени Андершон са композитори на вечния хит „I DO, I DO, I DO, I DO, I DO“.", "date": "2018.09.29", "title": "Шоуто на ABBA в НДК"}
{"url": "https://offnews.bg/obshtestvo/oshte-edna-ideia-na-zdravnia-ministar-po-visoka-vnoska-ako-ne-se-iav-688974.html", "text": "Пациентите да дължат по-висока здравна вноска, ако не се явят на годишните профилактични прегледи.Тази идея сподели здравният министър Кирил Ананиев в предаването \"Седмицата\" на Дарик.Ако пациент, който заделя 8 процента върху дохода си за здравна осигуровка, не отиде на преглед в дадена календарна година, от следващата вноската му да се увеличи на 8,5 на сто, докато не реши да се яви на изследвания, гласи предложението.Целта е чрез превенция да се намали смъртността от най-честите причинители - като сърдечно-съдовите заболявания, алкохол, тютюнопушене.Според Ананиев пакетът за профилактични прегледи трябва да се допълни с още дейности, за да се даде по-добра оценка на здравния статус на пациента.Министерството на здравеопазването предвижда да се развие дейността по долекуването и продължителното лечение. \"Вместо да стоиш в болницата по скъпата пътека, ще създадем такова финансиране, което първо, ще бъде по-евтино, защото няма нужда от такава специализирана техника и скъпо платени лекари и второ, този човек ще може да го наблюдаваме в продължителен период от време, за да види как се подобрява неговото състояние след основното му лечение по дадената клинична пътека в дадената болница. Това е също много важно, това също е ново нещо, което ще влезе\", коментира той по повод предложената за обществено обсъждане реформа в здравната система.", "date": "2018.09.29", "title": "Още една идея на здравния министър: По-висока вноска, ако не се явим на профилактичен преглед"}
{"url": "https://offnews.bg/sviat/broiat-na-zhertvite-pri-zemetreseniata-i-valnite-tcunami-v-indonezia-n-688990.html", "text": "Броят на жертвите при двете земетресения и предизвиканите от втория, по-мощен трус вълни цунами в Индонезия вчера надхвърли 400, предаде ТАСС, като се позова на властите.Правителството съобщи за 405 загинали и стотици ранени. Предишните данни бяха за 384 жертви. Спасителите все още не могат да достигнат района на град Донгала, където бе епицентърът на земетресенията. Има опасения, че броят на загиналите може да достигне няколко хиляди.Най-малко 540 души са ранени. Според местната Агенция за борба с природните бедствия болниците на остров Сулавеси, където са най-големите щети, са препълнени с ранени, а спасителните екипи не могат да достигнат до пострадалите в засегнатия от труса район, съобщава Нова тв.Издирвателните акции продължават и броят на жертвите може да нарасне. Части от остров Сулавеси са откъснати от света. Мощният трус, който предизвика цунамито е нанесъл щети и във вътрешността на острова.Жители заснеха кадри на 2-метровото цунами, което залива къщи и улици от популярния сред туристите крайбрежен град Палу.Земетресението e разрушило половината сгради в регионалния център Палу. Срутени са училища, търговски центрове и хиляди домове. Разрушена е и болницата, затова ранените се лекуват на улицата. Местна телевизия засне шокиращи кадри на улица, покрита с тела на загинали. Повечето е довлякла водата от образувалото се цунами.На любителски кадри се вижда как огромната вълна помита крайбрежните райони.\"Евакуацията още продължава. Идентифицираме и загиналите. Според нас, броят на жертвите в ПалУ и ДонгАла ще нарасне. Засега нямаме потвърждение, но хората на място ни казаха, че вълната е достигнала 6 метра височина”, обясни Сутопо Нугрохо, говорител на Службата за защита от бедствия.От столицата мобилизираха армейски части, които заминаха за остров Сулавеси с транспортни самолети. Летището на Палу е неизползваемо, но военните смятат, че ще могат да кацат с хеликоптери на него.\"Формирахме лекарски екипи от медиците в морската пехота, армията и агенцията за защита на населението. Ще използваме военна база за наш изходен пункт. Други екипи ще тръгнат от летището край Сурабая\", каза оперативният командир на армията Хади Тяханто.Град Палу, в който живеят около 300 хиляди души, е откъснат от света. Основният път е затрупан от свлачище, а по обходния маршрут се е сринал мост. Няма ток и вода. А ден след мощното земетресение, силен вторичен трус предизвика паника. Хиляди, които се бяха прибрали по домовете си въпреки призивите на властите да не го правят, изтичаха на улицата при новото земетресение.", "date": "2018.09.29", "title": "Броят на жертвите при земетресенията и вълните цунами в Индонезия надхвърли 400"}
{"url": "https://offnews.bg/obshtestvo/predstoi-zlatna-esen-dnes-oblachno-prognoza-za-oktomvri-688908.html", "text": "След бурното начало на есента, която настъпи с рязък спад в температурите, предстои златна есен с много слънце.Това сочи средносрочната прогноза на времето за октомври, представена в предаването \"Дарик кафе\" според компютърни модели.Съществени валежи не се очакват. Температурите ще са сравнително високи за сезона. До края на следващата седмица времето ще остане стабилно и предимно слънчево, с дневни температури от 15 до 20-22 градуса.Във вторник ще има усилване на вятъра, но без сериозно понижение на температурите. От сряда до края на следващата седмица времето ще е спокойно и слънчево.По-сериозно влошаване на времето се очаква след 8-9 октомври заради средиземноморски циклон. Възможни са валежи в цялата страна.За днес, 29 септември, метеоролозите на БАН вещаят минимални температури между 4 и 9 градуса, а максимални - от 19 до 24.Очаква се значителна облачност над по-голямата част от страната. В Южна и Източна България е възможно валежите да започнат още преди обяд. Без валежи ще е Североизточна България и поречието на Дунав. Вечерта вятърът в източните части на страната ще се усили. Облачно и ветровито в повечето райони ще е и в неделя. Минималните температури ще са 8-9 градуса, а максималните - 20-21.Облачността и валежите, според НИМХ-БАН, ще продължат до вторник, 2 октомври, като температурите ще се покачат леко - след средата на следващата седмица минималните ще са 11-12 градуса, а максималните - 23-24.", "date": "2018.09.29", "title": "Предстои златна есен, днес - облачно (прогноза за октомври)"}
{"url": "https://offnews.bg/politika/ninova-dps-ubiha-s-edin-kurshum-dva-zaeka-i-gerb-i-op-688969.html", "text": "ДПС убиха с един куршум два заека - и ГЕРБ, и ОП, обяви лидерът на левицата Корнелия Нинова на провеждащия се днес Национален съвет на БСП.Тя посочи, че последните два месеца са били белязани от нестабилност на управляващата коалиция - с битки за власт вътре в ОП, между ОП и ГЕРБ и между лобитата в ГЕРБ, както и между управляващите и рпезидента.Според Нинова пт петък, когато заседанието на парламента се провали заради липса на кворум, в страната има изцяло нова политическа ситуация:\"ДПС убиха с един куршум два заека - и ГЕРБ, и ОП. Показаха на ГЕРБ кой кара влака и занулиха патриотите. Брилянтен ход. Ние не се регистрирахме за кворум. Първият път ДПС също. Изправени пред заплахата парламентът да бъде блокиран, правителството да падне и да загубят топлите си местенца и пари, ГЕРБ се предадоха на ДПС и изпълниха условието им - да оттеглят закона за местното управление. Вчера условието беше този закон. А следващите условия? С този ход ДПС изтриха патриотите от политическата карта.\"Според лидера на левицата голямата заплаха за България е връщането на ДПС на власт.\"Нека се знае - ДПС управлява ГЕРБ, а патриотите са щастливи от това, защото великодушно им се подхвърлят трохи от държавната трапеза. У управялващите няма принципи, няма идеологии, няма програма. Ето затова сме призвани да бъдем алтернатива на статуквото. Ако искахме власт на всяка цена, сега и ние можехме да се сговаряме за постове и пари. Не искаме това. Искаме смяна на модела и затова сме различни.\"Депутатът от левицата Крум Зарков обяви, че на днешното заседание ще бъдат направени промени в Предизборния щаб на партията. По думите му много вероятни са предсрочни парламентарни избори, но дори такива да няма, през 2019 предстоят европейските и местните избори.", "date": "2018.09.29", "title": "Нинова: ДПС убиха с един куршум два заека - и ГЕРБ, и ОП"}
{"url": "https://offnews.bg/koloezdene/pak-niama-da-ima-koloezdachna-obikolka-na-balgaria-688973.html", "text": "Ами няма да има. Пак. Българският колоездачен съюз (БКС) катастрофира категорично с организацията на състезанието и то - за втори път през последните пет години – няма да се състои.Некадърност, безотговорност, безразличие, наглост, алчност. С две думи - срам и резил. Когато през 1924 година се завърта първата Обиколка, подобни пробези през територията на цели държави има само във Франция, Италия и Белгия.Нещо повече – далеч преди тази година – през 1909-а, България вече е влязла в историята на колоездачния спорт с организирането на Обиколка на Витоша и тази обиколка и до днес е отбелязвана на страниците на френската енциклопедия \"Ларус\" като една от най-старите шосейни надпревари в света.И сега какво? Ами сега – кръгла нула, като едно сиротно велосипедно колело. Излиза, че нашите прадядовци са се оправяли много по-добре с организацията на подобни състезания - още в началото на миналия век, а днес благодарните им наследници рушат направеното и ревниво пазеното от тях с нахална лекота и с изумителен гьонсуратлък.След като преди четири години поредната Международна колоездачна обиколка на България просто не започна и сума ти чуждестранни отбори бяха връщани от границите на държавата и от стартовия град, никой не пое отговорност за небивалия гаф. Никой! И не питайте, моля ви се, дали бяха направени изводи за краха и за свръхобидната и крайно смущаваща ситуация.Вместо това през следващата година беше направен, меко казано, странен опит за експеримент със състезанието – то бе великодушно отстъпено на … братята сърби. Те да го организират, те да го логистират, те да съдийстват и пр. Схващате ли до какво поредно унижение се докарахме! Като че ние, българите, сме гърбави да си направим собствената Обиколка. Ами май сме. Затова пък тогава не мина и без бойкоти – от нашите съдии.Но и това не е всичко. Миналата година \"креативността\" на маститите колоездачни дейци продължи да се развихря с пълна сила. Авторитетното многоетапно състезание, на което десетилетия наред са карали и олимпийски, и световни и всякакви други шампиони от всички континенти, тъпо и безпардонно, но затова пък коректно географски, бе разцепено на две. И стана така, че в Деня на Съединението на България \"чествахме\" … разединението на колоездачната Обиколка на същата тази България. Случи се след етап за много българския град Елена.Тогава на колоездачния свят не му остана нищо друго, освен да замре в почуда, а от \"Ларус\" подготвиха текст, но този път за рубриката \"Тези сигурно са полудели\" (Ами французи, какво да ги правиш, изразяват се елегантно).Така или иначе, на Обиколката пак в крайна сметка `и… видяха сметката. Номерацията й (белег на дълголетие и престиж) бе брутално прекъсната. Но и това щяхме да преглътнем някак, ако колоездачната колона все пак бе тръгнала тази година от площада пред Народното събрание, каквато е традицията от време оно. Но очевидно тази дума – традиция, в БКС не я знаят. Те знаят обаче със сигурност думата \"пари\" и, въртят, сучат, все около нея въртят колелото.Добре, нека да погледнем на проблема и от през тази призма. Като проява от световен и европейски калибър, Обиколката винаги, от много години, е била финансирана отчасти и от бюджета на държавното ведомство, което е отговаряло за спорта. Все едно дали се е казвало съюз, агенция, министерство или другояче. Останалите пари за нея бяха набавяни от бюджета на БКС, от общини, спонсори, рекламодатели и пр. Имаше ясна система, имаше схема, правилници, наредби. Всичко – организирано и \"по устав\", като специално звено от експерти и дейци - оперативно бюро, комитет, съвет или там, както бе наричано през годините, започваше работа за следващата Обиколка веднага след края на предишната. И така – години наред, като неизменно имаше и разпънат, макар и символичен, \"чадър\" от най-високо място – от Народното събрание и/или от Президента.* Колоезденето отпадна в предпоследната по значимост група спортове в квалификационната таблица на ММС; * Клубовете, членуващи в БКС, не работят резултатно и ефективно;* Спортният календар на БКС е силно орязан; от него отпаднаха дори няколко задължителни състезания от републикански мащаб;* Съюзният живот е почти изцяло занемарен, не се провеждат навреме и годишните отчетни събрания на БКС;* Материалната база навсякъде в страната е безнадеждно запусната и е практически неизползваема;* Финансирането – нередовно, неясно, „мъгливо“, „на парче“. /Тук – скоба: къде, по дяволите, се дянаха, и онези мижави 23 000 лева, които БКС получи през юли т. г. от ММС?/. Основните причини за това ужасяващо положение са:* слаби ръководства през последните години на БКС;* липса на твърд и постоянен контрол отстрана на държавния орган по спорта;В резултат: БКС е неспособен да си осигури и подреди най-елементарно, автономно и самостоятелно съществуване. Лошото е, че всичко това води към логичния край не само на добрата стара Обиколка на България, а и на организирания колоездачен спорт у нас, който догодина би трябвало да отбележи своята 130-а годишнина. Въпросът е как ще ги отбележи.1. ММС да отнеме веднага лиценза на БКС и да спре финансирането му. 2. До края на годината да бъде свикано извънредно отчетно-изборно събрание на БКС, което да избере нови ръководни органи. Инициативата, разбира се, по устава на организацията, трябва да е на клубовете, които обаче е нужно да усетят безусловната подкрепа на ММС, каквито са, например, ефективните „инструменти“ за „мека“, но и категорична намеса: отнемане на лиценз и спиране на финансиране. 3. Инспекторатът на ММС да направи подробна проверка и анализ на цялостната дейност на БКС през последните два олимпийски цикъла – от 2012 година насам. Ако има конкретни виновници за злоупотреби - да бъдат наказани и обществото да научи имената им. (Научихме, че в момента – към 28 септември 2018 г., тече проверка на дейността на БКС от Инспектората по чл. 64 от Закона за физическото възпитание и спорта. Закъсняла, но проверка. Очакваме резултатите от нея да бъдат оповестени скоро). Накрая – предложение към проверяващите и контролиращите от ММС: започнете от санкция на най-прясното нарушение – новото прекъсване на Обиколката. Тъй като нейното провеждане бе официално обявено в спортния календар на Международния колоездачен съюз за началото на септември, но то не стана, сега БКС ще трябва да плати глоба. Разпоредете се тази глоба да бъде платена от конкретните виновници за случая. Ако успеете да се справите с това, ще дадете ясен знак, че се захващате сериозно с решаването на проблемите. Оставаме с надеждата, че тазгодишната колоездачна Обиколка на България, ще се състои (поне)… догодина.", "date": "2018.09.29", "title": "Пак няма да има колоездачна Обиколка на България"}
{"url": "https://offnews.bg/horoskop/horoskop-za-29-septemvri-5-oktomvri-ot-antonia-mechkova-686270.html", "text": "В края на септември не споделяте нашироко намерения, има риск от спорове с близки, добре е да го избегнете. Октомври също идва с поводи за разправии, Овните следва да се държат настрана от чуждите конфликти и да упорстват по преките си задачи. Ще се изненадате колко оздравително действа това в екипа, в четвъртък привличате нови съмишленици за идеите си и реализацията им става все по-близка. Обаче не чакайте печалби на гърба на колеги. Петък ще ви напомни да не надценявате позицията си, води грешки. Внимавайте и с тонуса. Сега за вас най-важни са въпроси, свързани с финанси и партньорства. В края на септември неочаквано възникват куп поводи за спорове при Телците, но те ще контролират емоциите си и ще направят всичко по силите си да не се стига до разправии с колеги, роднини, познати. До вторник ще се успокоите за пари, но в следващите дни пак няма да сте най-доволни от признанието в екипа, а се стараете много. В четвъртък услуги ще ви сближат с някои околни, в петък добре уредени административни неща ще откроят приноса ви в общите успехи.Мнозина от знака ще пътуват през уикенда, други искат да придобият опит, да проучат информация, възможности за сътрудничество с нови хора. Близнаците да действат предпазливо, има риск от ощетяване, а те ще се мъчат да подобрят точно материалното си положение. От вторник следвайте стриктна програма, няма условия за мащабните ви идеи, затова не пилейте сили, време. Сряда и четвъртък ще ви накарат да бягате от чужди конфликти, не ви засягат, но могат да попречат да приключите важни дела. Не се хвърляйте в любовни авантюри.Краят на септември идва с празнични поводи, а и вие обичате светските изяви. Раците да внимават, има риск да се впуснат в купони и удоволствия, които доста ги откъсват от служебни и домашни дела, май се влияят от неподходяща компания. От понеделник до сряда ви чакат сериозна работа, нагаждане към нови партньори. Ще преодолеете пречките, но се дръжте далече от интриги и конфликти в екипа, в четвъртък най ще ви допаднат самостоятелни задачи. И петък не е лек, притеснявате се за пари, последици на неуместни флиртове...Напоследък и вие го ударихте на купон, а работата не чака, още през уикенда трябва да се постегнете. При Лъвовете възникват благоприятни възможности за изява и печалби, и да са се колебали доскоро как да действат, време е вече за избора. В понеделник срещи и запознанства ще ви окуражат и още, от вторник влизайте в умерен делови ритъм, стъпка по стъпка ще укрепите и умножите постижения, перспективни връзки. В четвъртък отделете специално внимание на финансови или административни детайли, за да се предпазите от пречките.За вас напрегнат уикенд, делови и лични проблеми ви изненадват. Девите ще реагират много предпазливо и скоро ще се разбере, че са взели положението под контрол. Друг въпрос, че от началото на октомври трябва да премислите плановете си в професионалната област, а после да се хванете за най-трудните неща. Сряда показва, че е рано за амбициозните ви планове, до петък може да насочите повече усилия към бита и домашните, да искате помощ от роднини, приятели. Справяте се с грижите и имате право да кажете: всяко зло за добро.Първите дни на октомври ще ви върнат хъса за работа, ще заличат умората и неудовлетворението, ако са ви мъчили напоследък. Още през уикенда Везните получават малки шансове за изява и печалби, доста умело ще ги използват, а имат и куп идеи за разширяване на начинания. Във вторник и сряда разчистете изостанали ангажименти, в четвъртък и близки ще подкрепят плана ви. Петък е по-изнервящ, дърпат ви от различни страни за услуги. Е, още едно усилие и приключвате с някои грижи. Мнозина възстановяват хармонията с обичаните.На края на септември не сте в най-силна служебна позиция, а току напирате за промени, и то на часа, ако може. Няма как, Скорпионите ще забавят темпото от октомври, да анализират отношенията си с колеги, партньори, клиенти. Май се въртят интриги и първо трябва да ги неутрализирате, после да стабилизирате партньорства, да прокарвате нови идеи. Тази стратегия задействайте от сряда, в петък най-решителните ще се радват на резултата. В личен план някои не са доволни от избраника си, дали ще проявят такт и смелост да гонят мечтите си?Септември изтича, а вие искате да се впишете в плана на влиятелни хора, за да успеете в деловата сфера. Стрелците да не проявяват прекалени амбиции, ще им правят лоша услуга, а и до четвъртък ситуацията не им е най-ясна. Разбира се, ако шефът ви възложи отговорности, ще упорствате въпреки пречките, предпазливите ще избегнат всяка несполука. В петък ще отчетете ефективни партньорства, напредък в кариерата, доходи. Почивайте, премисляйте своите стъпки и проявявайте бдителност. Някои желания ще сбъднете по-нататък...Периодът не е лек за вас, упорствате за изясняване на отношения, привличат ви пътища, запознанства, рисковани начинания. Козирозите да бъдат много бдителни, усилията им ще носят добър резултат в понеделник, но от вторник насетне има опасност често да спорят и бързо да влошават делови и лични връзки. В петък ще си дадете сметка колко е важно да изпипвате всеки детайл в подготовката на проектите си – финансови и административни неща отнемат време, но пестят нерви и пазят от щети в бъдеще. В любовта влагайте и разум.Септември ви поумори, уикендът е подходящ за отдих с най-близките. Ако ви се пътува, можете да се порадвате на интересни места и споделени чувства. От октомври Водолеите започват изпълнение на новите си планове, да се готвят за всеотдайна работа, май сега поемат и част от задачите на колеги, партньори. Ако ви молят за услуги, няма да отказвате, но никой да не се лъже, че ще лежи на ваш гръб... В четвъртък уреждате важни финансови, административни и пр. теми, енергията ви е насочена за преуспяване на екипа, ала сте и взискателни...За вас уикендът също е уморителен, околните се мъчат да ви отклонят от ваш план. Рибите да не се поддават на това влияние, идеите им са добри, макар че осъществяването зависи от шефове, партньори. Помагате с желание на другите и сте сигурни: ако сте търпеливи и бдителни – ще преодолеете всяка трудност, неразбиране. От сряда резултатите са налице, а в четвъртък и петък има още финансови и административни детайли за уреждане. Хич не ги подценявайте, въпреки че вярвате в правотата си. В любовта сами ще си отвоювате щастие...", "date": "2018.09.29", "title": "Хороскоп за 29 септември – 5 октомври от Антония Мечкова"}
