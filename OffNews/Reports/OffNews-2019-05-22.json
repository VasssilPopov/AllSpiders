{"url": "https://offnews.bg/politika/vazrazhdane-pusna-skandalen-klip-s-razstrel-na-deputati-video-703811.html", "text": "Движение \"Възраждане\" пусна нов предизборен клип, който предизвика негодувание сред голяма част от хората, видели го в интернет, като някои дори искат ЦИК и прокуратурата да се самосезират заради това, че кадрите подбуждат към насилие.Видеото показва как мъж в костюм разстрелва с две узита цяла зала, пълна с официално облечени мъже и жени. Следва образът на Калашников от компютърна игра, който бива презареден и след това започва да стреля на фона на думите \"Възраждане, само ние можем\". Клипът завършва с призива: \"27, ако отговорът ви е ДА\". Видеото е взето от сериала \"Слуга на народа\", в който главната роля играе новият президент на Украйна Володимир Зеленски. В сериала той си фантазира как разстрелва корумпирания украински парламент.", "date": "2019.05.22", "title": "'Възраждане' пусна скандален клип с разстрел на депутати (видео)"}
{"url": "https://offnews.bg/112/zaloviha-petima-migranti-opitali-da-preminat-dunav-s-lodka-703794.html", "text": "Петима нелегални мигранти са заловени при опит да прекосят с лодка река Дунав, съобщи БНТ. Те са били забелязани от граждани, които ги видели да се качват на лодка на русенския бряг през нощта на 20 май и подали сигнал до Гранична полиция. Петимата иракски граждани и тримата каналджии са арестувани от румънските гранични власти. Мигрантите са върнати в нашата страна и след като бъде установена самоличността им, ще бъдат съдени.Тримата каналджии от Русе остават в Румъния, където ще им бъдат повдигнати обвинения за нелегален трафик. ", "date": "2019.05.22", "title": "Заловиха петима мигранти, опитали да преминат Дунав с лодка"}
{"url": "https://offnews.bg/koloezdene/kaleb-iuan-s-vtora-etapna-pobeda-v-dzhiroto-703812.html", "text": "Австралиецът Калеб Юън (Lotto Soudal) постигна втора етапна победа в тазгодишното 102-ро издание на колоездачната обиколка на Италия.Той се оказа най-съобразителен на финалната права в 221-километровия етап от Карпи до Нови Лигуре и се възползва от грешка на отбора на Groupama-FDJ, за да изпревари основния си конкурент Арно Демар, който завърши втори, и германеца Паскал Акерман (Bora-Hansgrohe), останал трети. Австралиецът пресече финалната линия с време от 5 часа, 17 минути и 26 секунди.Етапът изглеждаше привидно лек, но насрещен вятър затрудняваше колоездачите. Спринтьорите пък дадоха всичко от себе си, тъй като до края остава само един подобен етап.Начело в генералното класиране след преполовяването на Джирото остава италианецът Валерио Конти от UAE Team Emirates, който има преднина от 1:50 минути пред състезателя на Team Jumbo-Visma Примож Роглич от Словения. На трето място в подреждането за \"розовата фланелка\" е французинът Нанс Петерс от AG2R La Mondiale на 2:21 минути зад лидера.В четвъртък предстои 12-ият етап от обиколката на Италия, в който ще трябва да се преодолеят 158 километра от Кунео до Пинероло. 16 километра преди финала ще има височина от първа категория, която най-вероятно ще донесе размествания на върха в класирането, като на преден план ще излязат катерачите.", "date": "2019.05.22", "title": "Калеб Юън с втора етапна победа в Джирото"}
{"url": "https://offnews.bg/dw/tozi-berlinski-magazin-prodava-shediovri-ot-balgaria-703816.html", "text": "В този магазин в Берлин откриваме късче България: тук се продават одеяла, шалове и килими, произвеждани от малка семейна фирма в България - ръчно и по прастара технология. Добре дошли в магазина на Деница Попова.Идеята се зародила по време на един по-дълъг престой в България. Именно тогава Деница Попова решила, че иска да работи с българска вълна, която се обработва по технология, позната още от Средновековието. За целта се свързала с малка семейна фабрика в България, която работи с ръчно управлявани механични тъкачни станове.Една сбъдната мечтаВ своя магазин в берлинския квартал \"Кройцберг\" Деница Попова продава пъстри шалове и тъкани одеяла, много от които са изработени от българска овча вълна. А по стените са окачени пъстри килими в топли цветове.В този пухкав рай, наречен \"Perelic Woolen Goods\" - на името на известния връх в Родопите, българката продава съкровища от своята родина. Но това не е всичко: Деница Попова, която навремето пристигнала в Берлин, за да следва икономика, колекционира и консервира стари килими от козя вълна. По този начин тя дава своя принос за съхраняването на познати от векове тъкачни техники: \"Понеже не се предават на следващите поколения, тези техники постепенно потъват в забрава\", обяснява българката.Тя е родом от Бургас, но като дете често е била при баба си в Котел - един от центровете на българския текстилен занаят. С решението си да започне да продава автентична продукция, която няма нищо общо с промишленото производство, Деница Попова е сбъднала една от големите си детски мечти.\"С толкова много любов\"Първоначално Деница Попова продавала само в интернет. Но много скоро забелязала, че предлаганата от нея стока привлича силен интерес: \"Все повече хора осъзнават колко ценно е да притежаваш нещо, изработено с толкова много любов\", казва българката.От 2017 година насам всеки може да се докосне до тези шедьоври от България - в магазина на Деница Попова в Берлин.", "date": "2019.05.22", "title": "Този берлински магазин продава шедьоври от България"}
{"url": "https://offnews.bg/politika/manolova-da-pitat-goranov-zashto-subsidiite-na-partiite-sa-uvelicheni-703793.html", "text": "Омбудсманът Мая Манолова очаква народните представители да упражнят правото на парламентарен контрол върху изпълнителната власти по-специално да попитат финансовия министър Владислав Горанов за данните за нарушения при партийните субсидии за 2018 г.Манолова коментира днес темата във връзка със започналата .Според омбудсмана от изнесената информация става ясно, че има нарушение на  и ощетяване на гражданите с над 6 млн. лв. Манолова посочи, че текстовете на закона са ясни - политическите партии получават субсидия в размер на 11 лв. за всеки получен от тях действителен глас. Тя допълни, че през 2016 г. по предложение на бившия председател на правната комисия Данаил Кирилов се прави уточнение, което да направи невъзможно разпределянето на подадените гласове \"не подкрепям никого\" за субсидия на политическите партии.До днес МФ нямаше коментар за разминаването. Днес обаче финансовият министър коментира, че партиите и коалициите са получили по 13,20 лв. на спечелен глас заради \"несъвършенство в законодателството\". Това той коментира преди официалната първа копка на газовата връзка с Гърция, на която присъства и гръцкият премиер Алексис Ципрас.Откъде идва разминаването\"Несъвършенството\", за което говори Горанов, най-вероятно е заложена \"вратичка\" в Закона за политическите партии. Там в член 27 се казва, че . Само че общата сума се определя от всички действителни гласове, а после се дели само между тези партии и колаиции, които имат право на субсидия. ", "date": "2019.05.22", "title": "Манолова: Да питат Горанов защо субсидиите на партиите са увеличени. Той: Несъвършенство в закона"}
{"url": "https://offnews.bg/politika/radan-kanev-niama-kak-da-vlezem-v-shengen-dokato-prodavame-pasporti-703810.html", "text": "По бТВ се проведе предизборен дебат между Радан Кънев (\"Демократична България\"), Александър Йорданов (ГЕРБ и СДС), Юлиян Ангелов (ВМРО) и Велизар Енчев (БСП). В него кандидатите кръстосаха шпаги по редица въпроси, свързани с членството ни в Европейския съюз и ситуацията в страната.Кънев коментира, че е невъзможно България да очаква да влезе в Шенген, когато все още не сме решили скандалите с продажба на български паспорти, както и това, че в парламента и в ЕП влязоха партии благодарение на парите, взети от фалиралата КТБ. Според него, \"корупцията е тежката реалност, в която живеем\".Той още изтъкна, че ГЕРБ, БСП и \"Обединение патриоти\" започват да се крият всеки път, в който се заговори за реформа в прокуратурата. Въпреки това той се радва, че по време на избори все пак се повдига темата за правосъдна реформа.Юлиян Ангелов от ВМРО коментира, че Кънев няма право да говори за морал, тъй като подкрепя гей браковете, а \"Демократична България\" няма общо с дясното, тъй като е влязла в коалиция със зелените.\"Не съм привърженик и не съм бил . Тези въпроси не трябва да са общоевропейски, а трябва да се решават в България. Винаги съм имал кауза и тя е, че българските демократи имат право на алтернатива на ГЕРБ, защото ГЕРБ се държи като комунистическа партия\", отвърна Радан Кънев.Водещата на предаването Цветанка Ризова помоли за коментар от участниците във връзка с думите на лидера на европейските либерали Ги Верхофстад, че крайнодесните европейски партии целят да разрушат Европа, финансирани от Русия.\"Когато осъзнаем, че сме част от една велика сила, част от най-голямата икономика, тогава ще разберем, че великата сила сме ние\", заяви Кънев и допълни, че крайните националисти в Европа в 90% от случаите се оказват обикновени мошеници, които използват чувствата на хората за лично обогатяване.", "date": "2019.05.22", "title": "Радан Кънев: Няма как да влезем в Шенген, докато продаваме паспорти"}
{"url": "https://offnews.bg/futbol/natcional-ot-tcska-se-razmina-s-naj-loshoto-703814.html", "text": "Защитникът на ЦСКА Иван Турицов извади сериозен късмет, след като беше фаулиран грубо от футболиста на Левски Паулиньо и беше изнесен на носилка в 45-та минута на дербито от предпоследния кръг на Първа лига във вторник вечер.19-годишният талант се размина с много тежка контузия, която осуети дебюта му за националния отбор на България, след като получи първа повиквателна от новоизбрания селекционер Красимир Балъков.Той ще носи шина в продължение на 2 седмици, след което ще започне възстановителни тренировки. Лекарският екип дава първоначална прогноза, че бранителят ще може да се включи пълноценно в заниманията на отбора след един месец.В социалните мрежи футболистът на \"червените\" получи куп окуражителни съобщения от феновете на отбора, на които бранителят искрено благодари.", "date": "2019.05.22", "title": "Национал от ЦСКА се размина с най-лошото"}
{"url": "https://offnews.bg/politika/georgi-svilenski-stoia-zad-dumite-si-za-teletol-703799.html", "text": "Не аз съм човекът и не БСП е партията, която ще се поддадат на икономически натиск. Това заяви на пресконференция в централата на партията зам.-председателят на ПГ на \"БСП за България\" и председател на Националния предизборен щаб на БСП Георги Свиленски. Той обясни, че вчера е бил разпространен до цялото ръководство на левицата и медии документ, наречен \"Покана за доброволно изпълнение\", от фирма Телетол АД. По думите му, поводът за тази покана е негово изявление през изминалата седмица по повод предоставянето на събирането на ТОЛ такси на Телетол.\"Тогава авторитетни медии излязоха с материали, в които твърдят, че в основата на тази фирма стоят офшорни фирми - 30% от капитала на Телетол е собственост на \"Инфосистемс Интернешънал\" АД, чиито капитал е 100% собственост на \"Информикс\" АД. При учредяването си \"Информикс\" е собственост на кипърската офшорка \"Октагон Инвестмънтс Лимитед\". Това е основата, за която и медиите говорите, и аз след това коментирах\", обясни той. Свиленски заяви, че официално упълномощеното лице, представляващо кипърската офшорка - Калоян Бойков Крумов, прехвърля чрез джиросване акциите, собственост на тази офшорка, на свой роднина. Той допълни, че същият Калоян и в момента е в съвета на директорите на Телетол заедно с певицата Лилана и човекът, който иска моето отстраняване. \" Вие преценете- в основата офшорна фирма ли е или не. Няма да позволя българските превозвачи, които уж всички защитавахме по пакета Макрон, да бъдат заставени да отчисляват към фирми, които в основата си имат офшорно участие или офшорно минало и подставени лица\", коментира той.Свиленски подчерта, че в изпратеното писмо се иска: той да се извини; да бъде порицан и дисциплинарно наказан от ръководството на БСП; да напусне парламента; публично да опровергае това, което е коментирал и да помоли всички медии да заличат информацията в сайтовете си. \"Не само няма да направя всичко това, а стоя зад зад всяка дума, която съм казал преди една седмица, която казвам сега и ще продължа да казвам и за в бъдеще. Българите трябва да знаят кой им събира парите, как се резпределят тези пари и в кои фирми отиват, при кои собственици и кой харчи така ценните средства на българските граждани\", категоричен бе Свиленски.Кирил Добрев: БСП няма да допусне милиардери от обществени поръчки, в комбина с ГЕРБ, да казват какво да прави партията \"За втори път мастити бизнесмени, милиардери от обществени поръчки, раздадени от това правителство, се опитват да заплашват БСП\", каза зам.-председателят на НС на БСП Кирил Добрев. Той припомни, че първо са го направили 5 строителни фирми. \"Това са тези, които взеха 15 млрд. лв. обществен ресурс заради факта, че БСП е поискала проверка на качеството на построените от тях обекти\", коментира Добрев и добави, че от вчера имаме пример за качеството на строителството на пътища. \"Вчера премиерът Борисов беше във Варна и за пореден път инспектира и одобри уникалното елипсовидно кръгово под наклон от 45 градуса - най-скъпото кръстовище в Европа. Само два часа след това, докато Борисов бе още във Варна, заваля дъжд и \"уникалното кръгово елипсовидно кръстовище\" се превърна в най-скъпия водопад на Балканите\", допълни Кирил Добрев.Той коментира още, че в същото време, някакъв тийнейджър-бизнесмен, който взима от държавата, без конкурс и правила, възможността да събира 7% от 1,2 млрд. лв., иска оставка и отстраняване на председателя на предизборния щаб на БСП, председателя на щаба на политическата сила, която ще спечели изборите в неделя - Георги Свиленски заради думите му. \"Наглостта няма граници, а начинът, по който са се вплели държава фирми и бизнес, е достигнал изродени нива\", заяви Кирил Добрев. Зам.-председателят на левицата попита- не е ли нормално, когато искаш проверка на сметките на политици и техните офшорки, да поискаш сметка- коя фирма и коя офшорка прибира 7% от таксите, които всички шофьори внасят. \"БСП няма да допусне милиардери от обществени поръчки, които са в комбина с ГЕРБ, да казват какво да прави партията\", категоричен бе Кирил Добрев.", "date": "2019.05.22", "title": "Георги Свиленски: Стоя зад думите си за Телетол"}
{"url": "https://offnews.bg/politika/trifon-trifonov-koalitcia-vyzhod-za-kakav-es-sam-gotov-da-ra-703804.html", "text": "Тихо и почти невидимо, в нашето общество се насажда откровен евроскептицизъм и ако човек се заслуша внимателно, ще реши, че отиваме на война срещу, а не за единение на Европа. Някои хора сякаш забравиха какви възможности ни дава Европейският съюз. Какво обаче си избираме ние – хитруването да дребно, безпрецедентните кражби и корупция (практически няма обществена поръчка, от която да не се краде), забележителното пренебрежение и арогантното чувство за безнаказаност на „елита”. И ако някой се пита как се твори разочарование и недоверие - ето как! А понеже трябва да има виновен за тези откраднати надежди и възможности, и по традиция това трябва да е някой друг – нарочваме Европейския съюз. Още от древни времена оправданието за некадърно управление, за разрешаване на вътрешно-политически и социални проблеми, е измислянето и посочването на външен враг. За какъв ЕС съм готов да работя аз:1. СИГУРНОСТТози съюз е най-големият гарант за мира в Европа и постигна този мир за повече от седемдесет години. Конфликти и дори кръвопролития имаше само в онези страни от континента, които не прегърнаха идеята за единство, свобода на инициативата и висок жизнен стандарт. Създаването на обща европейска армия пък би бил най–силния сигнал за единство и най-ефективния способ за защита на външните граници на ЕС.2. КУЛТУРНА ИДЕНТИЧНОСТАз съм човек на културата – хората ме познават като изпълнител на поп-музика, освен това съм и преподавател по музика. Вярвам, че в рамките на девиза на ЕС за „единство в многообразието”, ние имаме възможност при запазване на нашата идентичност, да развием и представим по-добре своята култура и историческо наследство. Това може да стане като спрем кражбите през схеми като „къщи за гости” и се възползваме от възможностите на различни европейски програми и проекти, но при условията на строг и споделен с европейските ни партньори контрол..3. РЕД, ЗАКОННОСТ И КОНТРОЛОгромен проблем е начинът на усвояване и контролът върху средствата от европейските фондове. Европейските данъкоплатци с право се възмущават от злоупотребите в страни като България. Това поражда нови вълни от евроскептицизъм сред хората. Контролът бе оставен почти изцяло на вътрешното ни законодателство и националните правораздавателни органи, а те не могат ефективно да контролират и наказват самите себе си и онези, които са ги избрали. И не само, че не би било обидно, ами е крайно необходимо отстояването на единна европейска политика в областта на правораздаването, борбата с корупцията, картелите и престъпността. Неин основен инструмент е бъдещият европейски главен прокурор, защото това ще даде недвусмислен сигнал за сериозността на проблема и решимост за неговото смело решаване.", "date": "2019.05.22", "title": "Трифон Трифонов, Коалиция „ ВЪЗХОД ”: За какъв ЕС съм готов да работя"}
{"url": "https://offnews.bg/kultura/direktorat-na-iunesko-idva-u-nas-po-sluchaj-24-maj-703815.html", "text": "Генералният директор на Организацията на ООН за образование, наука и култура (ЮНЕСКО) Одри Азуле ще пристигне у нас по повод 24 май, след като бе поканена от Румен Радев, съобщават от предзиденството.Тя ще остане тук на 23 и 24 май, за да чества Деня на българската просвета и култура и на славянската писменост, отдавайки уважение към приноса на страната ни за развитието на световната култура.В рамките на официалното ѝ посещение ще бъдат обсъдени и перспективите за последващо разширяване на сътрудничеството между България и ЮНЕСКО в областта на образованието, науката и опазването на културното наследство.Румен Радев и Одри Азуле ще имат разговори утре - 23 май, а преди тях генералният директор на ЮНЕСКО ще се срещне с ректора на Софийския университет „Св. Климент Охридски“ проф. Анастас Герджиков и ще изнесе в аулата на висшето училище лекция на тема: „ЮНЕСКО и предизвикателствата на 21 век“.На 24 май държавният глава Румен Радев, вицепрезидентът Илияна Йотова и генералният директор на ЮНЕСКО Одри Азуле ще се присъединят пред сградата на президентската институция към тържественото шествие за 24 май.В рамките на официалното си посещение в България Одри Азуле ще проведе срещи и с министър-председателя Бойко Борисов и с вицепремиера и министъра на външните работи Екатерина Захариева.", "date": "2019.05.22", "title": "Директорът на ЮНЕСКО идва у нас по случай 24 май"}
{"url": "https://offnews.bg/politika/nastimir-ananiev-volt-i-mladi-i-vazrastni-shte-podkrepiat-volt-zas-703805.html", "text": "Младите, но и възрастните ще подкрепят Волт на изборите, защото се чувстват европейци. Последните проучвания показват, че майките, бащите, бабите и дядовците се доверяват все повече на младежите, които ще ни подкрепят, тъй като осъзнават какво се случва по света и у нас. От една страна възрастните са обидени и гневни на досегашната политическа класа, а от друга се доверяват на децата си, които припознават Волт като свой избор и алтернатива на досегашното управление. Това заяви водачът на листата на Волт – Настимир Ананиев, пред БНТ.Той посочи, че това е първата общоевропейска партия в България, която има представителство и в останалите държави от континента и ще се яви в 8 европейски страни на предстоящите избори - България, Германия, Холандия, Испания, Швеция, Белгия, Люксембург и Великобритания (в Лондон). Целта им е да бъдат нов импулс в правенето на политика.„Това може да се случи най-вече чрез две направление – да се даде път на можещите млади, които искат да променят ситуацията. Второ, да се даде възможност на гражданите да участват по-активно при вземането на решения за бъдещето на ЕС. Важно е да се даде законодателна инициатива на евродепутатите и президентът на съюза да се избира директно“, заяви Ананиев.По думите му Брекзит е разклатил Европа и е показал, че има нужда от реформи. Федерална Европа обаче е начинът да се превърнем в глобален играч, който се противопоставя на САЩ, Русия и Китай. Това включва обща външна политика и армия, която да защитава границите на съюза.„Последният европейски парламент бе избран от 43% от населението, което означава, че 57% са непредставени. Проучвания в България показват, че големите две телевизии формират мнението на 70% от гласоподавателите. Ефирът обаче е „резервиран“ само за статуквото и най-вече „близнаците“ ГЕРБ и БСП. После се чудим защо се въртим в омагьосан кръг като се гласува за едни и същи и на всичко отгоре сме на 111-то място по свобода на словото“, категоричен е лидерът на Волт – Настимир Ананиев.Той обясни, че целта на първата общоевропейска партия Волт е да сформира своя собствена група в парламента, за което са нужни 25 депутати от 7 държави.„Ние сме с номер 6 в бюлетината– надяваме се на 26ти май и избирателите да ни пишат отличен. Преди една година се учредихме. Волт не се позиционира в ляво или дясно. Залагаме на прагматични, конкретни и работещи решения, защото повечето хора не ги интересува кой управлява, а да се реши конкретен проблем. Пари има, но се краде. Не може само да се подават оставки. Гражданите искат да видят, че който краде, влиза в затвора“, посочи водачът на листата на Волт.Според него пакетът „Мобилност“ на френския президент Еманюел Макрон има много добри идеи, но в него са скрити лобистки текстове. Планът обаче показа на българите, че нямаме лоби в Европарламента и резонният въпрос е какво правят нашите депутати там последните 12 години!Настимир Ананиев недоумява как националистите от ВМРО, НФСб и Атака обикалят телевизиите и се представят за опозиция, след като са повече от 2 години на власт и забравиха обещанията за 300 лв. минимална пенсия. Смята за неприемливо и партньорството на Веселин Марешки с крайнодясната френска лидерка Марин Льо Пен, която в миналото се е изказвала отрицателно за България и българите.„Гласувайте с номер 6, прецакайте статуквото!“, е посланието на Ананиев към избирателите за вота на 26 май.По думите му листата на Европейска партия Волт е уникална по няколко причини. В нея се редуват мъж – жена от първото до последното място. По този начин се дава шанс на повече дами да участват в политиката. Освен това исторически и за първи път сред кандидатите е включен чужденец – холандецът Дани Ван Сантен, който от 3 години живее и работи в София, а съвсем скоро ще се ожени за българската си приятелка.", "date": "2019.05.22", "title": "Настимир Ананиев, Волт: И млади, и възрастни ще подкрепят Волт, защото се чувстват европейци"}
{"url": "https://offnews.bg/kultura/nato-pusna-svoia-kompiutarna-igra-v-stil-stani-bogat-703806.html", "text": "По повод 70-та годишнина на НАТО  създаде образователна игра  с въпроси за историята, структурата, мисията, основните цели, реакциите на НАТО при кризи и други. Към момента играта е достъпна на български и английски език.Тя е създадена с подкрепата на НАТО и е насочена към младите хора. Основната ѝ цел е чрез иновативен и неформален метод да им помогне да усвоят по-лесно нова информация за Алианса. Играта ще бъде представена в различни училища и университети на територията на страната. За да стимулира активността на младежите, сдружението организира състезание на , където всеки понеделник до 15 септември ще се публикува името на играча с най-много точки, който ще получи награда за постигнатия резултат.. Нейната структура доста прилича на \"Стани богат\", като дори трите жокера в горния край на екрана са сходни с тези от телевизионното предаване: 50 на 50; помощ от публиката (в случая това е компютърът); и смяна на въпроса. На всеки няколко правилно отговорени въпроса получавате бонус точки.", "date": "2019.05.22", "title": "НАТО пусна своя компютърна игра в стил 'Стани богат'"}
{"url": "https://offnews.bg/obshtestvo/bul-ins-reshi-da-plati-po-50-000-lv-na-blizkite-na-zhertvite-ot-kat-703803.html", "text": "Застрахователната компания \"Бул инс\" реши да изплати на близките на загиналите в катастрофата край Своге по 50 000 лева, след като наследниците се оплакаха, че досега обезщетение са получили близки едва на три от жертвите, при това по 10 лева. За проблема сигнализираха близки на загиналите в катастрофата, които изпратиха писмо до премиера Бойко Борисов и омбудсмана Мая Манолова. Комисията за финансов надзор е провела среща с ръководството на застрахователя, като е \"провокиран диалог\" за изплащането на дължимия пълен размер по закон на обезщетението - 50 000 лева за всяка жертва на инцидента. Въпреки че ще промени решението си и ще изплати обезщетенията по застраховката \"Злополука с пътници\", от застрахователната компания остават на мнение, че няма основание за плащане. Причината е в нередовните документи за провеждането на пътуването през август миналата година, при което край Своге загинаха 20 души. Досега становището на застрахователя беше, че докато съдът не се произнесе, обезщетенията няма да бъдат изплатени, съобщи БНР.Във връзка с медийните спекулации и след проведените разговори с комисията за финансов надзор, Управителният съвет на дружеството взе решение да уважи обявените претенции като обезщети близките на загиналите в катастрофата в Своге. Поставихме моралните норми над юридическите изисквания, защото считаме, че човешкият живот не струва нито 10, нито 50 000 лв.”, съобщи пред журналисти изпълнителният директор на застрахователното дружество Стоян Проданов.Той допълни, че решението е взето заради обществения натиск.„Продължаваме да сме убедени в правотата си да изплатим само малка символична сума\", каза Проданов.Той призова всички потърпевши да се обърнат директно към представителствата на \"Бул инс\" в страната, а да не ползват услугите на посредници.Проданов заяви, че нямат претенции към наследниците на пострадалите, нито към фирмата превозвач, но имат претенции към \"тези, които упражняват натиск към нас\".\"Ще реагираме срещу всяка медийна публикация, която засяга репутацията ни\", каза той.", "date": "2019.05.22", "title": "'Бул инс' реши да плати по 50 000 лв. на близките на жертвите от катастрофата край Своге"}
{"url": "https://offnews.bg/nashite-avtori/otrovnite-dvojnitci-v-balgarskia-politicheski-gabarnik-703797.html", "text": "Ходенето за гъби и ходенето на избори имат, всъщност, доста общи неща – особено в България. И в двата случая трябва да се внимава за отровни двойници. Малко да се объркаш и животът ти може да се обърка генерално.Сред гъбите, зелената мухоморка е най-отровният двойник. Сред българските политически партии имаме подобна, макар и сравнително малка: Партия на зелените. Тази партия, състоящ се общо взето от един човек, е широко известна в тесни кръгове с това, че предимно подкрепя големи анти-екологични каузи. Онези зелени, които спасиха Пирин, Рила, опитват се да спасят Черноморието – те не са тези. Спасяващите природата са в синьо-зелената коалиция.Интересното в българския политически гъбарник е, че има не една, а две червени мухоморки. Едната, разбира се, е БСП, която е отровен двойник на цивилизования социализъм. Защото цивилизованият социализъм – това е грижа за слабите, справедливост за работещите, борба срещу олигархията. А не – да викаш по „джендърите“, да гледаш с влажни очи квартални диктари като Виктор Орбан и да славославиш Кремъл.Другата червена мухоморка е двойник на самата БСП – АБВ на Първанов, дегизирана за тези избори с името Коалиция за България, което пък име беше доскоро дегизировката на самата БСП.Стремящите се към Европарламента български „патриоти“ са също двойници. Какво патриотично има в тяхното заемане на страната на Русия при почти всеки конфликт между Европа, където сме ние и Русия, където не сме? „Консерваторите“ пък нямат нищо общо с Уинстън Чърчил и Маргарет Тачър, но имат много общо с Бенито Мусолини и генерал Франко.Най-големият отровен двойник е обаче ГЕРБ – двойник както на „синята идея“, така и на „дясното“. Защото „синята идея“ е българският стремеж към европейски начин на живот, ще рече – мир, ред, справедливост и властта да не краде. Колко ГЕРБ поддържа реда и как властта не краде – сещате се сами. „Дясно“ на свой ред означава: малка държава, която не си вре пипалата навсякъде, но осигурява ред и сигурност за гражданите; власт, която осигурява на гражданите справедливи условия за развитие, като например – да не дойде някой местен партиен тартор и да ти вземе бизнеса; и не на последно място – прилични обноски и добро възпитание. Къде изобщо е тук ГЕРБ?И изобщо да не отварям дума, доколко „либерална“ – т.е. вярваща в свободата на индивида – е племенно-корпоративната организация ДПС.В българския политически гъбарник, оказва се, най-видимите партии са отровни двойници. При вглеждане, разбира се, дори у нас виждаме, че са налични и оригиналите на повечето от тези двойници. Има и истински зелени, и истински сини, и истински родолюбци, и истински либерали, че дори и – ядливи социалисти. Намирането им и гласуването за тях е онова, което ще трябва да свършим след няколко дни.", "date": "2019.05.22", "title": "Отровните двойници в българския политически гъбарник"}
{"url": "https://offnews.bg/izvan-terena/fenove-na-arsenal-napadnaha-kim-kardashian-703808.html", "text": "Фенове на лондонския Арсенал подложиха на свирепа критика светската лъвица и риалити звезда Ким Кардашиян. Поводът е, че тя не е подкрепила арменския футболист на \"топчиите\" Хенрик Мхитарян, който отпадна от групата за финала на Лига Европа по политически причини.Големият мач ще се проведе в столицата на Азербайджан Баку на 29 май. Армения и Азербайджан имаха военен конфликт за териториалната принадлежност на Нагорни Карабах и ръководството на Арсенал реши да не дразни домакините с присъствието на Мхитарян в състава, а и така му спестява неприятни преживявания.Феновете се появиха в коментарите на публикация на Кардашиян в Туитър, в който тя споделя спомен отпреди година, когато е посетила Армения.\"Когато ви изнася, пишете за Армения. Когато Мхитарян пропуска финала в Лига Европа - мълчите. Вие сте позор за вашата страна\", пише разгневен привърженик.Донякъде критиките към Кардашиян са пресилени, тъй като решението да пропусне мача е лично на Мхитарян. Поне така беше обявено от клуба. Той съобщи за това на тренировка на отбора, а останалите играчи го аплодираха.", "date": "2019.05.22", "title": "Фенове на Арсенал нападнаха Ким Кардашиян"}
{"url": "https://offnews.bg/futbol/fenovete-na-levski-donesoha-globa-ot-4000-leva-na-kluba-703783.html", "text": "Левски и ЦСКА отнесоха глоби от Дисциплинарната комисия към БФС след дербито помежду им вчера. Заради прегрешенията на своите фенове, \"сините\" ще платят 4000 лева. Санкцията на \"червените\" е по-малка - 1300 лева. На терена Левски загуби с 0:2 и загуби шансове за второто място кръг преди края. Така сините ще играят за поредна година на бараж за участие в Лига Европа.ПО ДОКЛАДЗа обидни и нецензурни скандирания, на основание чл.37, ал.1, т.26 от ДП /2018/2019/ - ДК наказва ПФК \"Левски\" гр. София с имуществена санкция в размер на 1000 лева.За хвърлени предмети, на основание чл.37, ал.1, т.4, б. А, предложение 3 от ДП /2018-2019/ ДК наказва ПФК \"Левски\" гр. София с имуществена санкция в размер на 3000 лева.За нерегламентирано използване на димки, на основание чл.37, ал.1, т.22.2, б. А от ДП /2018/2019/ - ДК наказва ПФК \"ЦСКА-София\" гр. София с имуществена санкция в размер на 300 лева.За обидни и нецензурни скандирания, на основание чл.37, ал.1, т.26 от ДП /2018/2019/ - ДК наказва ПФК \"ЦСКА-София\" гр. София с имуществена санкция в размер на 1000 лева.", "date": "2019.05.22", "title": "Феновете на Левски донесоха глоба от 4000 лева на клуба"}
{"url": "https://offnews.bg/sviat/najdzhal-farazh-poluchil-450-000-liri-ot-biznesmen-ep-go-razsledva-703785.html", "text": "Консултативен комитет към Европейския парламент ще разгледа въпроса дали двигателят на Брекзит - британският политик Найджъл Фараж - е нарушил правилата, като е приел финансиране от 450 000 лири от бизнесмена Арън Банкс.Банкс водеше кампания за напускане на съюза.Фараж не е обявил сумата пред ЕП в качеството си на евродепутат. По думите му той не е сторил това, защото възнамерявал да напусне политиката и да заживее в САЩ.Комисията ще разгледа случая, преди да консултира председателя на ЕП Антонио Таяни. Заседанието вероятно ще е на 4 юни.Ако бъде установено нарушение, Фараж може да получи порицание, да бъде лишен полагащото се на евродепутатите финансиране и да му бъде забранен достъпът до някои дейности.Плащанията от Арън Банкс към лидера на националистическата формация UKIP бяха разкрити от разследване на британския Канал 4.Фараж, от своя страна, коментира, че няма да разговаря с журналисти от телевизията, защото са \"политически активисти\", и им забрани достъпа до събития на Партията на Брекзит- новата му политическа формация.", "date": "2019.05.22", "title": "Найджъл Фараж получил 450 000 лири от бизнесмен, ЕП го разследва"}
{"url": "https://offnews.bg/kultura/diskusia-po-povod-balgarskoto-uchastie-na-venetcianskoto-bienale-703807.html", "text": " има удоволствието да ви покани на  - представяне и разговор върху проекта \"Как живеем\" на Рада Букова и Лазар Лютаков, представил страната на 58-то издание на форума.След осем години България отново присъства на Венецианското биенале. Какво представлява форумът и защо е важно участието ни там? Колко \"национален\" трябва да е националният павилион и какво значи националното като принцип за участие в художествено събитие? Как се вписва изложбата \"Как живеем\" на Рада Букова и Лазар Лютаков в \"интересните времена\" на 58-то му издание?За всичко това ще може да говорите с Вера Млечевска, куратор на българския павилион; Яра Бубнова, комисар на участието и и.д. директор на Националната галерия; и двама от участниците в журито, избрало проекта - Аделина Филева, директор на Софийски градска художествена галерия, и Кирил Василев, преподавател в специалност \"Културология\" в СУ и галерист на университетската галерия \"Алма Матер\".Датата на събитието е 29 май, Тетрална зала (Ректорат, вход от бул. \"Цар Освободител\"). Начало: 18:30 часа. Вход свободен.", "date": "2019.05.22", "title": "Дискусия по повод българското участие на Венецианското биенале"}
{"url": "https://offnews.bg/interviu/veselin-mareshki-dohodite-na-balgarite-i-semejnite-tcennosti-sa-na-pa-703790.html", "text": "Г-н Марешки, кой ще бъде приоритетът Ви в Европарламента?Ние сме за бързо и осезаемо повишаване на доходите на всички българи. Не може в 21 век, страна-членка на Европейския съюз да отчита 42% бедни. Това е недопустимо. Ще работим за повече инвестиции, повече работни места, за ускорено развитие на икономиката и за справедлива социална политика.Както често казвам – успехът на всяко управление се мери по джоба на българите! Няма друг критерии. И по този критерии партиите, управлявали през последните 30 години, тотално се провалиха. Време е ние -родолюбците, да покажем как трябва да се работи в интерес на хората и за България.Изоставяте ли темата с картела?В никакъв случай. Битката с картела е моята визитна картичка. Тя стана и приоритет на партия ВОЛЯ. Не мога да се съглася българите да бъдат всекидневно ограбвани по този брутален начин. Затова аз в бизнеса си предприех конкретни действия, които дадоха реални резултати в полза на хората. Време е обаче да освободим цяла България от картела. Това ще бъде наш приоритет в Европейския парламент- качваме тази битка на международно ниво и ще осигурим помощ от европейските институции. ВОЛЯ е единствената партия, която има смелостта да говори и действа срещу картела. Другите гузно мълчат и позволяват да ви ограбват. Вие избирате с кого да продължите напред – с грабителите и техните марионетки, или с освободителите.Как гледате на т.нар. джендър тема?Това е много сериозна тема. ВОЛЯ ще брани България в Брюксел от опитите на всякакви безродници да ни натрапят трети, пети пол, гей бракове, Истанбулски конвенции. Няма да позволим да съсипват психиката на децата ни с джендър анкети, да пренаписват учебниците и тихомълком да прокарват безумните си идеи. За нас семейството е свято, то се състои от мъж, жена и деца - момченца и момиченца. Тук ще съм безкомпромисен, защото тази зараза няма място в България.Каква Европа си представяте в бъдеще?ВОЛЯ ще работи за силна и независима Европа. Старите лидери показаха слаби характери, влязоха в зависимости, предадоха проекта Обединена Европа. Ние и нашето Движение за Европа на нациите и свободите искаме силни нации, силен съюз, който не зависи нито от САЩ, нито от Китай, нито от Русия…или от когото и да било. Европа трябва да върне самочувствието си и да се отърси от подчинената роля. Това става с нови лидери и нова политика. Аз и ВОЛЯ сме в авангарда на промените. Няма да позволим България да изостава и отново да е периферна държава втора ръка. Нашият народ заслужава друго.Вашето европейско семейство е силно срещу мигрантите. Споделяте ли тази политика?Абсолютно споделям антимигрантската политика на нашия партньор в Италия Матео Салвини. Такава е и позицията на ВОЛЯ. В Европейския парламент ще бъдем категорично против квоти за прием на мигранти. Който си ги е канил, да се грижи за тях. Който разпалва войни в Близкия Изток и Африка-той да ги приема в държавата си. За нас това са хора, които идват с нечисти намерения- безчинстват, изнасилват, убиват. Те не искат да се приспособят към правилата на Европа, не искат да работят. Искат всичко на готово. Искат да ни претопят. Откъде накъде финансовият ресурс на Обединена Европа ще се насочва към такива хора, а не към бедните европейци?! Който се адаптира и се съобразява с нашите християнски ценности- добре дошъл. Който идва да руши, да убива, да краде- обратно там, откъдето е дошъл. Това е битка на два свята. Ние сме длъжни да опазим нашия свят.", "date": "2019.05.22", "title": "Веселин Марешки: Доходите на българите и семейните ценности са на първо място"}
{"url": "https://offnews.bg/drugi/uchenitci-s-pokazno-po-karate-za-24-maj-703809.html", "text": "Възпитаниците на столичното 109-о ОУ “Христо Смирненски“ показаха, че учението и спортът могат да вървят ръка за ръка. На празника по случай 24 май в двора на училището всички имаха възможност да покажат какво умеят – от песни до майсторски удари от каратето, демонстрирани от възпитаниците на клуб за бойни изкуства \"Бушидо\".Запалените по интелектуалните спортове пък имаха възможност да премерят умовете си на огромна шахматна дъска.През целия ден ученици и учители се забавляваха с пълна сила и голяма част от тях оставиха своя “подпис“ под формата на част от огромна рисунка, която е с дължина близо 100 метра.За доброто настроение на всички допринесе и поппевицата Клавдия, която изпя няколко парчета, сред които и хитът й “Даваме накъсо“. Тя зарадва и един от учениците с дуетно изпълнение.", "date": "2019.05.22", "title": "Ученици с показно по карате за 24 май"}
{"url": "https://offnews.bg/112/ohranitel-schupi-rakata-na-onkobolen-zashtoto-bil-s-maska-protiv-infe-703813.html", "text": "Охранител на банков клон в центъра на Сливен е счупил ръката на онкоболен, който влязъл в банката с медицинска маска за лице, която да го предпазва от инфекции поради крехкото му здравословно състояние, предава бТВ.57-годишният Владимир Димитров отишъл да плати 4 лева такса, но охраната го спряла и поискала той да си свали маската. Човекът обяснил, че му предстои важна операция и затова гледа да се пази. Това не трогнало охранителя, който го избутал извън сградата и му сложил белезници. При последното той извил ръката на болния мъж и му я счупил.„Заграждат външната врата и аз оставам навън, казвам: „Хора, имам работа. Трябва да си свърша работата в банката,защото ми предстои лечение. Може би една година няма да мога да излизам от стая. Единият от гардовете дойде до мен,изправи се както правят боксьорите преди мач – нос до нос, лице в лице, и в този момент усещам гадната болка на счупената ръка,защото той ми хваща ръката и я извива”, разказа Димитров.Пострадалият е опериран по спешност, което е отложило насрочена му животоспасяваща трансплантация на стволови клетки.От банката коментират, че нямат вина за случилото се, но въпреки това са готови на всякакво съдействие. Провинилият се охранител е уволнен. Преди да постъпи на работа в банката, той е работил в съда. Срещу него е повдигнато обвинение за средна телесна повреда. Ако се докаже, чеима вина, може да получи до 6 години затвор.Според другия охранител на мястото, пострадалият сам е легнал на земята и колегата му няма вина.", "date": "2019.05.22", "title": "Охранител счупи ръката на онкоболен, защото бил с маска против инфекции"}
{"url": "https://offnews.bg/tehnologii/a1-godina-po-kasno-palna-razpoznavaemost-na-branda-novi-uslugi-i-sta-703788.html", "text": "Точно една година след ребрандирането си А1 е разпознаваема за всички българи, хвалят се от телекома.Компанията осъществи една от най-динамичните трансформации на пазара у нас, като в момента 97% от хората разпознават марката А1.Нови продукти и услугиЗа първата година от присъствието си у нас А1 успя да разшири портфолиото си с редица нови продукти и услуги, много от които непознати за пазара до този момент. Компанията представи собствена марка смартфон A1 Smart N9, който изпъкна с премиум дизайн и отлични характеристики на достъпна цена.Телекомът добави MAX Sport 3 и MAX Sport 4 към вече съществуващите си спортни канали. Тяхното съдържание спечели феновете с добавянето на топ спортни продукти като УЕФА Шампионска лига, испанската Ла Лига, италианската Серия А, Копа Либертадорес, Мейджър лийг, волейболната Лига на нациите и още редица други спортове и шампионати.А1 представи и собствена музикална платформа А1 Xplore Music, разработена специално за клиентите на А1. Тя обединява световната, българска и балканска музика в цялото ѝ разнообразие, като включва над 30 милиона песни и специално създадени плейлисти със световни и български хитове. А1 засили и своето присъствие в социалните мрежи със създаването на свой корпоративен Instagram профил A1.Bulgaria.А1 стана първият телеком в България, който предлага собствени финансови услуги. Това стана факт със старта на дигиталния портфейл за мобилни разплащания A1 Wallet и с този на А1 Кредитна карта, която предлага преференциални условия за клиентите на компанията. Телекомът въведе и застраховката Моят телефон, която дава повече сигурност и удобство на потребителите.А1 пое и ангажимент да развива електронните спортове у нас със създаването на собствена гейминг лига. Финалите на първото издание на A1 Gaming League приключиха наскоро при огромен интерес, излъчвайки своите дебютни шампиони, които си поделиха награден фонд от 50 000 лева.А1 продължава да работи за дигитализацията на българския бизнес с развитието на своите дигитални услуги. В началото на май тази година компанията стана първият и единствен телеком в България със собствена хиперскалируема платформа, която предлага пълно портфолио от облачни услуги от типа инфраструктура като услуга (IaaS).Инвеститор в обществотоА1 разработи първото по рода си приложение с кауза – А1 SmartAD, което дарява по 1 лев на деца в нужда за всяко свое изтегляне. Приложението е напълно безплатно за клиентите на А1 и им позволява да получават допълнителен интернет трафик от 3000 MB в замяна на гледането на ограничен брой рекламно съдържание.Компанията продължи да подкрепя развитието на българските ски и лека атлетика. С подкрепата на А1 Българската федерация по ски изпрати един от най-успешните си сезони с рекордни класирания на Алберт Попов. Успешно се проведе и поредното издание на инициативата, насочена към деца – „Научи се да караш ски”. В партньорство с Българската федерация по лека атлетика А1 продължава да помага на най-перспективните деца и младежи с програмата „А1 Атлетика за младежи”. През март 2019 г. А1 се обвърза и с един от най-старите и успешни баскетболни клубове у нас, който вече се състезава под името „A1 Академик” в резултат от подкрепата, която компанията оказва на отбора. Проектът е част е част от стратегията на А1 да подпомага развитието на българския спорт и отново има за цел да допринесе за развитието на младите български спортисти.Стабилен ръстПозитивната тенденция в резултатите на А1 от последните три години не само се запазва, но и ускорява темпото си на ръст. Компанията отбелязва сериозен ръст на печалбата си и всички основни финансови показатели и през първото тримесечие на 2019 г. спрямо същия период на 2018 г. Печалбата преди данъци, такси, лихви и амортизация (EBITDA) на компанията се повишава с 17,7% до 42,8 млн. евро, а приходите се увеличават с 3,9% до 111,1 млн. евро.ПризнаниеЗа своята успешна трансформация А1 получи 27 награди от едни от най-престижните конкурси в страната. Александър Димитров, председател на управителния съвет и главен изпълнителен директор на А1, бе избран за „Мениджър на годината 2018” в най-престижния конкурс за мениджърски постижения в България. Впоследствие той бе удостоен и с приза „Мистър Икономика 2018” в най-престижната категория на конкурса „Мистър и Мисис Икономика”.А1 бе обявена за №1 в сектора на телекомуникациите от класацията Superbrands, а услугите А1 Wallet и A1 Smart Home триумфираха в своите категории в надпреварата „Продукт на годината”.Успешното ребрандиране постави своеобразен рекорд и на наскоро провелия се конкурс на Българското дружество за връзки с обществеността, където А1 получи 8 награди за кампании, свързани с трансформацията на компанията. Комуникационните усилия по ребрандирането на А1 бяха отличени и от престижните BAPRA Bright Awards 2019.", "date": "2019.05.22", "title": "А1 година по-късно: Пълна разпознаваемост на бранда, нови услуги и стабилни приходи"}
{"url": "https://offnews.bg/politika/kiril-dobrev-ima-administrativen-politcejski-i-ikonomicheski-natisk-703796.html", "text": "През последната седмица се упражнява административен, полицейски и икономически натиск върху БСП. Държавата и администрацията, която трябва да организира и гарантира честността на изборния процес, използва своите структури за политически натиск през последните 10 дни. Това заяви на пресконференция в централата на БСП зам. -председателят на партията Кирил Добрев.\"Днес моделът на Ценко Чоков от Галиче се изпълнява от държавата. МВР - структурата, която трябва да гарантира честния избор, явно взима страна в изборния процес\", каза той. Добрев информира, че миналата седмица е направена оперативка в областните дирекции на МВР във Видин, Враца и Монтана, а на всички шефове на районните управления е дадена ясна задача как трябва да работят в изборния ден.\"МВР не просто не подсигурява честните избори, МВР взима страна на една политическа сила на изборите за Европейски парламент на 26 май\", категоричен бе той. Кирил Добрев добави, че всички били предупредени, че ако не спечели ГЕРБ, ще бъдат разформировани на други места по страната.\"От МВР са издирили наши общински председатели, членове в секционни комисии, за да ги задържат, въпреки неуспеха им за две седмици да задържат опасен убиец. Изписани са десетки предупредителни протоколи. Наши кметове, партийни председатели са предупредени да не са особено активни в изборния ден\", каза Кирил Добрев. Той попита министъра на вътрешните работи - колко предупредителни протокола е написал на активисти и председатели на ГЕРБ за същото и инструктирани ли са кметове на управляващата партия, които от сутрин до вечер участват в агитация.Предупредили са хора от БСП да не са особено активни в изборите, но предупреден ли е и премиерът?\"Написан ли е предупредителен протокол на министър-председателя, който от една седмица е иззел кампанията на ГЕРБ в свои ръце?\", попита още Кирил Добрев. По думите му, преди пет дни е монтирана камера срещу клуба на БСП в Любимец, за да се види кой влиза и кой излиза. \"Вследствие на тези атаки се отказват членове и симпатизанти на БСП, които трябва да гарантират за честността на изборите. Отказват се хора - председатели на комисии\", посочи зам.-председателят на БСП. Той сподели, че е имал обаждания на представители на левицата, които се отказват да следят честността на изборите, защото техни близки ще бъдат уволнени от общински учреждения. \"Не смятам, че всичко, което се случва прилича на европейска държава в 21 век\", заключи Добрев.Димитър Велков: МВР са копирали партийна книга във Видин с имена на членове на БСП, които ще следят за честни избори \"Вчера, в един от клубовете на БСП, в гр. Видин, служители на МВР са помолили членовете и симпатизантите да напуснат клуба, а да остане само председателят на основната партийна организация /ОПО/ на БСП. Иззели протоколната книга, в която, освен личните данни на всички членове, са и данните на бъдещите членове на секционните избирателни комисии от квотата на БСП, както и застъпници на изборния процес.\" Това заяви Димитър Велков, общински председател на БСП- Видин и общински съветник. Той добави, че партийният председател е заведен в съответното поделение на МВР, а на книгата са направени копия. По думите му, веднага след това служители на полицията са започнали посещения на хората, чийто имена са били записани в книгата, и те били заплашени. \"В резултат на това има вече двама, които са се отказали, в рамките на един ден, да участват в изборния процес от страх. Това е грубо вмешателство в изборния процес на територията на Община и Област Видин\", заключи Велков.Петър Станев: Докога ще продължава геноцидът в малките общиниНа пресконференцията присъства и Петър Станев, председател на БСП Борован. Той сподели, че на 17 май, в качеството си на председател на Общинския съвет в Борован, е подал писмо до кмета на общината, за да постави шатра за нуждите на предизборната кампания.\"На 20 май получих забрана. Отказът е с копие до началника на РПУ Бяла Слатина. След 30 минути ми се обади началникът на участъка в Борован и ме привика при него. Устно ми беше дадено да разбера, че ако поставя шатра, ще има реакция на служителите на МВР\", обясни Станев. Той попита управляващите - трябва ли да бъде уведомявана полицията за поставянето на шатра, работят ли кметът на общината и МВР в една посока и нарушават ли законите?\"Докога кмет на общината ще изпълнява функциите и на полицай, и на съдия и докога ще продължава геноцидът в малките общини? Вчера се чувствах като престъпник, извикан за нищо. В същото време виждате какво се случва в държавата. В Борован и областта битовата престъпност продължава и няма край. Занимаваме се с неща, с които не трябва, вместо да работим онова, за което сме избрани\", заключи Петър Станев.", "date": "2019.05.22", "title": "Кирил Добрев: Има административен, полицейски и икономически натиск върху БСП"}
{"url": "https://offnews.bg/politika/pargov-balgaria-triabva-da-raboti-za-sazdavane-na-balkanski-tcentar-n-703766.html", "text": "България трябва да работи за създаване на Балкански център на висшето образование.Това заяви лидерът на БСП – София Калоян Паргов, който беше домакин на среща на кандидати на социалистите за български представители в европейския парламент с ректори на висши училища и ръководството на БАН. Дискусията беше организирана от Градския съвет на БСП – София. На нея присъстваха кандидатите за евродепутати Петър Витанов, проф. Румен Гечев и проф. Мариела Модева, заместник-председателят на Градския съвет на столичните социалисти проф. Ваня Добрева и народните представители Анелия Клисарова, заместник-председател на Комисията по образование в Народното събрание, и доц. д-р Николай Цонков. В дискусията се включиха председателят на Съвета на ректорите проф. Любен Тотев, председателят на БАН акад. Юлиан Ревалски, заместник-ректорът на Софийския университет проф. Георги Вълчев, ректорът на УНСС проф. Стати Статев, доц. Григорий Вазов, ректор на ВУЗФ, проф. Георги Михов, ректор на Техническия университет, проф. Стоян Денчев, ректорът на Химико-технологичния университет проф. Митко Георгиев, проф. Пенчо Гешев, ректор на НСА, проф. Борислав Борисов, ректор на Висшето строително училище, проф. Тодорова, ректор на Висшето транспортно училище, проф. Елена Баева, ректор на колежа \"Любен Гройс\", и други.За 2021 година европейските политики предполагат стимули за създаване на мрежи от висши училища в Европа, коментира Паргов. Ние, чрез представителите ни в Европейския парламент, ще настояваме да няма двоен аршин при съвместната работа на отделните университети. За Балканите, например, е изключително подходящо чрез различни инструменти и програми или директно по линия на \"Еразъм+\" да бъде създадена Балканска мрежа от университети. Например, български университети, които работят в областта на културата, биха могли да потърсят свои партньори и да създадат мрежи с университети от балканските държави, дори не само с членки на ЕС\".Според лидера на БСП – София, връзката между образованието, науката и икономиката е изключително важна. \"Процесът на масовизация на висшето образование означава да потърсим и развием традиции на неуниверситетския вид висше образование, добави той. - Този вид висше образование е по-практически ориентирано и се структурира върху практически краткосрочни програми. - Сега предстои да се обсъждат образователно-квалификационните степени на студентите с оглед тяхната съизмеримост с европейските. Проблемът с квалификациите и тяхното признание тепърва трябва да се решава и ще продължава да бъде дискусионен, най-вече с оглед конкурентоспособността на нашите студенти в рамките на общия европейски пазар. Много важен е и въпросът за обществената отговорност към висшето образование. Когато споменем за отговорност към висшето образование е ясно, че става въпрос за пари. Най-вече за това какъв процент от БВП държавата трябва да отделя за развитието и модернизацията на българското образование”.Калоян Паргов изрази съжаление, че в последните 12 години политиците са длъжници и не са си свършили работата по отношение на българското образование. \"Отчитам този факт като много голяма грешка, коментира той. В рамките на общия европейски пазар е много важно всяка държава да отчита своите предимства и чрез образованието да ги изразява, за да бъде конкурентна на този пазар\", каза още Калоян Паргов. ", "date": "2019.05.22", "title": "Паргов: България трябва да работи за създаване на Балкански център на висшето образование"}
{"url": "https://offnews.bg/obshtestvo/plovdivski-advokat-iskah-da-kupia-vilata-na-tcatcarov-tcenata-beshe-703764.html", "text": "Адвокат от Пловдив разказа, че посикал да купи двуетажната вила - сега собственост на семейството на главния прокурор Сотир Цацаров, но му поискали над двойно по-висока цена.Става въпрос за . Адвокат Стефан Левашки споделя, че харесал същия имот, но когато звъннал на продавача, му обявили цена от 75 000 евро.По-надолу съпругата му се включва с коментар \"Потвърждавам. Цената беше 75 000 евро като за скромни клиенти. От друга страна колко ли е скочила цената на нашия имот при такъв виден съсед?\"Поредният скандал по \"Апартаментгейт\" бе разкрит вчера от сайта \"Биволъ\".", "date": "2019.05.22", "title": "Пловдивски адвокат: Исках да купя вилата на Цацаров, цената беше два пъти и половина по-висока"}
{"url": "https://offnews.bg/politika/intelektualtci-evropa-e-pred-zaplaha-za-sashtestvuvaneto-si-glasuvaj-703802.html", "text": "Над 500 души, между които редица известни представители на българската култура и наука, се присъединиха към  в подкрепа на европейската ни ориентация, демократичните принципи и либералните ценности. Сред подписалите има писатели, поети, преводачи, художници, карикатуристи, режисьори, актьори, музиканти, журналисти, психолози, университетски преподаватели, социолози, културолози, филолози, юристи, лекари, инженери, физици, общественици, правозащитници и много други.Ето пълния му текст:", "date": "2019.05.22", "title": "Интелектуалци: Европа е пред заплаха за съществуването си, гласувайте за проевропейски кандидати!"}
{"url": "https://offnews.bg/ikonomika/ofitcialno-balgaria-startira-protcedurata-za-izbor-na-strategicheski-703769.html", "text": "Процедурата за избор на стратегически инвеститор по проекта АЕЦ „Белене“ е публикувана в днешния брой С176 на Официалния вестник на Европейския съюз, съобщиха от Министерството на енергетиката.Срокът за получаване на заявления за участие в процедурата за избор на стратегически инвеститор е до 90-тия ден, считано от датата на публикуване на поканата в Официален вестник на ЕС.Индикативният срок за приключване на процедурата е 12 месеца от днешна дата.Припомняме, че с Решение на Народното събрание на Република България от 7 юни 2018 г. и Решение № 447 от 29 юни 2018 г. на Министерския съвет бяха възобновени действията по търсене на възможност за реализация на проекта за АЕЦ „Белене“, съвместно със стратегически инвеститор, на пазарен принцип.Заявление за участие в процедурата за избор на стратегически инвеститор, съответно интерес за придобиване на миноритарно акционерно участие в проектната компания, могат да подават български или чуждестранни юридически лица, както и обединения от такива.", "date": "2019.05.22", "title": "Официално: България стартира процедурата за избор на стратегически инвеститор за АЕЦ Белене"}
{"url": "https://offnews.bg/sviat/6-zaginali-i-nad-200-raneni-na-protesti-v-indonezia-703765.html", "text": "Шестима души са загинали, а над 200 са ранени по време на масови протести против преизбирането на президента Джоко Уидодо, съобщи Би Би Си.Протестите започнаха мирно, но след това ескалираха. Демонстранти палиха коли и хвърляха бомбички по полицията. Органите на реда пък използваха сълзотворен газ, за да разпръснат тълпата. Над 20 души са арестувани.Говорителят на полицията съобщи, че полицаите са имали и истински куршуми по време на протеста. Централната избирателна комисия потвърди във вторник победата на Уидодо с 55,5% над дългогодишния му съперник Прабоуо Субианто.Повече от 30 000 полицаи са разположени в индонезийската столица заради очакваното продължаване на размириците.", "date": "2019.05.22", "title": "6 загинали и над 200 ранени на протести в Индонезия"}
{"url": "https://offnews.bg/tenis/viktoria-tomova-otpadna-na-starta-na-kvalifikatciite-v-parizh-703789.html", "text": "Първата ракета на България Виктория Томова отпадна в първия кръг на квалификациите за Откритото първенство на Франция по тенис.Томова отстъпи с 5:7, 2:6 пред представителката на Израел Юлия Глушко за час и 21 минути игра.В първия сет 24-годишната българка на два пъти успя да навакса изоставане от пробив, но допусна да загуби за трети път подаването си в 11-ия гейм, макар да водеше с 40:15 в него.Във втория сет превъзходството на 139-ата в световната ранглиста Глушко бе очевидно и тя спечели пет последователни гейма, за да затвори мача и да се класира за втория кръг на квалификациите. Там нейна съперничка ще бъде победителката от мача Робин Андерсън (САЩ) и Барбора Крейчикова (Чехия).За участието си в квалификациите на \"Ролан Гарос\" Виктория Томова ще вземе 7000 евро от наградния фонд и 2 точки за ранглистата на WТА.", "date": "2019.05.22", "title": "Виктория Томова отпадна на старта на квалификациите в Париж"}
{"url": "https://offnews.bg/politika/zelenite-iskat-darzhavata-da-zashtiti-torovite-zavodi-pred-ek-703792.html", "text": "\"Партия на зелените\" иска държавата в лицето на правителството да защити торовите заводи пред Европейската комисия. Това заяви председателят на партията и водач на листата за евроизборите Владимир Николов, който се срещна с прокуриста на \"Неохим\" - Димитровград Стефан Димитров и с работниците.Проблемите са тежките механизми на ЕС за опазване на околната среда, които засягат само европейските производители на торове. Докато заводите извън общността не ги спазват, съответно замърсяват и продават на дъмпингови цени. ЕС трябва да поиска външните производители и вносители да спазват европейските екологични норми. Трябва да има екологична такса при внос на торове от трети страни, каза Стефан Димитров.Внос на торове се осъществява предимно от Русия, Украйна, Египет, Турция, Мароко, Алжир и др. Въпросът вече е повдигнат в ЕК от Малта, Словакия, Чехия, Унгария, Франция и Италия.България също трябва да се присъедини към това искане, обяви Владимир Николов от Партия на зелените. По този начин ще бъде защитено традиционното за България производство на торове в \"Неохим\"-Димитровград. В завода работят 850 души, които при затварянето му ще останат без работа. Средната работна заплата в \"Неохим\" за 2018 г. е 1700 лв.ЕС задължава производителите на торове да изкупуват квоти на въглеродни емисии. През последните години обаче те са поскъпнали от 5 на 25 евро за емисия. Така около 25% от себестойността на продукцията на торовия завод отива за изкупуване на емисии, обясни Стефан Димитров.Подобни изисквания няма към производителите извън ЕС. Това са двойни стандарти, които самият ЕС налага и те трябва да бъдат премахнати, подчерта Владимир Николов, председател на Партия на зелените и водач на листата за евроизборите.Той обеща, че предстоят срещи и с други предприятия в България от други сектори, които имат подобни проблеми. Партия на зелените е с номер 5 в интегралната бюлетина.", "date": "2019.05.22", "title": "Зелените искат държавата да защити торовите заводи пред ЕК"}
{"url": "https://offnews.bg/112/30-godishen-mazh-strelia-po-bivshata-si-zhena-v-shumen-tia-otcelia-703776.html", "text": "30-годишен мъж е направил опит за убийство, като е стрелял по 26-годишната си съпруга в Шуменско, съобщи Областната дирекция на МВР.Сигналът за престъплението бил получен в полицията в 5:10 ч тази сутрин.Жената е приета в шуменската болница за интервенция, не е сериозно пострадала и няма опасност за живота ѝ.По първоначална информация тя е била ранена в областта на ухото при изстрел с оръжие от бившия ѝ съпруг на път за работа. Тя пътувала в  автомобила на свой колега, с когото работели в завод „Алкомет“ в Шумен. Те често пътували за работа заедно, тъй като живеели наблизо и били семейни приятели, добавя Нова тв. 30-годишният ѝ бивш съпруг започнал да ги преследва и принудил шофьора да спре. Извадил оръжие и стрелял по жената. След това направил обратен завой, произвел още един изстрел и избягал от местопроизшествието. Открит бил от полицията в Разград, където е задържан за 24 часа.", "date": "2019.05.22", "title": "30-годишен мъж стреля по бившата си жена в Шумен, тя оцеля"}
{"url": "https://offnews.bg/ikonomika/nov-natcionalen-stadion-e-v-ofertata-na-mag-za-kontcesiata-na-letishte-703775.html", "text": "Изграждането на нов национален стадион е част от офертата на MAG за концесията на летище София, включено в разширеното предложение, подадено пред Министерството на транспорта. Стадионът е част от независима и допълнителна инвестиция на стойност от 600 милиона евро, която е извън обхвата на основната инвестиционна оферта от близо 1.5 милиарда евро. Така цялостното предложение за инвестиции на надвишава 2 милиарда евро.Консорциум Витоша (състоящ се от Manchester Airports Group (MAG) и нейният партньор Beijing Construction Engineering Group (BCEG)) предлага да вземе дейно участие в развитието на Airport City Sofia (Летищен град София), който ще включва нов национален стадион (построен по стандартите на УЕФА от категория 4), подкрепен от търговска зона, магазини, зона за отдих и логистични съоръжения, за да се създаде допълнителен бизнес зони София, както и такива за развлечения.Проектът предвижда новият стадион да бъде мултифункционален, напълно подходящ за националните отбори по различни видове спорт, световни спортни състезания, както и концерти и фестивали. Той може да бъде завършен навреме, за да бъде използван при евентуално одобрение на домакинството на България на Младежките зимни олимпийски игри през 2024 г.Предложението за новия стадион е част от по-масивен проект, а именно иновативния Airport City Sofia (Летищен град София), който е част от офертата в концесионната процедура. Тази концепция е отражение на цялостното убеждение на MAG и BCEG, че разширяването и развитието на летище София трябва да донесе ползи за цялата българска икономика, както и да стимулира чуждестранните инвестиции и създаването на работни места.Предложението за Airport City Sofia е като продължение на успеха на подобен проект, развит от двете компании на летище Манчестър – Airport City Manchester (Летище град Манчестър). MAG и BCEG сключиха партньорство за изграждането на Airport City Manchester през 2013 г., което доведе до значителни икономически ползи за северната част на Англия и проектът бе признат като един от най-мащабните от подобен вид след този за Олимпийските игри в Лондон през 2012 г. Консорциум Витоша е в уникалната позиция да подпомогне развитието на такава мащабна концепция, като BCEG е потенциален водещ изпълнител.Според него проектът за Airport City Sofia ще предостави нужните услуги на пазара, които в момента липсват, за висококачествена и добре свързана бизнес среда и ще предостави нужните условия на бизнеси, които имат интерес да стъпят на българския пазар, на Балканите, както и на международния пазар, най-вече чрез глобалната свързаност, която едно летище може да осигури.MAG и BCEG вярват, че Airport City Sofia ще бъде перфектната локация за нов национален стадион, подходящ за кандидатурата на България за домакинство на Световната купа 2030, заедно с Гърция, Румъния и Сърбия. Летището има необходимата инфраструктура и свързаност чрез метрото, пътната мрежа, както и летището само по себе си като обект, за да подпомогне подобно развитие.Предложението за новия стадион ще се отличава с типични архитектурни характеристики, което ще позиционира Airport City Sofia като дестинация сама по себе си – като например стадионите Олд Трафорд и Етихад в Манчестър, „родния“ град на MAG.BCEG ще ръководи изграждането на стадиона на базата на предишния си опит в подобни проекти, като например много от спортните съоръжения за Олимпийските игри в Пекин през 2008 г., както и Националния стадион на Танзания и Стадиона на работниците в Пекин.", "date": "2019.05.22", "title": "Нов национален стадион е в офертата на MAG за концесията на летище София"}
{"url": "https://offnews.bg/drugi/poslednoto-interviu-na-niki-lauda-703772.html", "text": "...- Как пилотите си общуваха в миналото? (Стофел Вандорн, Макларън)- Никак, защото имахме голямо съперничество. Тогава рискът беше 100 пъти по-голям от сега. Уважавахме живота, стараехме се на пистата да не пресичаме тънката линия между обикновените глупости и смъртния риск. В опасните ситуации проявявахме уважение, но извън пистата бяхме врагове.- Ще ми вдигнеш ли заплатата? (Люис Хамилтън, пилот на Макларън)- Хаха, обсъди този въпрос с Тото Волф, аз съм просто неизпълнителен директор.- Сега, след поредната титла на Макларън, ще купиш ли на жена си Рейндж Роувър-а, който винаги е искала? (Кристиан Хорнер, шеф на Ред Бул)- Не! Такъв идиот е този Кристиан. Той купи на жена си Порше. Защо да й взимам Рейндж Роувър, след като вече кара Мерцедес. Това е моят отговор.- Каква беше лихвата на кредита, с който си стартирал своята кариера и изплати ли го? (Алекс Вюрц, бивш пилот)- Всичко изплатих, а лихва нямаше, защото убедих банката да не ми начислява проценти в замяна на реклама. Поставих логото й на каската си. По това време лихвата беше пет процента годишно, толкова беше и за мен. Изплатих всичко в срок.- По-добър пилот на автомобил или на самолет си? (Пади Лоу, технически директор на Уилямс)- Хм, спечелил съм три титли. Полетите и състезанията на пистата са коренно различни неща. В самолета трябва да спазваш всички правила. Летял съм с всички модели на Боинг 777 и винаги съм спазвал инструкциите. В небето не съм направил нито една глупост, докато на пистата ги вършех постоянно.- Защо мразиш котките? (Дейвид Култард, бивш пилот)- Не ги мразя, но просто имам алергия. Задушавам се в присъствието им.- Кой от съвременните пилоти ти напомня за твоя основен съперник Джеймс Хънт? (Марио Изола, мениджър в Пирели)- Никой, защото младите почти не пият. По времето си Джеймс беше нещо като Хамилтън в момента - най-бързият на пистата. Но сегашните не пият вече.- Преди време казахте, че и маймуна може да кара съвременен болид. Променихте ли мнението си? (Ланс Строл, Уилямс)- Не ме разбраха правилно тогава. Просто казах, че тогава по време на Гран при на Монте Карло се налагаше ръчно да се превключват скоростите около 1800 пъти и само една грешка можеше да извади двигателя от строя. Нямахме и усилватели на волана, всичко беше тежък труд. С днешните технологии е много по-лесно. Разбира се, пилотирането на върха на възможностите на автомобила винаги е трудно, но изисква по-малко физически усилия.- Кога ще се върнеш на пистата като пилот? (Бърни Екълстоун, бивш собственик на Формула 1)- Хаха, когато и ти, Бърни.- Как би се променил живота ти, ако имаше отново две уши, като преди катастрофата (Отмар Сафнауер, оперативен директор на Форс Индия)- Хората нямаше да ме разпознават.- Добър любовник ли си? (Мартин Брандъл, бивш пилот от Формула 1 и тв коментатор) - Това не е въпрос към мен, трябва да се попита жена ми, но и тя едва ли ще отговори.", "date": "2019.05.22", "title": "Последното интервю на Ники Лауда"}
{"url": "https://offnews.bg/analizi-i-komentari/ne-propadna-nov-bulevard-propada-darzhavata-703767.html", "text": "\"Кръстовище над новия булевард пропадна\".По-точното заглавие е \"И кръстовището над новия булевард пропадна.\"Пропада какво ли не, пропада България.Строи се корупционно, строи се непрофесионално, строи се недобросъвестно, строи се през пръсти, строи се през куп за грош!Аз не знам, власт, специални, полицейски, съдебни, финансови, ревизионни, контролни и какви ли не служби в нашата държава, която в секторите за вътрешен ред, сигурност, контрол и противодействие има едва ли най-много хора на глава от населението в Европа (картината у нас, обаче, е обърната в сравнение с \"Винету\" - тук има много вожд, но малко индианец), дали знаят какво е реалното положение в държавата ни, -- как е амортизирано всичко правено по-рано, как е изхабено, как е пропукано, как е ремонтирано зле; как е зле построеното наскоро, на какви косъмчета понякога се държи всичко, как висим над пропаст от евентуални и можещи да станат неизбежни бедствия!Аз като говоря с експерти от администрациите, като им чета мейлите до мен, така и си ходя - с настръхнали коси.Ние си играем с огъня, затънали до вежди в безхаберие, в сляпо неведение за реалната картина в България.Какво мога да направя?Опитвах се.Не ми стигнаха силите. Но на кого могат да стигнат силите и 1200 пъти да са му повече от моите, в държавата на любителите, дилетантите, аматьорите, непрофесионалистите на всички нива; в държавата на многото вождове и изпразващите се шепи с индианци...У нас такива понятия като знаене, можене, кадърност, умения, талант, професионализъм, компетентност, вече почти напълно са махнати от критериите за вземане на работа и за кариерно развитие.Ние сме държавата на блаженото неведение за ставащото, на свещеното незнание на случващото се, на сакралното нежелание да си имаме представа, на лъчезарното неможене да си дадем сметка, на безметежното неискане да си отворим очите.В така държава мога само да си пиша и да си говоря сам, без даже да вярвам ни на грам, че от това писане и от такова говорене има каквато и да било полза:\"Неизбежно и неотложно е необходимо да се направи диагностика на уязвимостите на държавата и нейната инфраструктура, собственост, материални и нематериални активи. Да се направи оценка на рисковете. Да се анализира състоянието на критичните сфери и дейности на държавността. Да се очертаят възможни сценарии за развитие на опасни процеси. Да се направи одит на ресурсите и на институциите (!) за сигурност, безопасност, кризи и за ранно сигнализиране и превенция на възможни катастрофи и каскадни процеси на деструкция.\"Всъщност, много добре разбирам, че подобно поведение на обществото е перфектна защитна реакция. Като не знаеш това, за което трябва да се тревожиш, ти изобщо не се тревожиш за него.В една приказка от моето детство имаше Мечо Клепоушко. Той си завираше главата под възглавницата и като истинското положение на нещата изчезваше от погледа му, Мечо Клепоушко смяташе, че нищо такова няма.Народът ни отдавна се е превърнал в един колективен Мечо Клепоушко. Завира си главата под възглавницата или в пясъка. И с широко затворени очи не иска да види истинското положение в държавата. И истинското положение на държавата...Само не знам защо още му се ядосвам....Б. ред. - Коментарът на проф. Николай Слатински е от личния му фейсбук профил.", "date": "2019.05.22", "title": "Не пропадна нов булевард, пропада държавата"}
{"url": "https://offnews.bg/politika/alen-popovich-svetat-e-v-raztcveta-na-digitalnata-epoha-triabva-da-s-703791.html", "text": "Г-н Попович, вие няколко пъти сте били в листите на Глас Народен – и на парламентарни избори, и на вот за местна власт, защо се кандидатирате сега? С ПП Глас Народен съм от самото начало, още от 2013-та – тогава бяха първите избори, на които се явихме като партия. Тогава реализирахме за първи път в България предизборна кампания на политическа партия в социалните мрежи. Както помните, Глас Народен е първата интернет партия, която и до ден днешен води кампаниите си предимно в интернет и социални мрежи. Решението да се кандидатирам за евродепутат от листата на ПП Глас Народен за предстоящите Евроизбори беше подтикнато от факта, че България се намира в изключително ключов период на дигитализация. Процесите все повече напредват и се развиват. Светът е в разцвета на дигиталната епоха и ние трябва да бъдем готови да я посрещнем. Тук е моментът да кажа, че в последните години дигиталните процеси в българския бизнес се развиват успешно, въпреки безбройните пречки, които среща в лицето на държавната администрация и, смея да твърдя, че България се превръща във все по-конкурентоспособен пазар. Не можем да си позволим да забавяме темпото и да се връщаме назад, заради неадекватните решения на хора без опит, сдобили се с държавна длъжност, и от които зависи внедряването на дигитализация на администрацията, електронното гласуване, ако искате. Това е процес, който се развива и България няма как да не го внедри. Просто световният пазар определя правилата.Вие сте специалист по дигитален маркетинг и социални медии и работите основно в България. Как това ще помогне за дейността Ви като евродепутат? За целия си професионален опит съм имал щастието да се запозная с различни бизнеси – с техните процеси, проблеми, нужди и необходимост от решения. Сферите, в които работя вече повече от 15 години, далеч не се ограничават само с дигитален маркетинг и онлайн комуникация – дигиталните решения и трансформации обаче винаги са били нещото, което е привличало интереса ми до степен, в която да превърна това в свой бизнес. Сблъскваме се с куп проблеми и постоянно търсим решения. Хубавото е, че решения винаги има и понякога са доста по-близо, отколкото очакваме, а дигитализацията открива множество възможности за оптимизация на процесите, на разпределението на ресурсите, за подобряване на сигурността и т. н. Като пример ще дам и наскоро появилата се блокчейн технология, на която се обръща все повече внимание както от правителствата по света, така и от частния бизнес – ползите са много, а България разполага с изключително добри експерти в областта.Вашите основни цели и задачи, с които ще се занимавате, ако станете евродепутат?И целите, и задачите ми ще бъдат насочени към разумно поощряване на иновациите и прогреса на дигитализацията. Като маркетолог и предприемач съм наясно с нуждите и възможностите на българския бизнес, както и с решенията, които предлагат и европейският, и световният пазар. Бъдещето на България и Европа зависи и от нас и е крайно време да докажем на какво сме способни. Не е тайна, че българските представители в Европейския парламент са сред последните в списъка по „полезност“ (по официални данни на сайта на ЕП). А това може да се промени. Стига да спрем да вярваме на „спасители“ и политици, манипулиращи емоциите на хората, за да достигат личните си цели. Примери бол. Първите три неща, които ще направите в Европарламента?Смятам, че българските евродепутати в Европарламента биха могли да донесат много повече позитиви на страната ни. Европарламентът е място за работа, която следва да е в полза на страната ни, като пълноправен член на ЕС. Моите цели са свързани с професията ми, за това като специалист по социални медии и дигитален маркетинг, съм наясно и с влиянието им, както и с възможностите, които отварят в масовата комуникация – а те се простират много по-далеч от това да се снимаме с маска на Хълк пред ЕП, коментирайки кадъра с „Бия се с лошите!“. Ще се боря за по-бързо и адекватно внедряване на блокчейн технологиите у нас, както и за дигитализиране на българската администрация. Евроизбори 2019", "date": "2019.05.22", "title": "Ален Попович: Светът е в разцвета на дигиталната епоха, трябва да сме готови да я посрещнем"}
{"url": "https://offnews.bg/drugi/vsichki-gubiat-ot-skandala-mezhdu-federatciata-po-badminton-i-sestrite-703777.html", "text": "Решението на европейските шампионки по бадминтон Стефани и Габриела Стоеви да не играят повече за България може да има изключително тежки финансови последствия за българската федерация по този спорт. Бюджетът на централата за тази година е 670 000 лева, като сумата се формира от два компонента - олимпийска подготовка и спорт високи постижения.В отсъствието на двете ни водещи състезателки, бюджетът за догодина ще бъде орязан, а федерацията ще бъде преместена в друга група според приоритетността за спортното министерство (ММС). В момента бадминтонът попада в трета група, в която влизат спортове, за които се смята, че имат възможности да спечелят олимпийски квоти за Токио 2020 и зимните игри в Пекин 2022. Именно с имената на Стефани и Габриела Стоеви се свързват надеждите на България за участие на бадминтона в Токио догодина, но след решението им да не играят повече за страната ни, те угасват.Самите сестри, за които упорито се говори, че имат предложение да играят за Франция, също ще пропуснат олимпиадата, тъй като трябва да изчакат да минат три години, преди да могат да представят друга държава.Как се стига до този разрив в отношенията между федерацията и двете най-ярки звезди на този спорт у нас?Според Стоеви причината е орязано финансиране и лошо отношение от страна на президента Володя Златев. Той самият отрича да има конфликт с тях, като изтъква, че от година тушира напрежението между Стоеви и останалите състезатели от националния отбор.Златев показва справка за изплатените на Стефани и Габриела средства за 2018 година, като сумата е 107 281,31 лв. За 2019 година двете са получили стипендиите си от по 900 лева месечно с известно забавяне. Преведени са им били и по 5000 лв за подготовка, възстановяване и участие на турнир.В студиото на Нова телевизия двете сестри повториха написаното във Фейсбук ден по-рано и посрещаха с недоверие цитираните от Златев изплатени по сметките им суми.Треньорът им Михаил Попов, който от години живее и работи във Франция, като се е състезавал за страната, пък е сочен като вдъхновител на бунта им. Любопитното е, че след олимпиадата в Сидни 2000, той също заиграва във френски клуб и впоследствие сменя гражданството си и страната, която представлява.\"Знам за проблемите на двете момичета от 2015 година. Спортът ни е малък, бюджетът не е голям и медиите не се интересуват от нашия спорт. Проблемът не е от сега. Не сме разкривали проблемите си публично до сега\", коментира Попов, който също присъства в студиото.Във федерацията също таят обида към Стоеви заради отказ да играят в квалификациите за европейското отборно първенство в София. По това време те провеждат открита тренировка за ветерани в Стара Загора, като получават 2000 лева за услугата си, а в същото време отборът ни се проваля и не се класира.Според запознати в основата на проблемите между двете и федерацията стоят родителите на двете момичета. И предишният президент Пюзант Касабян е имал тежки моменти с тях, но благодарение на опита и авторитета си е успявал да намали напрежението, което сега ескалира при наследника му.Със сигурност скандалът ще има тежки последствия и за двете засегнати страни, а имало ли е финансови нарушения, ще разберем след приключването на проверката, разпоредена от министъра на спорта Красен Кралев, който не скри изключителното си разочарование.", "date": "2019.05.22", "title": "Всички губят от скандала между федерацията по бадминтон и сестрите Стоеви"}
{"url": "https://offnews.bg/analizi-i-komentari/desislava-ivancheva-spasihme-ot-mafiata-175-mln-lv-703631.html", "text": "Нямаше да оцелея физически след всичко, на което бях подложена без вашата подкрепа, тази на екипа ми, на адвокатите, на НПО-тата, които обединиха усилия и показаха на мафията, че с Биляна Петрова не сме сами. Всички вие показахте, че гражданското общество не е съсипано, въпреки усилията на политическата клика да вмени на хората, че нищо не зависи от нас, че сме безсилни.Така започва обръщение на Десислава Иванчева във фейсбук. От инициативен комитет „Непослушните”, които издигнаха Иванчева за независим кандидат за изборите в неделя, твърдят, че изказването е достигнало до над 750 000 интернет потребители, а повече от 270 0000 човека са взаимодействали с публикацията с реакция или с коментар. В обръщението на Десислава Иванчева се казва още: Всички мигновено разбрахте, че моят 8-часов публичен, безкрайно унизителен линч, т.нар. арест, беше предупреждение, към всички вас да сте послушни и смирени и да продължавате да се правите, че не забелязвате безобразията, които се вършат с народа, с милата ни прекрасна родина, узаконяването на безчинствата на олигархическите кръгове, на шепичката жадни за богатства и власт хора, които трупат къщи, тризонети, коли, банкови сметки за 10 поколения напред.Питам ги в колко къщи може да живее един човек, колко коли може да кара, колко може да изяде и изпие. И всичко това се случва на фона на жалкото и унизително съществуване на родителите ни, на хората с малки бизнеси, на тези, които се опитваме да издрапаме и да храним децата си. Докато в същото време осигуряваме заплатите на многохилядната ни администрация и оцеляваме под данъчното пладнешко ограбване.И знаете ли, бидейки в ареста близо 9 месеца, заключена между 4 стени, оковавана в пранги, поставяна зад стъклени стени, имах много време да мисля - защо ми се случва всичко това и то по този отвратителен, унизителен начин, защо аз и Били сме подложени на такава физическа и психическа репресия, която не е прилагана и на закоравели серийни убийци.И знаете ли какъв е отговорът: Страх на дребни, пошли, меркантилни, жалки, корумпирани, алчни, загубили всякаква човещина души. Които ги е Страх, че „ще се появят още много Иванчеви, ако не се вземат мерки”. И знаете ли кога идва краят на една власт? Когато властимащите искат да накарат хората да се страхуват, а не да ги харесват.Много хора и медии ме попитаха през последните дни „защо съм приела да бъда издигната за евродепутат, а не гледам към кметските избори наесен?”. Отговорът ми е много кратък – От безсилие. Защото вече мафията е превзела всички институции, включително и законодателния орган. А той прокарва закони, които да узаконяват безчинствата на един малък, тесен, олигархически кръг. Нужна е спешна външна намеса, защото държавата ни загива. Тук политиците ни се интересуват как да придобият евтини апартаменти, тераси, асансьори, а не как оцеляват пенсионерите със 100 евро пенсия и сметки за ток 80 евро. Дръзнах да искам промяната на един закон, обслужващ строителната мафия и бях сготвена, а бях сготвена, защото не исках да бъда послушна!От нас зависи бъдещето ни и вярвам, че и вие не искате да бъдете послушни и ще ме подкрепите!„Опраскаха ни”, защото ние успяхме да разкрием не само измами за парцели, помещения, паркинги и изобщо всякакви имоти, а и успяхме да разкрием незаконните схеми, по които те са придобити, споделя Иванчева в друго свое интервю, предизвикало невиждана популярност. „Успяхме за много кратък период от време да актуваме 250 000 квадратни метра като общинска земя, което не е никак малко. Изчислихме, че сме заработили 175 000 000 лева в полза на общината и обществото. Тези пари са спасени от мафията. И това всъщност е една от причините, за да се разправят с нас, защото тези терени неслучайно бяха оставени без документи, просто са били подготвени в един момент да станат частни. ", "date": "2019.05.22", "title": "Десислава Иванчева: Спасихме от мафията 175 млн. лв."}
{"url": "https://offnews.bg/interviu/tatiana-doncheva-%c2%a0izborite-triabva-da-nanesat-smartonosen-udar-na-ger-703787.html", "text": "Колко силен ще е наказателният вот за ГЕРБ на евроизборите след Апартаментгейт, след ремонта на Графа, след „набитите“ имотни братовчеди на премиера Борисов, с които не си говорел от 40 години, а само си махали, г-жо Дончева, г-н Георгиев?Татяна Дончева: Никой не може да каже, защото българското общество, независимо, че се възмущава, е силно резистентно. Според мен то все още се двоуми дали истинската борба с корупцията му трябва, или само ще се възмущава, без да прави нищо.Данаил Георгиев: Не видяхме протести, както например след корупционния скандал в Австрия, където за 24 часа падна правителството. Тук години наред се случват къде-къде по-сериозни неща, но няма реакция. В България няма същата непоносимост към такъв тип злоупотреби с властта.Защо?Татяна Дончева: Това е националният чип: да се снишиш, не да премахнеш първопричината, а да се наместиш някъде в нея. Дори в Румъния има категоричен отпор срещу опита на правителството да подменя неща, които те вече смятат за постижение, за достояние в реформата на тяхната правосъдна система.Тук се счита за нормално властта да се уреди, да открадне колкото може. Дори забелязах, че когато в третия си мандат ГЕРБ започнаха да назначават и по общините, и по държавната администрация крайно неподходящи хора, които нито са учили за това, нито някога са го работили, нито могат да го свършат – никакво възмущение, никакво възмущение, напротив! Те казват: „Ми да, назначение по партийна линия е нормално. И също така е нормално щом са по партийна линия, да са хора, които нищо не разбират от това“. В крайна сметка важното е, че тези хора ще получават една заплата, защото са заслужили на управляващата партия, на която е дадена властта.Вие случайно да забелязахте, че двете големи уж партии не пуснаха на дебатите водачите на листите си? Как, ако Мария Габриел не може да се оправи с един селски дебат, ще ходи в Европарламента нещо да отстоява? Ще го отстои като пакета „Макрон“, тоест никак. Когато пакетът „Макрон“ стане почти факт, тогава ще разберем за него и ще стане ясно, че имаме еврокомисари, които нямат особен авторитет, които са една чиста декорация. Могат да се оженят успешно, но да отстояват български интереси не могат.В състояние ли са тези избори да свалят управляващите от власт?Татяна Дончева: Тези избори трябва да нанесат смъртоносен удар на ГЕРБ. Те трябва да покажат, че ГЕРБ е вече в ситуация да получава малка част от вота. Целият протестен вот трябва да бъде насочен към други формации. Трябва да има ясен знак, че ГЕРБ не е в състояние да получи дори 20%. Трябва да се смъкне дори на 15%, независимо, че те владеят инструментите за избори, защото това ще даде на обществото самочувствие, че може да подготви местните избори така, че да омете ГЕРБ.Очаквате ли това да се случи?Татяна Дончева: Няма „Очаквате ли го?“. Тук отиваме на битка и трябва да се бием за тази работа. Да се бием, защото срещу нас има мутри или хора, които са потребители на благата на мутрите. Така че ние нямаме особен избор. И вместо да седнем, да се чешем по главите и да разсъждаваме над темата дали са ни големи шансовете, или не, трябва да разберем, че нямаме избор. Просто трябва да се преборим за нашите следващи по-добри години.Премиерът Борисов обаче все повтаря, че няма да даде оставка, каквито и да са резултатите. Заради предстоящия избор на нов главен прокурор ли така здраво стиска стола си на „Дондуков“, или по други причини?Данаил Георгиев: ГЕРБ и Борисов усещат, че позицията им е силно разклатена, особено след разкритията за апартаментите, за къщите. Вчера . Борисов и ГЕРБ усещат, че има много голяма вероятност да получат недостатъчно мащабен вот. Той говори така, за да успокои партията, след като поиска толкова много оставки. Защото има недоволство и роптаене в ГЕРБ, че дават ненужно жертви и че отстъпват от позиции. Смятат, че това, което правят, е успешно и няма нужда да бъдат наказвани. Чухме какво каза и Цветанов– че няма кой да го накаже.Друга индикация за разколебаването на ГЕРБ е, че за пръв път участват в коалиция в избори. Прибегнаха до съюзяване със СДС, след това приобщиха земеделците, Гергьовден, Български демократически форум – една палитра от партии. Това говори, че усещат кризата и се стремят да избегнат негативния резултат.Има много хора, които са силно, искрено възмутени от начина, по който ГЕРБ управляват и от това, което излиза наяве пред очите им. Работата на гражданите е да намерят подходящата форма да изразят недоволството си, да гласуват различно и да не подкрепят ГЕРБ.През последните десетина дни президентът Румен Радев изведе пред обществото темата за предстоящия избор на главен прокурор чрез консултациите, които започна. Какъв е смисълът от тях при липсата на промени в конституцията? Не е ли ясно по презумпция, че безконтролната много голяма власт би могла да разврати всеки потенциален нов главен прокурор?Татяна Дончева: Очевидно не е ясно, че безконтролната власт може да разврати всеки. Особено може да разврати хора, които са дошли на власт, за да крадат. Даже няма нужда те да бъдат „развращавани“. Те са си така по начало, така са си сложени.Дали и как трябва да се проведат консултации и разговори, да се направи избор на личности е тактически въпрос, в който се иска много голямо политическо умение. Дали хората, които трябва да направят съответните действия, могат да ги направят добре, това е проблематично, но ние сме зависими от картотекирането на политическите състезатели. Няма как да си вземете играчи, които не са в картотеката. Тези са играчите в картотеката.Не знам защо се пропусна обстоятелството, че тази седмица Цацаров взе главата на заместничката си, много малко хора проследяват тези събития. Не знам дали е вярно, че тя е била заподозряна във връзки с президентския кръг. Аз обаче не знам защо президентският кръг се е насочил да пита първо досегашния главен прокурор как да се реформира прокуратурата и кой да бъде приемникът му. Това е важен въпрос и не може той да се преговаря просто пиарски. А това, което се случва, прилича много на пиарско упражнение, без да е ясно какъв резултат се цели.Сотир Цацаров имаше много възможности в годините да каже какви са неговите възгледи. Те са за запазване на статуквото като уредба, като начин на работа. Сотир Цацаров е излъчил много хора във времето както за свои заместници, така и за ръководители на ключовите прокуратури, така и за членове на Висшия съдебен съвет и неговият критерий е известен. Ако президентът смята, че този критерий е убедителен и общественополезен, той може да продължи с тези упражнения.Данаил Георгиев: Не са вредни такива консултации, не са и съвсем извън правомощията на президента. Разбира се, той няма конституционна роля в процедурата по избора на нов главен прокурор, но когато издигнахме кандидат за президент през 2016 г., настоявахме да имаме компетентен и достатъчно добре подготвен политически президент, който да уплътни ролята и правомощията на президента именно за да е в състояние да предизвика обществена дискусия, да подбуди определени настроения в обществото, да насочи процедурата и очакванията на хората в определена посока. Дали това ще се случи сега? Силно съм скептичен, още повече, че той започна с изслушване на настоящия главен прокурор.Предстои и избор на европейски главен прокурор. Не са ли прекомерни очакванията ни към Лаура Кьовеши, както навремето бяха към ЕС? Гледахме Съюза като на панацея срещу бедността и останалите ни проблеми и сега мнозина са разочаровани. Не виждаме ли и в безкомпромисната румънка панацея срещу алчни и корумпирани български политици?Татяна Дончева: Споделям Вашия скептицизъм. Първо, Европейската народна партия (ЕНП) и присъдружните ѝ партии, които управляваха в последните години много страни от Европа, са обрасли в схеми за разпределяне на евросредства и за тяхното комбиране, връщане, преразпределяне и т.н. Тези хора трябва да направят избора за европейски главен прокурор. Хубаво е Европейската народна партия да бъде по-зле представена в новия Европейски парламент и това също трябва да се има предвид от нашите гласоподаватели. Колкото по-малка е тежестта на Европейската народна партия, толкова по-голям е шансът да се разкъсат тези бизнес комбинации и толкова по-невъзможно е изборът на европейски главен прокурор да зависи от тях.Няма как не Лаура Кьовеши, който и да е да тръгне срещу управляващата Европейската комисия партия и да започне да им разваля схемите. Те ще си предпочетат един французин, който е по-обран и по-безконфликтен.Слушах миналия ден министъра на правосъдието на Румъния, който говореше с факти и разкрития. За тези факти и разкрития не се говори, а те също трябва да бъдат взети предвид, една комбинация между прокуратурата и специалните служби. Делата са минали на високите нива на румънската съдебна система, но аз съм много любопитна, когато бъдат поставени в Страсбург, как Страсбург и съдиите там ще коментират законосъобразността.Дори в човешкото развитие на хората има стъпала, които се оказват невъзможни за прескачане. Има много добри районни прокурори, които ако ги сложиш като окръжни, не стоят добре. Има хора, които на национално ниво изглеждат добре и убедително, но на още по-голямото ниво можеш лесно да ги захлупиш. И въпреки всичко смятам, че изборът на Кьовеши ще изразява желанието на европейските граждани да могат да сложат малко повече ред в раздаването и харченето на европари по по-разумен начин.Ние, „Движение 21“, имаме и някои други предложения във връзка с работата на Европарламента. Смятаме, че той също трябва да се сдобие със законодателна инициатива и с по-големи от досегашните възможности за контрол върху Еврокомисията, защото когато Еврокомисията е безконтролна, тя много по-лесно може да прави такива схеми, каквито правеше досега.Нещата трябва да се комбинират - Лаура Кьовеши да се гледа като възможност, а не като панацея и да е ясно, че изборът ѝ за главен прокурор и натоварването ѝ с функции по контрола на европарите ще трябва да бъде използван и от нас в реформата на нашата прокуратура и правосъдна система, защото това ще даде възможност да се направи проблемен чадърът, който нашата прокуратура слага върху представители на управляващите, и то върху ключовите представители. Гледам на избора на Кьовеши като възможност, без да е панацея и без да отменя нашите задължения.Когато говорим за злоупотреби с европейски средства, като че ли у нас те са първото, с което вече свързваме Европейския съюз - с разпределяне на европари между партийни бизнес кръгове. Не ни ли тика всичко това към същата тенденция, която се вижда в западноевропейски страни, а именно – към зоната на евроскептицизма?Татяна Дончева: Тика ни и ни тика поведението на двете големи европейски семейства – Партията на европейските социалисти и Европейската народна партия. Не можеш да разбереш кой член на тази Европейска народна партия поради какво се явява консерватор, поради какво се явява член и на какъв принцип е всичко това, с какви консервативни ценности някой го свързва. По-скоро ги свързват с това: „Абе те са народни хора и давай, давай всички там да членуват“.Партията на европейските социалисти – ние сме забравили, но хайде да припомним с днешна дата – имаше същите практики. По времето на тройната коалиция „Сименс“ получи поръчки за над 1 милиард. Изпълнителен директор на „Сименс“ беше съпругата на Ханес Свобода – виден деец на Партията на европейските социалисти – и, общо взето, се пита в задачата ПЕС и ЕНП по какво се различават като практика? По лозунгите, които рецитират? Те са съвсем недостатъчни за европейските граждани и с нищо не допринасят европейските граждани да добруват, независимо дали са австрийци, французи или българи.Очевидно двете големи европейски „семейства“ трябва да бъдат отстранени от възможността така грубо да разпределят баницата. И затова навсякъде по Европа се създават и развиват тъй наречени „извънсистемни“ партии. Имаше години, когато това се възприемаше като ерес едва ли не, но в това няма нищо лошо. Знаете, че такава партия дойде на власт в Гърция и тя съвсем няма волунтаристични решения или странности. Знаете, че такива партии имат влияние в Италия, в Испания и в скандинавските страни. Смятаме, че присъствието на такива формации от цяла Европа ще бъде засилено в новия състав на Европарламента и ще трябва да има ново прегрупиране в Европейския парламент, нови групи партии с подобни възгледи, преформулиране на цели, преформулиране даже на това какво е ляво и какво е дясно, защото сега някак си по дефиниция се подразбирало, че Партията на европейските социалисти била лява, защото рецитира леви лозунги, а Европейската народна партия била дясна, защото са се записали под тази табела. А там се виждат само едни корупционни практики.Всичко се свежда до парите.Татяна Дончева: Да. Всичко това трябва да намери отражение и тук, така че аз бих използвала въпроса Ви, за да обясня на нашите граждани, че трябва да гласуват по-смело, за хора и формации, които им харесват, които им се виждат надеждни, за независими кандидати, за други кандидати, които смятат за близки до себе си. Само да не правят това на инат, защото инатът не води до нищо. Да извадим Иванчева от затвора и да я пратим в Европарламента напук. На кого напук, освен на самите себе си? Има сериозни хора, нека ги разгледат, нека да видят биографиите им, нека да видят възможностите им, нека да видят опита им, възгледите им. Смятам, че това ще бъде къде-къде по-полезно. И най-вече анти ГЕРБ.Данаил Георгиев: Аз виждам разлика в причините за евроскептицизма в западноевропейските държави и у нас. При нас ги описахте много точно – че Европейският съюз е източник на средства, които развращават властта и са причина за корупция и злоупотреби. Докато в Западна Европа слабо забелязват Европейския съюз. Те имат благоденстващи икономики и добър жизнен стандарт. При тях недоволството идва от това, че заради ЕС се налага да приемат трудови мигранти; бежанци; хора от други страни, които са чужди на тяхната култура; хора, които според тях им вземат работните места, източват социалните системи. Също така се налага да търпят държави от Източна Европа, които крадат техните пари, злоупотребяват с европейски средства и заради това е настояването България и държави от нашия сой да са извън Шенген, да се развиват проекти като пакета „Макрон“ за мобилност и социална защита. В една Германия или Франция например хората наказват своите правителства, че са прекалено щедри в европейската си политика. Тук, в България, би следвало да накажем управлението за това, че използва не по предназначение европейските средства и се облагодетелства, вместо да има реална полза за регионите, за фирмите, за предприятията, за хората като цяло.Какви биха били приоритетите Ви, г-н Георгиев, в Европейския парламент и как се отстоява български национален интерес със 17 български евродепутати при общо 705? Данаил Георгиев: Тази бройка реално отразява тежестта на България като население, като пропорция спрямо другите страни. Нашата роля е да защитим интереса на гражданите, затова настояваме Европейският парламент да получи повече правомощия при взимането на решения, да има законодателна инициатива, повече парламентарен контрол върху Европейската комисия, така щото съществените решения в ЕС да не се заключават в Съвета на ЕС, където държавните и правителствените ръководители при закрити врата, често без да се отчита интересът на гражданите, решават и за пакетите за социална защита, и за протекционистичните мерки, и за квотите за бежанци и мигранти.Много по-важно е органът, който е избран демократично от хората, чрез преки избори, да получи възможността да взима съществените решения в Европейския съюз. И там, при избора на компетентни и достатъчно подготвени и ориентирани в работата на Европейския парламент и на европейските институции като цяло, да могат успешно да търсят партньорства, общи интереси със страни със сходни проблеми, със сходна нагласа на хората, страни от нашия регион – Румъния, Чехия, Унгария, Словакия. По различни въпроси може да формираме тематични коалиции и така да се увеличи значително броя на евродепутатите, които биха гласували „за“ при вземането на определени решения.", "date": "2019.05.22", "title": "Татяна Дончева: Изборите трябва да нанесат смъртоносен удар на ГЕРБ"}
{"url": "https://offnews.bg/sviat/putin-razgovaria-po-telefona-s-merkel-i-makron-za-ukrajna-sled-smianat-703768.html", "text": "Руският президент Владимир Путин разговаря по телефона снощи с германския канцлер Ангела Меркел и френския президент Еманюел Макрон. Тримата са разговаряли за ситуацията в Украйна след встъпването в длъжност на новия президент Владимир Зеленски. \"Обсъдена е ситуацията около вътрешнополитическата криза в Украйна с оглед на провала на политиката на администрацията на Петро Порошенко и смяната на държавното ръководство в Киев. Изразено е общо мнение за липсата на алтернатива на Минските споразумения от 2015 г. като основа за мирното регулиране на конфликта\", съобщават от Кремъл, цитирани от ТАСС.\"Президентът на Русия отново е напомнил за приоритета за влизане в сила на закона за особения статут на Донецка и Луганска области, който да стане с постоянен характер, амнистия, оттегляне на силите на съгласуваните участъци от линията на съприкосновение, както и стъпки за пряк диалог на Киев с Донецк и Луганск\", допълват оттам. Путин е изразил и недоумение от отказа на редица страни да обсъдят в Съвета за сигурност на ООН приетия в Украйна закон, с който се засилва употребата на украинския език в държавната администрация и медиите. По думите му този закон противоречи на конституцията на Украйна, на Минските споразумения и международните задължения на Киев за защита на националните езици на малцинствата. Путин, Меркел и Макрон са потвърдили готовността си за по-нататъшно икономическо сътрудничество с Иран и са отбелязали важността на запазването на ядреното споразумение. ", "date": "2019.05.22", "title": "Путин разговаря по телефона с Меркел и Макрон за Украйна след смяната на президента"}
{"url": "https://offnews.bg/drugi/buntarkite-stoevi-zaplasheni-sas-spirane-na-pravata-za-2-godini-703795.html", "text": "Спортният директор на Българската федерация по бадминтон Орлин Цветанов заяви, че действията на Габриела и Стефани Стоеви може да има много сериозни последствия за тях.Сестрите Стоеви, европейски шампионки на двойки от миналата година, излязоха с обръщение във Фейсбук вчера, в което се казва, че няма повече да играят за България заради лошо отношение към тях от страна на Българската федерация по бадминтон и проблеми с финансирането на подготовката им.\"Цялата ситуация е много неприятна, но за мен това е ритуално самоубийство. Тези момичета са лицето на нашия спорт. За последните четири години аз лично нямам спомен да е имало лошо отношение към тях от страна на Българската федерация. Всичко, което казаха за пари, не е вярно. Аз исках да им наложим наказания, когато отказаха да играят за България още в края на миналата година, но президентът (Володя Златев) не ме подкрепи, защото се бореше да ги запази\", коментира Цветанов.Той обясни, че безпроблемната натурализация може да стане само с разрешение на Българската федерация.\"Те имат договори с Българската федерация и това, че отказват да играят в националния отбор е достатъчно основание да ги накажем с лишаване от състезателни права за 2 години, например. Ако го направим, това на практика ще сложи край на кариерата им, защото след толкова дълга пауза без състезателни мачове, те много трудно ще успеят да си върнат нивото\", каза Цветанов.Володя Златев подчерта, че винаги се е отнасял с респект и уважение към сестрите.\"Единствените ми чувства към тях са респект и уважение. Желая те да продължат да играят за България. За мен беше шок това, което са публикували. Те са лицето на Българската федерация по бадминтон и в последните години основната част от финансирането е насочено към тях. Адмирирам проверката на министерството. Предоставили сме всички банкови извлечения за преведените към тях средства за подготовка, за възстановяване, за участие в международни турнири. Отделно от това те, както и техният треньор, получават и по 900 лева всеки месец от федерацията. Направили сме всичко възможно да ги обезпечим, а отделените средства дори надвишават предвидените за тях\", каза Златев.\"Все още нямаме нищо писмено и официално от тях. Имаме само едно изявление във Фейсбук, в което казват, че не искат да играят повече за България. Не знам какво точно планират, но аз първоначално си помислих, че слагат край на кариерата си. Все пак те могат да участват в международни турнири само със заявка от Българската федерация. Ако не играят за България, не знам как може това да се получи.Има индикации, че те ще станат французойки. Според правилника това може да стане след 3-годишен период след последното им участие за националния отбор на България т.е. след март 2021 година. Но това съвпада с началото на олимпийския цикъл за Париж 2024\", допълни той.\"Държавата е инвестирала хиляди в тях. Административната функция сега е на Министерството на спорта. Трябва да се помисли, дали да не се иска някаква компенсация от държавата, за която те ще играят в последствие. Трябва да търси някаква справедливост\", каза още Златев.Националната треньорка и бивша първа ракета на страната Петя Неделчева също е разочарована от поведението на сестри Стоеви.\"За състезателите от национален отбор беше много обидно да бъдат наричани от тях туристи. Те тренираха с нас и ние им помагахме, а срещаме подобно отношение. Да, те са лицето на нашия спорт сега, но не трябва да забравят кои са били преди тях. С тях не започва бадминтона в България и няма да свърши с тях. Българската федерация е инвестирала много в тях за последните десет години. Ако са решили да напускат България и националния отбор, никой не може да ги спре. Но те са получили 100 процента подкрепа от федерацията и цялото им поведение е една неблагодарност\", категорична е Неделчева.", "date": "2019.05.22", "title": "Бунтарките Стоеви заплашени със спиране на правата за 2 години"}
{"url": "https://offnews.bg/obshtestvo/toplo-no-v-iztochna-balgaria-pak-shte-sa-neobhodimi-chadari-703745.html", "text": "Преди обяд днес ще е слънчево, но след пладне ще има временни увеличения на облачността. На отделни места в Източна България и планинските райони ще превали краткотраен дъжд, показва прогнозата за времето на НИМХ.Ще духа слаб до умерен западен вятър. Максималните температури ще са между 23 и 28 градуса.Атмосферното налягане ще се задържи по-ниско от средното за месеца.В планините ще е слънчево. След обяд ще се развива купеста и купесто-дъждовна облачност и на места ще превали краткотраен дъжд, възможно е и да прегърми. Ще духа умерен, по високите и открити части - силен западен вятър.Максималната температура на височина 1200 метра ще е около 17 градуса, на 2000 метра - около 10 градуса.", "date": "2019.05.22", "title": "Топло, но в Източна България пак ще са необходими чадъри"}
{"url": "https://offnews.bg/ikonomika/tcipras-i-borisov-davat-start-na-stroitelstvoto-na-gazovata-vrazka-703746.html", "text": "Министър-председателят Бойко Борисов и гръцкият премиер Алексис Ципрас дават началото на изграждането на междусистемната газова връзка между България и Гърция.Церемонията за старта на строителните дейности по проекта ще започне в 11.30 часа в сряда до с.Кирково, на пътя преди ГКПП Маказа.Двамата премиери ще проведат и среща на четири очи, в която ще обсъдят сътрудничеството между България и Гърция, както и енергийната, инфраструктурната и транспортната свързаност в региона на Балканите.Интерконекторът между България и Гърция е един от приоритетните проекти за сигурност и конкурентоспособност на енергийния пазар в Европейския съюз. Той е изключително важен и от гледна точка осигуряване на диверсификация на източниците и доставките на газ за България и региона на Югоизточна Европа, посочват от пресслужбата на Министерския съвет.Междусистемната газова връзка ще доведе до реално разнообразяване на източниците на природен газ - чрез него ще получаваме азербайджански природен газ от Трансадриатическия газопровод, освен това през интерконектора България ще може да получава доставки и през терминала на Александруполис за втечнен природен газ от САЩ, Катар, Алжир, Израел, Египет и други.Газовата връзка между България и Гърция е с дължина 182 км, от които 150 км са на българска територия. Тя започва от Комотини, Гърция и се свързва с българската газопреносна система на Стара Загора. Техническият капацитет е от 3 до 5 млрд. куб.м. Общата стойност на проекта е 220 млн. евро.", "date": "2019.05.22", "title": "Ципрас и Борисов дават старт на строителството на газовата връзка"}
{"url": "https://offnews.bg/analizi-i-komentari/trend-gerb-se-posavze-sled-apartamentgejt-vodi-s-1-1-pred-bsp-703749.html", "text": "16 на сто от всички избиратели в България все още не са решили за кого ще гласуват. Малко над една трета (35%) пък са избрали кого да подкрепят още преди кампанията, а 9% са взели решение след старта й. 30% пък ще се възползват от правото си на преференция, докато 39% няма да го направят, показват данните от проучване на Тренд*. На интервюираните лица е предоставен списък с всички кандидати с имената и подредбата им според регистрацията в ЦИК, като сред тях да посочат своето предпочитание. Процентното разпределение е сред гласуващите.След имиджовата щета, която ГЕРБ претърпя от скандалите около апартаментите и къщите, основната управляваща партия успява да се стабилизира в рамките на кампанията. Възстановяването е минимално, но все пак достатъчно, за да получат лека преднина пред БСП, като разликата през този месец между двете основни партии е в рамките на 1.1%.ДПС твърдо запазва третата си позиция с 12.8%.ВМРО остава на четвърта позиция, точно на ръба на бариерата за да изпрати депутат в Европейския парламент (5.8%). „Воля“ успява да покачи своя резултат в рамките на кампанията до 4,8% от гласуващите.Обединението „Демократична България“ не успява да реализира ръст в последните месеци и остава с 4.2% подкрепа сред гласуващите и с малки шансове да изпрати евродепутат.По-надолу в подреждането остават „Коалиция за България“ (2.4%), „Атака“ (2%), Патриоти за Валери Симеонов (1.3%) и Възраждане (1.2%).", "date": "2019.05.22", "title": "Тренд: ГЕРБ се посъвзе след апартаментгейт, води с 1,1% пред БСП"}
{"url": "https://offnews.bg/nashite-avtori/ako-kiril-i-metodij-biaha-polititci-703731.html", "text": "Ако Кирил и Методий бяха политици, нямаше да разполагаме с азбука, а с доклад за това кога се предвижда написването на азбука. След което щяха да поваканцуват малко.Щяха да обявят обществена поръчка за написването на азбуката. Поръчката щеше да я спечели някой техен роднина, най-вероятно неграмотен. После щяха да отидат в командировка на Сейшелите за да обменят опит и други работи с манекенки.Азбуката по проект щеше да бъде от тридесет букви, но впоследствие с няколко анекса буквите ще бъдат сведени до седем. Кои точно – също ще се реши на закрито заседание също с анекс.Докато се одобряват буквите на първото заседание, ще се откраднат съгласните ( за какво иначе са съгласни), а после и гласните. Накрая ще остане само ер малък.На мястото на липсващите букви ще се викне фирма, която да запълни липсите с асфалт.Ще се проведе разяснително-пропагандна кампания, че намаляване броя на буквите е в полза на обикновените хора. Да не се затормозяват с изучаването на много букви. Проектът ще бъде стикован (каква хубава дума ) с министерството на образованието.Буквите Д и П ще бъдат заменени с Кой?ББ ще се изписва с една буква. Освен главно и малко Б ще има и „най-главно Б“.Ще се създаде отделно министерство на буквите. Минимум петстотин служители от калинка нагоре. Минимум два бона заплата на всяка калинка, а на скакалците по четири.Създаването на азбука ще се обвърже с НПО-та, които защитават правата. Да се отпечатат брошури, че всички букви са равни и поради тази причина трябва да се изговарят и пишат по един и същи начин („най-главно Б“ прави изключение. То няма да се пише а директно да се богоговее). Задължително да се въведе изписването на буквите и в розово, защото „черно на бяло“ звучи нелиберално, расистко и хомофобско.Ще се направи фестивал на буквите. Да се повикат деца от читалищата, да пеят песни във възхвала на буквите за без пари. Да се поканят изпълнители, балет и водещи. Веско Маринов да напише песен в стил „нашата полиция ни пази“ ама не за полицията, ами за буквите. Някой комик да направи някоя смешка с „ер малък“ и „ер голям“.", "date": "2019.05.22", "title": "Ако Кирил и Методий бяха политици"}
{"url": "https://offnews.bg/politika/nastimir-ananiev-i-mladi-i-vazrastni-shte-podkrepiat-volt-zashtoto-703750.html", "text": "Младите, но и възрастните ще подкрепят Волт на изборите, защото се чувстват европейци. Последните проучвания показват, че майките, бащите, бабите и дядовците се доверяват все повече на младежите, които ще ни подкрепят, тъй като осъзнават какво се случва по света и у нас. От една страна възрастните са обидени и гневни на досегашната политическа класа, а от друга се доверяват на децата си, които припознават Волт като свой избор и алтернатива на досегашното управление. Това заяви водачът на листата на Волт – Настимир Ананиев, пред БНТ.Той посочи, че това е първата общоевропейска партия в България, която има представителство и в останалите държави от континента и ще се яви в 8 европейски страни на предстоящите избори - България, Германия, Холандия, Испания, Швеция, Белгия, Люксембург и Великобритания (в Лондон). Целта им е да бъдат нов импулс в правенето на политика.По думите му Брекзит е разклатил Европа и е показал, че има нужда от реформи. Федерална Европа обаче е начинът да се превърнем в глобален играч, който се противопоставя на САЩ, Русия и Китай. Това включва обща външна политика и армия, която да защитава границите на съюза.Той обясни, че целта на първата общоевропейска партия Волт е да сформира своя собствена група в парламента, за което са нужни 25 депутати от 7 държави.Според него пакетът „Мобилност“ на френския президент Еманюел Макрон има много добри идеи, но в него са скрити лобистки текстове. Планът обаче показа на българите, че нямаме лоби в Европарламента и резонният въпрос е какво правят нашите депутати там последните 12 години!Настимир Ананиев недоумява как националистите от ВМРО, НФСб и Атака обикалят телевизиите и се представят за опозиция, след като са повече от 2 години на власт и забравиха обещанията за 300 лв. минимална пенсия. Смята за неприемливо и партньорството на Веселин Марешки с крайнодясната френска лидерка Марин Льо Пен, която в миналото се е изказвала отрицателно за България и българите.По думите му листата на Европейска партия Волт е уникална по няколко причини. В нея се редуват мъж – жена от първото до последното място. По този начин се дава шанс на повече дами да участват в политиката. Освен това исторически и за първи път сред кандидатите е включен чужденец – холандецът Дани Ван Сантен, който от 3 години живее и работи в София, а съвсем скоро ще се ожени за българската си приятелка.", "date": "2019.05.22", "title": "Настимир Ананиев: И млади, и възрастни ще подкрепят Волт, защото се чувстват европейци"}
{"url": "https://offnews.bg/obshtestvo/chisto-noviat-bulevard-na-varna-propadna-703753.html", "text": "Проливният дъжд във Варна снощи наводни част от надлезното кръгово кръстовище до Гранд мол над новия варненски булевард \"Васил Левски\", срутил се е тротоар, показват снимки в социалните медии. Според очевидци на второто ниво на кръстовището на булевардите \"Васил Левски\" и \"Владислав Варненчик\" се е образувала дупка.Водата се е изсипала като водопад върху новия път. Булевард “Васил Левски“ бе пуснат за движение малко преди Великден от премиера Бойко Борисов, но все още няма акт 16. Строителството струваше около 113 милиона лева.  В официално съобщение на община Варна се казва: \"След проливния дъжд и градушка кметът Иван Портних и екип от общината направиха проверка на уличната инфраструктура. По трасето на бул. \"Васил Левски\", който все още не евъведен в експлоатация, проблеми няма, такива обаче са установени по някои от прилежащите пътни артерии. На кръговото с бул. \"Владислав Варненчик\", в близост до недовършено укрепване на канал за подземни комуникации, е подкопан стълб от уличното осветление\". ", "date": "2019.05.22", "title": "Чисто новият булевард на Варна пропадна"}
{"url": "https://offnews.bg/obshtestvo/za-ili-protiv-direktivata-za-rezervatcionnite-danni-na-aviopatnitcite-703771.html", "text": "Целта на поредицата \"За или Против решенията на ЕП\" е да запознае читателите с важните решения на Европейския парламент. Тя е част от проекта „Фестивал на идеите за ЕС\", осъществяван от Център за култура и дебат „Червената къща\" в партньорство с европейската мрежа от дебатни центрове Time to talk и Център за либерални стратегии, с финансовата подкрепа на Европейския парламент и с медийната подкрепа на Offnews.bg и Mediapool.bg.Гласувайте в анкетата и научете повече за решението на ЕП в текста на сайта на проекта:", "date": "2019.05.22", "title": "За или против директивата за резервационните данни на авиопътниците?"}
{"url": "https://offnews.bg/tenis/grigor-predi-rolan-garos-opitvam-novi-neshta-na-korta-703752.html", "text": "Най-добрият ни тенисист Григор Димитров заяви, че е в добро настроение след последната седмица, определяйки я като прекрасна. Макар да отпадана в първи кръг за трети пореден път, хасковлията е уверен, че на предстоящия \"Ролан Гарос\" ще се представи по-добре.28-годишният българин отстъпи на 84-ия в света Федерико Делбонис в първия кръг на основната схема от турнира в Женева. В момента той прави първите си стъпки след треньорската смяна и влизането на Радек Щепанек в екипа му.\"Тази седмица бях фокусиран повече върху играта си, а не чак толкова към резултатите. Опитвам нови неща, различни позиции на корта, разнообразна игра и просто опитвам да се насоча към различен план за игра\", каза Димитров, цитиран от \"Дневник\".\"Трябва да призная, че първият сет беше наистина добър. Бях много, много щастлив от начина, по който успях да действам. И, разбира се, във втория и третия сет определено не правех нещата така, както в първия\".\"За мен, е положително, да бъда честен. Тази седмица беше прекрасна. Всеки ден тренирах без да почивам\", добави Димитров и каза, че вниманието му вече е насочено към \"Ролан Гарос\".", "date": "2019.05.22", "title": "Григор преди \"Ролан Гарос\": Опитвам нови неща на корта"}
{"url": "https://offnews.bg/kultura/orden-stara-planina-za-vasil-mihajlov-irinej-konstantinov-hristo-m-703757.html", "text": "Правителството предлага на Президента на Република България да награди режисьора Васил Михайлов и актьора Ириней Константинов с орден „Стара Планина“ - първа степен за изключително големите им заслуги в областта на културата и изкуството. За удостояване с ордена първа степен са предложени още дългогодишният председател на федерацията по вдигане на тежести Христо Мерзанов и журналистът Дончо Папазов.Васил Михайлов е български театрален и филмов актьор. Превъплащава се в повече от 200 роли, като най-голяма популярност му носи изпълнението на ролята на Петко Войвода в телевизионния сериал „Капитан Петко войвода“. Носител е на множество български и чуждестранни награди, сред които: „Златен век“ – огърлие на Министерство на културата, „Награда за мъжка роля“ – във филма „Герловска история“ на Х фестивал на българския филм – (Варна, 1971 г.) и др.Ириней Константинов е български актьор. Играл е на сцената на Драматичен театър „Стоян Бъчваров“- Варна, на театър „Сълза и смях“, а от 1984 г. играе в театър „София“. Има многократни участия в радио-театъра, литературни предавания на БНР и телевизионния театър. Носител е на „Награда за актьорско майсторство“ (Варна, 1975), Литературна награда на гр. Варна и др.Христо Меранзов е предложен за ордена за изключителните му заслуги в спорта. Той е дългогодишен зам.-председател и председател на Българската федерация по вдигане на тежести, а от 1976 до 1992 г. е член на борда и вицепрезидент на Международната федерация по вдигане на тежести. Като зам.-председател на БСФС Христо Меранзов ръководи подготовката за олимпиадата в Токио през 1964 г., а след това води цялостната спортно-учебна дейност на Съюза. В това си качество той разработва проекти за изграждане на национални системи за олимпийска подготовка, за детско-юношески спорт, за центрове за високо спортно майсторство в страната, за научно-приложна дейност в спорта и ръководи тяхното внедряване. Помагал е и за разкриване на спортни школи при построяването на стадиона и залите по борба в Община Харманли.Христо Меранзов е автор на десетки книги, монографии, статии и др., между които: „За славата на спорта и честта на родината“ (1974 г.), „Система за олимпийска подготовка“ (1976 г.), „Анализ на програмата и участието на България на олимпийските игри“ (1980 г.), „Българският спорт“ (2008 г.), „Златният век на българския спорт“, (2012 г.), „Да върнем спорта на обществото“ (2013 г.), „Българският олимпийски спорт - възход и падение“ (2017 г.).Удостоен с най-високите отличия и звания от БСФС и от Международната федерация по вдигане на тежести и с почетен знак от ФИЛА (Международната федерация по борба). През 2017 е удостоен със званието „Почетен гражданин на Харманли“.Дончо Папазов е предложен за най-високото държавно отличие за изключително големите му заслуги в областта на спорта, науката и журналистиката.Папазов работи над 20 години като журналист в Българската национална телевизия. Депутат в 36-то Народно събрание и заместник-председател на Съюза на българските журналисти (1993-95 г.). През 2000 г. е експерт в Националния съвет за радио и телевизия. Рекордьор по гмуркане и участник в леководолазни археологически експедиции. Ръководител е на програмата „Планктон“ (1970-1982 г.), провеждана под егидата на Междуправителствената комисия по океанография на ЮНЕСКО, Българска академия на науките и вестник „Орбита“. Програмата продължава 12 години и преминава през 5 етапа: престой с рибарска лодка в Бургаски залив; прекосяване на Черно море с корабна спасителна лодка с платно; прекосяване на Атлантическия океан и на Пасифика със спасителна лодка с платна, обиколка на света с яхтата Тивия.Дончо Папазов е автор на четири книги, описващи морските приключения, преведени на пет езика: „С 'Джу' през Атлантика“ (1975 г.), „С 'Джу' през Пасифика“ (1977 г.), „С Яна около света“ (1985 г.), „Невъзможният път“ (1994 г.). През 1977 г. Папазов е удостоен с орден „Народна република България“, I степен.", "date": "2019.05.22", "title": "Орден 'Стара планина' за Васил Михайлов, Ириней Константинов, Христо Мерзанов и Дончо Папазов"}
{"url": "https://offnews.bg/obshtestvo/za-ili-protiv-otvariane-na-pazara-za-elektronni-platezhni-uslugi-703770.html", "text": "Целта на поредицата \"За или Против решенията на ЕП\" е да запознае читателите с важните решения на Европейския парламент. Тя е част от проекта „Фестивал на идеите за ЕС\" , осъществяван от Център за култура и дебат „Червената къща\" в партньорство с европейската мрежа от дебатни центрове Time to talk и Център за либерални стратегии, с финансовата подкрепа на Европейския парламент и с медийната подкрепа на Offnews.bg и Mediapool.bg.Гласувайте в анкетата и научете повече за решението на ЕП в текста на сайта на проекта:", "date": "2019.05.22", "title": "За или против отваряне на пазара за електронни платежни услуги?"}
{"url": "https://offnews.bg/politika/ninova-evropa-e-vazmozhnost-za-po-visok-standart-na-zhivot-no-ot-nas-703756.html", "text": "Европа е възможност за по-висок стандарт на живот, на свободно движение на хора, за свободна търговия, за по-високи доходи. От нас зависи дали тази възможност ще стане реалност.Това заяви председателя на БСП Корнелия Нинова по Нова телевизия. Според нея минималната работна заплата трябва да бъде 660 лв. – 60% от средната и за този принцип на изчисляване настоява БСП. „Управляващите казват, че 6400 лв за дете не е възможно. Това е изпълнимо и струва 30 млн. лв. годишно“, подчерта тя. Нинова попита дали българската държава, при бюджета, който има, при тази гигантска корупция и изтичане на средства в сивия сектор, няма 30 млн. да помогне на младите семейства. „Въпрос на приоритети – да строят пътища, които на другия ден са пропаднали, или да се помогне на младите семейства?“, продължи с въпросите тя. Нинова не отрече, че инфраструктурата е важна, но трябва да се строи качествено.Председателят на БСП подчерта, че за 10 години българите са намалели с 603 000. „Падаме в класацията за доходи и ставаме все по-бедната държава в Европа. Ние сме най-корумпираната и с най-малко свобода на словото. Каквито и ПР-акции да разиграват управляващите пред изборите, фактите са факти - големите проблеми са в бедността, неравенствата и липсата на върховенство на закона“, каза още тя. Нинова заяви, че вчера еврокомисарят по правосъдие Вера Юрова, за пореден път, опроверга Борисов. „Тя е казала, че няма да ни свалят механизма за наблюдение, защото съдебната система не е независима. Няма да ни приемат в Шенген, както обеща г-н Юнкер, и това го казват партньорите на Борисов“, допълни Нинова.По повод думите на премиера, че БСП готви предизборен скандал, тя коментира: „Борисов се притеснява от евентуална загуба и търси предварително оправдание за това в измислени сценарии. Имаме много сигнали за натиск, използване на страх, на службите на МВР и ще огласим конкретни случаи. Ще сигнализираме нашите органи и европейските посланици“, каза още тя. Нинова заяви, че БСП държи на абсолютно демократични и прозрачни избори. „Ангажирани сме да правим паралелно преброяване. БСП иска да спечели тези избори и работи за това“, категорична е председателят на БСП. Корнелия Нинова посочи, че в Австрия за една оставка за корупция, премиерът е поискал предсрочни избори. „Тук имаме 7 оставки за съмнения за корупция, за 2 години. Не изглежда морален акт, когато министър подава оставка за трагедията в Своге, а става зам.-министър. Другият министър подава оставка за Своге и става представител в Черноморска банка. Това е прикриване на следите и цинизъм. А семействата на загиналите получават по 10 лв. Това не е неравенство, това е пропаст“, категорична е тя.По повод сделката за „Техноимпекс“, Нинова обясни, че тя е проверявана 4 пъти и всички документи опровергават информацията на Антон Тодоров. Председателят на БСП е завела дело за всички лъжи и го е спечелила. \"В решението пише, че никога не е съм била в СДС, че не съм излъгала за нищо, което съм казала и за \"Техноимпекс\", и по други фалшиви новини. Г-н Борисов трябва да ми плати разноските по делото. Да пускат колкото искат фалшиви новини. Единственият начин да има ред в държавата и да има върховенство на закона е да се заведе дело, да ги осъдим и да го оповестим. Всички друго е принизяване на политиката“, каза още тя. Според нея хората ги интересува друго – защо пенсията им е 200 лв, защо нямат болница, където да отидат да се лекуват, и очакват от политиците да им кажат как ще се промени това.„Не вярвам нито за секунда на КОНПИ. Самата антикорупционната комисия беше порочно създадена. Не може г-н Цветанов да назначи Пламен Георгиев за председател и да очакваме той да се произнесе за апартамента с асансьора. Вече месец и половина не казват дали Цветанов е в конфликт на интереси“, каза още Нинова. Според нея не може да се вярва на орган, на който председателят и зам.-председателят имат проблеми с тераси. „Тези хора ще разследват офшорките“, допълни тя. Нинова припомни, че БСП е предложила алтернатива и тази комисия да се сформира по различен начин. „Вярвам и на Европейската прокуратура. Много искам да се оглави от г-жа Кьовеши, за да се разгледат обективно злоупотребите с европейски средства“, каза още тя. Нинова показа 7 източника на информация, че правителството е гласувало против тази кандидатура. „Страх ги е, че може да има справедливост, да има разследвания и те да доведат до справедлив резултат“, уточни тя.Нинова подчерта, че БСП е единствената партия, която не отрича грешките през годините и иска промяна на модела.„Поканиха ни да станем част от статуквото, но ние отказахме. 3 години ги отхвърляхме и си изядохме боя заради това. Твърдо решени сме, че ще се разграничим от това статукво“, категорична е Корнелия Нинова.", "date": "2019.05.22", "title": "Нинова: Европа е възможност за по-висок стандарт на живот, но от нас зависи дали ще стане реалност"}
{"url": "https://offnews.bg/kultura/parvi-festival-na-balgarskata-kniga-v-briuksel-703758.html", "text": "Както ни е добре известно: за да бъде признат някой български човек в България – той първо трябва да бъде признат в някоя от „сериозните страни”!Не казвам „братските”, защото тоя ироничен израз вече е прекалено изтъркан. За да бъде оценен високо един български творец или състезател – той трябва първо да получи оценка от „истински авторитет”. Тоест – от някой неживеещ в България. Защо ли е така? Според мен всеки знае отговора: Защото ние „си се знаем”! И на всеки е известно как се оценяваме. Ах, как се оценяваме само: „Наш`те” момчета са все отличници, а чуждите – все двойкари.И тъй като знаем, че оценяването в нашата роднина е винаги въпрос на хм... непотизъм (за да видите, че има и изтънчена дума за шуробаджанащината), ние търсим, чакаме и се надяваме на чудодейната и очистваща Оценка Отвън.И ето в този смисъл да се прави българската култура навън и да се легитимират постиженията и навън - е някак много очистващо и извисяващо. Извисяващо над шурейските и баджанашките изпарения на домашната ни сливова култура.И така: Първи фестивал на българската книга в Брюксел!Иницииран не само и просто от институциите, а и от живеещите там българи. Поради причината, че в Брюксел живеят и работят стотици и хиляди българи, които четат, обичат и желаят Българската Книга. И организиран, за да покаже, че Българската Книга може да прескочи българските граници и да стигне даже до столицата; тоест – вече не е селянче, което е осъдено да мечтае за големия град, тичайки след своите твърде заети с регионалните си проблеми кози.(Харесва ми да пиша Българската Книга с големи букви, както и да пиша имената на някои политици с малки.)На този фестивал, който ще се проведе от 7 до 9 юни 2019 година в столицата (Брюксел!), ще участват големи български издателства, както и писателите Бета Наур, Христо Карастоянов, Ирина Папанчева, Здравка Евтимова, Димил Стоилов, Калина Янева, Емил Андреев, Мартин Ралчевски, Ценка Кунчева, Светлина Трифонова, Калин Терзийски и Деси Цветкова. Според мен – един интересен и добър избор.Това са част от немалкото български писатели, които са превеждани на европейски езици.Което ме подсеща за един друг възможен разговор, в който се говори за това: Как се случва така, че българската литература все пак достига до книжарниците на Останалия Свят – при това без помощта на Родната Партия и разни други такива хитри пинизи от едно време. Но този разговор ще оставя за някой друг път.На фестивала, естествено, ще има щандове с много книги – на изброените и на много много други български писатели; ще има срещи с читатели, с чуждестранни издатели и журналисти. Така че едно добро дело - да се прави българска култура там, където ни гледат и светлите очи на безпристрастни европейци – е вече факт.И дано това „излизане навън” ни даде вдъхновение за една по-смислена, по-доброжелателна и по-обективна самооценка.", "date": "2019.05.22", "title": "Първи фестивал на българската книга в Брюксел"}
{"url": "https://offnews.bg/temida/tcatcarov-shte-razsledva-dali-partiite-sa-vzeli-nepravomerni-subsidii-703754.html", "text": "Главният прокурор разпореди проверка дали са извършени нарушения на Закона за политическите партии при определяне на субсидиите за партиите за 2018 г., съобщиха от държавното обвинение.От държавното обвинение уточняват, че съобразно Закона за политическите партии, държавна субсидия се отпуска ежегодно от централния бюджет на политическите партии и коалиции, които са регистрирани в ЦИК за участие в избори, участвали са в последните парламентарни избори и имат избрани народни представители. Общата сума, предвидена в бюджета, се разпределя пропорционално на броя на получените действителни гласове от всяка партия или коалиция. Сумата за един получен глас се определя със закона за държавния бюджет, а начинът на предоставяне на средствата за субсидиране се определя от министъра на финансите. Право на субсидия имат и партиите, които не са представени в Народното събрание, но са получили не по-малко от едно на сто от действителните гласове на последните парламентарни избори.След сезиране от информацията в телевизионното предаване „Шоуто на Слави“, главният прокурор Сотир Цацаров разпореди на Върховната административна прокуратура проверка по реда на надзора за законност. Тя следва да установи, дали държавната субсидия за политическите партии през 2018 г. е била определена и изплатена при стриктно спазване на разпоредбите на Закона за политическите партии /чл. 25 – чл. 27/ и дали е налице неправилно определяне и изплащане на суми в размер, по-висок от този по закон.За нуждите на проверката, информация ще бъде изисквана от Министерство на финансите, Централната избирателна комисия и Сметната палата. За целите на проверката ще бъде потърсено съдействието на Сметната палата, в съответствие със законовите й правомощия за финансов контрол по отношение на политическите партии и съобразно подписаното Споразумение за сътрудничество между Прокуратурата и Палатата, посочват още от прокуратурата.", "date": "2019.05.22", "title": "Цацаров  ще разследва дали партиите са взели неправомерни субсидии"}
{"url": "https://offnews.bg/kultura/prof-vladimir-ovcharov-i-hristo-panev-shte-poluchat-orden-sv-sv-ki-703760.html", "text": "Проф. Владимир Овчаров и художникът Христо Панев са предложен за удостояване с орден „Св. Св. Кирил и Методий“, съобщи правителствената пресслужба.Академикът проф. Овчаров ще получи орден „Св. Св. Кирил и Методий“ - огърлие за особено значимите му заслуги за развитието на медицинската наука и образование.Акад. Овчаров е професор по анатомия, хистология и цитология, а преподавателската му дейност в български и чуждестранни висши медицински училища продължава 49 години. Носител е на редица награди, дипломи и грамоти за изследователската си дейност и приноса си за развитието на медицината. Два пъти е избиран за „Лекар на годината“ от Български лекарски съюз - през 2003 г. за заслуги в областта на медицината, а през 2007 г. получава голямата награда за цялостна дейност. Носител е на Златен медал „Алберт Швайцер“ на Световната академия по медицина „Алберт Швайцер“. През 2014 г. е избран за „Лекар на Югоизточна Европа“ от The Southeast European Forum, а през 2018 г. е награден с орден Ave vitae на International Public Health Coordination Committee of Eurasian Medical Association.В своето професионално развитие акад. Овчаров прави научни изследвания в различни области - невробиология, невроморфология, развитие и полови различия на централната нервна система, клетъчна биология, клетъчни мембрани, сърдечно-съдова система, двигателен апарат.Освен научни достижения, акад. Овчаров има принос и за развитието на академични структури, като по негова инициатива са създадени Факултетът по обществено здраве към Медицински университет - София и департаментът по езиково обучение и студентски спорт.Акад. Овчаров е заемал високи постове във висши учебни заведения и редица български и международни научни организации - ръководител на катедра, ректор на Медицински университет - София в периода 1999 - 2008 г., председател на Българска национална академия по медицина, председател на Българското анатомично дружество и други, посочва пресслужбата на МС.Правителството предлага на Президента на Република България да издаде указ за награждаване и на Христо Панев с орден „Св. Св. Кирил и Методий“ - първа степен за големите му заслуги в областта на културата.Христо Панев е утвърден български художник в съвременното българско изкуство. Работи в областта на живописта, графиката, илюстрацията, оформлението на книги и монументалните изкуства. Произведенията му са повлияни от българската икона и българската фрескова живопис. Автор е на циклите „Фрески“, „Митологични сцени“ и „Библейски сюжети“. За монументалните работи работи в техниките сграфито и сухо фреско.Христо Панев е лауреат на множество български и чуждестранни награди, сред които - Международни салони за иновации - София /1997/ - златен медал; САЩ - Питсбърг /1998/ - златен медал; Кипър /1998/ - златен медал; Казабланка /1998/ - сребърен медал.", "date": "2019.05.22", "title": "Проф. Владимир Овчаров и Христо Панев ще получат орден 'Св. св. Кирил и Методий'"}
{"url": "https://offnews.bg/obshtestvo/remonti-spirat-vodata-na-osem-mesta-v-stolitcata-703739.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Подмяна на сградно водопроводно отклонение на ул. „Иванянско шосе“ в местност „Бели брег“, гр. Банкя, се налага спиране на водоподаването от 10:00 до 19:00 часа на ул. „Стефан Стамболов“ от ж.п.прелеза до ул. „Стефан Стамболов“ № 166, ул. „Иванянско шосе“ от ул. „София“ до ул. „Стефан Стамболов“.Реконструкция на уличен водопровод на ул. „Владайска“ Център, район „Красно село“, налага спиране на водоподаването от 10:00 до 20:00 часа на ул. „Владайска“, ул. „Ивайло“, ул. „Дамян Груев“, бул. „Христо Ботев“.Без вода от 9 до 21 часа ще бъдат и на ул. \"Белите брези\" в кв. „Кремиковци“, както и на алея „Металург“, алея „Горски път“, алея „Ален мак“. Заради подмяна на водомерен възел на бул. „Черни връх“ в жк. „Лозенец“ налага спиране на водоподаването от 09:30 до 21:30 часа на ул. „Майор Томпсън“ от №1 до №7, РУМ „Черни връх“, метростанция „Джеймс Баучер“.Поради изграждане на сградно водопроводно отклонение на ул. „Селимица“ в кв. „Васил Левски“ се налага спиране на водоподаването от 09:30 до 17:00 часа на ул. „Константин Фотинов“, ул. „Поп Грую“, ул. „Рилска обител“, ул. „Княгиня Тамара“.Във връзка с подмяна на сградно водопроводно отклонение на бул. „Св. Климент Охридски“ в кв. „Малинова долина“ се налага спиране на водоподаването от 09:00 до 17:00 часа на бул. „Св. Климент Охридски“ от №26 до №72 и от №59В до №61К.Пак подмяна на пожарен хидрант на ул. „Васил Левски“ в с. Мрамор налага спиране на водоподаването от 09:00 до 19:00 часа на ул. „Васил Левски“ от ул. „Захари Стоянов“ до ул. „Мраморен рид“.Вода няма да имат - във връзка с подмяна на сградно водопроводно отклонение на ул. „Руджери“ в с. Панчарево, от 10:00 до 16:00 часа в района на ул. „Руджери“, ул. „Самоковско шосе“ между ул. „Елин Пелин“ и ул. „Юрий Гагарин“.", "date": "2019.05.22", "title": "Ремонти спират водата на осем места в столицата"}
{"url": "https://offnews.bg/politika/joncheva-bojko-borisov-e-postroil-kashta-ot-138-kv-m-v-bankia-koiat-703763.html", "text": "Премиерът Бойко Борисов е на върха на \"Апартаментгейт\". Той е построил къща от 138 кв. м в Банкя, която не е декларирал. Това обяви водачът на листата на \"БСП за България\" Елена Йончева пред Нова телевизия. Йончева обясни, че имотът е влязъл в експлоатация през 2009 г. Тя показа документи от сайта \"Биволъ\": разрешение за строеж на жилищна сграда с РЗП 125 кв. м от 16.10.2008 г. на името на Бойко Методиев Борисов, в Банкя, удостоверение за въвеждане в експлоатация на същата жилищна сграда, декларация пред Сметната палата и сателитни снимки на имота. Водачът на листата на БСП коментира, че докато Борисов имитира санкции срещу шефа на КОНПИ и други недекларирали имоти, той не е декларирал къщата си, която според кадастъра е с РЗП 138 кв.м, в нито една декларация. От справка по лице на Бойко Методиев Борисов от службата по вписвания, в София, за периода 01.01.1992 г. - 22.05.2019 г. няма вписвания, отбелязвания или заличаване по отношение на изградената в гр. Банкя къща. \"Понеже Бойко Борисов говори за честност и прозрачност, нека разкаже за своя братовчед Ради, който е собственик на целия му бизнес\", призова тя.Йончева обяви още, че Борисов, в качеството си на кмет на София, му прави заменка на една боксониера и апартамент в Ботунец за терен в най-атрактивното място в Люлин. В резултат на това - братовчедът Ради (Радослав Иванов) строи сграда с РЗП 6360 кв. м, на ул. „Панчо Владигеров“, в Люлин. \"Това е същият братовчед, с когото Борисов твърди, че не си говори от 30-40 години. Ако премиерът лъже за своите имоти, лъже и за къщата в Барселона. Не се интересуваме от личния живот на премиера, а как на банковата сметка на Борислава Йовчева, която живее в къщата в Барселона, са постъпили 1 700 000 евро. Пътят на парите води до Банкя.До Иван Саздов, управител на \"Тенис клуб Банкя\". Негов съдружник е братовчедът Ради. На това управление, генериращо корупция трябва да се сложи край\", категорична бе Елена Йончева. Тя припомни, че България губи 11 млрд. евро от БВП всяка година, според данни на Световната банка, заради корупция, кражба от еврофондове, загуби от сивата икономика, организирана престъпност, рекет върху бизнеса и тотален срив на чуждите инвестиции. В ЕП ще работя с всеки честен и почтен човек, който го е грижа за България\"Готова съм в Европейския парламент да работя с всеки честен и почтен човек, който го е грижа за България. Дори и да имаме различни мнения, винаги можем да дебатираме, защото БСП не е авторитарна, а демократична партия и не спуска готови решения\", каза още Елена Йончева. Водачът на листата на левицата добави, че ще продължи да работи в интерес на българските граждани. Тя добави, че това, че ЕНП е водеща в ЕП, не е добре за всички европейци, защото техният фокус не е социалната политика. \"България загуби заради пакета \"Макрон\", защото над 300 000 семейства ще пострадат от него. Тази битка трябваше да бъде изнесена в България, по време на европредседателството. Тогава правителството не постави тази тема и предаде националния интерес.За Борисов беше важно да се снима и да си прави ПР\", заяви Елена Йончева.", "date": "2019.05.22", "title": "Йончева: Бойко Борисов е построил къща от 138 кв. м в Банкя, която не е декларирал"}
{"url": "https://offnews.bg/temida/bivola-i-tcatcarov-s-luksozna-vila-na-polovin-tcena-703743.html", "text": "Главният прокурор Сотир Цацаров се е разписал в серията “Апартаментгейт” с евтините, но луксозни имоти на властта. В края на 2018 г. той и съпругата му придобиват вила в летовището “Св. Константин” в Родопите над гр. Пещера срещу скромната сума от 30 000 евро, разкрива Биволъ.Според разследващия сайт подобна къща в района не може да се намери под 60-70 000 евро.Това е поредната сделка на симулативни цени на семейство Цацарови през годините. Парадоксът е, че главният прокурор трябва да проверява властимащите лица от скандала “Апартаментгейт”, които са извършвали масово такива симулативни сделки, чрез които е ощетен фиска и вероятно са изпрани доходи с неясен произход. Самият него обаче няма КОЙ да провери!, пише Биволъ.На 26.11.2018 Сотир и Меглена Цацарови са придобили в Св. Константин еднофамилна вилна сграда с площ по документи 75.000 кв. м. срещу 58 674,9 лв. или еквивалента на 30 000 евро. Разгънатата застроена площ обаче е двойна – 139.75 кв.м. Така вилата, която е съвсем ново строителство, излиза на Цацарови по … 214 евро на кв.м. А данъчната оценка, посочена в нотариалния акт е впечатляващо ниска – 22 785,80 лв.В района никъде не може да се намери вила с подобни параметри на цена по-ниска от 60 – 70 000 евро, показа проверка на Биволъ в няколко агенции за недвижими имоти. Съседна до Цацарови вила, но вече довършена и обзаведена, се продава за 75 000 евро.", "date": "2019.05.22", "title": "Биволъ: И Цацаров с луксозна вила на половин цена"}
{"url": "https://offnews.bg/obshtestvo/sv-kniaz-joan-vladimir-zaginal-ot-mech-bil-zet-na-tcar-samuil-703744.html", "text": "Църквата почита днес Св. великомъченик княз Йоан-Владимир.Свети княз Йоан-Владимир управлявал областите Зета и Далмация. По природа бил миролюбив, благочестив и добродетелен. Във война с българския цар Самуил, който управлявал Западната българска държава, бил взет в плен, но Самуил го оженил за своята дъщеря Теодора-Косара и го върнал на неговия престол. След трагичната смърт на цар Самуил на 6 октомври 1014 г. от сърдечен удар, когато видял пленените и ослепени български войници, възцарил се син му Гавриил-Радомир, но византийското коварство подстрекало братовчеда му Иван-Владислав, който го убил и заел престола. Боейки се от отмъщение или от законните права на Йоан-Владимир, Иван Владислав го поканил при себе си уж за мирни разговори.Кроткият и незлобив Йоан-Владимир приел поканата, но Иван-Владислав още при самото пристигане в столицата изпратил убийци да му отсекат главата. И понеже мечът поради някаква причина не могъл да уязви Йоан-Владимир, той кротко подал на убиеца своя меч с думите: \"Искаш да ме убиеш, брате, но не можеш. Ето моят меч! Готов съм да бъда убит, както Исак и Авел!\". Злодеят го посякъл.Тогава станало чудо. Светият мъченик се втурнал с посечената си глава в ръце и влязъл в близката църква, в която паднал и предал на Господа светата си душа на 22 май 1016 г. Жена му отнесла тялото му в неговите владения и тържествено го погребала в църквата, при която сама завършила живота си в пост и молитва.След две години убиецът Иван-Владислав умрял внезапно и България паднала под византийско робство за 168 години.Нетленните мощи на св. Княз Йоан-Владимир са прославени с изтичане на целебно миро и с извършване на чудеса. Те се намират в град Елбасан (Албания).", "date": "2019.05.22", "title": "Св. княз Йоан-Владимир загинал от меч, бил зет на цар Самуил"}
{"url": "https://offnews.bg/sviat/kmetat-na-antverpen-prashtal-politciata-na-pohodi-za-migranti-do-nap-703762.html", "text": "Кметът на Антверпен Барт де Вевер наредил на полицията да задържа мигранти, които подлежат на принудително прогонване, до напълването на затворите. Това става ясно от звукозапис, който се появи в белгийски медии, съобщи БНР. На записа се чуват думите на председателя на най-голямата партия в страната Нов фламандски алианс (НФА) и кмет на Антверпен Барт де Вевер, който говори за \"походи\" за задържане на мигранти до напълването на затворите. Записът е направен през 2016 г. по време на работно посещение. Най-добре е да се задържат хора от националности, предпочитани от \"Еър Франкен\", казва Де Вевер. Думите му са намек за полетите, организирани от тогавашния държавен секретар по убежището и миграцията Тео Франкен, с които принудително чужденци са връщани в държавите, от които произхождат.Ако самолетът може да се напълни, би било лудост това да не се направи, допълва Де Вевер.Той допълва, че преди да предприеме акция, полицията трябва да се осведоми за броя на свободните места в затворите и да ги запълни. Де Вевер говори и за подготовката на нов център за задържане, който да бъде изграден от ненужни контейнери, осигурени от Холандия. Медиите отбелязват, че този център вече съществува.Тази сутрин Де Вевер потвърди съдържанието на записа и обяви, че се гордее с рекордния брой прогонени мигранти - 6250 души. Главният политически съперник на НФА - председателят на партията на социалистите франкофони Елио ди Рупо - коментира, че за думите си Де Вевер трябва да бъде подведен под наказателна отговорност.", "date": "2019.05.22", "title": "Кметът на Антверпен пращал полицията на 'походи' за мигранти до напълването на затворите"}
{"url": "https://offnews.bg/politika/market-links-dni-predi-vota-gerb-povede-na-bsp-s-2-703747.html", "text": "Управляващата партия ГЕРБ води с два процента пред опозиционната БСП, сочат последните данни от проучването на социологическата агенция „Маркет линкс“ преди евроизборите в неделя.Те бяха представени тази сутрин по бТВ.Няколко дни преди гласуването на европейските избори ГЕРБ получава 29,6 на сто, БСП е с 27,5 на сто подкрепа. Така партията на Бойко Борисов се очертава като победител на вота. На трето място е Движението за права и свободи (ДПС) с 6,9 на сто, следват ВМРО-БНД с 5,7%, Демократичена България – 4,7% и „Воля“ с 2,9 на сто електорална подкрепа.Четири партии със сигурност ще имат евродепутати, а с висок шанс да бъдат представени в ЕП са и от Демократична България.Според социолозите, на финалната права нагласите са се обърнали в полза на ГЕРБ заради активното включване в кампанията на премиера Бойко Борисов.", "date": "2019.05.22", "title": "Маркет линкс: Дни преди вота ГЕРБ поведе на БСП с 2%"}
{"url": "https://offnews.bg/sviat/evropol-arestuva-22-dushi-v-operatcia-sreshtu-narkobanda-konfiskuva-8-703761.html", "text": "22-ма души са арестувани при мащабна операция срещу група за контрабанда на наркотици, съобщи европейската полицейска служба Европол, цитирана от Ройтерс и БТА.Ръководителят на организираната престъпна група е 48-годишен латвиец, арестуван в Испания.Другите заподозрени са задържани от полицията в Полша, Литва, Испания и Великобритания.Европол описва операцията като най-голямата по рода си. В нея на 15 и 16 май са били претърсени 40 жилища.Иззети са 8 милиона евро в брой, диаманти, златни кюлчета, бижута и луксозни автомобили.", "date": "2019.05.22", "title": "Европол арестува 22 души в операция срещу наркобанда, конфискува 8 млн. евро, злато и диаманти"}
{"url": "https://offnews.bg/futbol/untondzhi-iskam-da-ostana-v-levski-no-shte-vidim-703755.html", "text": "Френският защитник на Левски Седрик Унтонджи сподели след поражението с 0:2 от ЦСКА в последното \"вечно дерби\" за сезона, че желае иска да остане в отбора и през следващия сезон, но това не зависи само от него.“Много труден мач, дерби. Победиха ни. Феновете бяха страхотни. Благодаря им! Бяха с нас във всеки един мач. Не знам. Футболът е труден, всичко се променя\", каза Унтонджи.\"Може би бяхме уморени. Труден мач. Не знам, понякога си изморен. Надявам се, че отново ще играя за Левски, но ще видим какво ще стане. Желанието ми е да остана, но не зависи само от мен. Ще видим какво ще стане”, добави още французинът.", "date": "2019.05.22", "title": "Унтонджи: Искам да остана в Левски, но ще видим"}
