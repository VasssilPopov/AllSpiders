{"url": "https://offnews.bg/obshtestvo/prezidentat-v-parizh-promenite-v-klimata-stavat-vse-po-dramatichni-671087.html", "text": "\"Виждаме какви са последствията от промените в климата - те стават все по драматични, засягат икономиките на всички държави, а много хора губят живота си\", подчерта Румен Радев. По думите на президента е необходим процес на дълбока трансформация на начина, по който се създават енергия, стоки и услуги. \"Затова трябва да спечелим умовете и сърцата на младото поколение. Необходима е нова етика и нова култура в моделите на производство\". Това заяви президентът Румен Радев пред журналисти в Париж по време на световната среща на върха в Париж \"Една планета\", посветена на климатичните промени.Не можем повече да се преструваме, че промените в климата не са проблем, и този проблем не може да бъде решен само с ограничаването и забраната на традиционното производство на енергия, нито само с лимитирането на емисиите на парниковите газове, добави държавният глава.Според Радев в процеса на трансформация трябва да бъдат включени и образователните системи, за да се влагат повече инвестиции в иновативни технологии и проекти. В отговор на въпрос президентът Радев подчерта, че всички хора и институции, ангажирани с климатичните промени са важни и благодари на публично известните личности, които подкрепят и инвестират в тази значима кауза.Последиците от глобалното затопляне са вече реална заплаха за много държави в света, посочи още българският държавен глава, който е разговарял в рамките на форума с премиера на Бангладеш г-жа Шейх Хасина. По думите на президента една държава с население от 165 млн. души и с много ниска надморска височина, която е застрашена от повишаването на нивото на световния океан, създава заплаха от мащабна миграционна криза.По време на форума Румен Радев е обсъдил и присъединяването на България към Шенгенското пространство с холандския министър-председател Марк Рюте. \"Няма да е толкова лесно, колкото очаквахме. Ще трябва много работа\", посочи държавният глава.По-рано днес президентът Румен Радев участва заедно с ръководителите на делегациите, участващи в срещата на върха в Париж, в работна среща с Еманюел Макрон в Елисейския дворец.", "date": "2017.12.12", "title": "Президентът в Париж: Промените в климата стават все по-драматични"}
{"url": "https://offnews.bg/sviat/povdignaha-obvinenia-na-napadatelia-v-metroto-na-manhatan-671089.html", "text": "Обвинения по три пункта са повдигнати на 27-годишния Акайед Уллах, който в понеделник извърши неуспешен атентат в метрото на Ню Йорк, съобщи нюйоркската полиция, цитирана от Асошиейтед прес и БТА.Уллах е обвинен в подкрепа за терористична проява, терористична заплаха и незаконно притежание на оръжие.Очаква се по-късно на Уллах да бъдат повдигнати и федерални обвинения.Мъжът, с прикрепена към тялото самоделна бомба, предизвика експлозия в подлез към метрото в Манхатън, близо до емблематичния Таймс скуеър, в час пик. Трима души, включително един полицай, бяха леко ранени.Предполага се, че Уллах е бил привързал самоделното устройство към тялото си, но тя се е взривила по-рано от предвиденото.", "date": "2017.12.12", "title": "Повдигнаха обвинения на нападателя в метрото на Манхатън"}
{"url": "https://offnews.bg/ikonomika/fibank-s-nov-blagotvoritelen-kalendar-za-2018-g-671068.html", "text": "Fibank (Първа инвестиционна банка) представи своя нов социален проект – благотворителен календар за 2018 г.Календарът на банката е в подкрепа на кампанията за насърчаване на раждаемостта у нас „Направи го за България“, която се организира от „Движение за национална кауза (ДНК)“.„Щастливи сме, че сме част от каузата на ДНК. Благодарение на календара на Fibank, догодина ще имаме шанса да помогнем на повече семейства да имат своите дълго чакани деца“, допълни Мария Янева, председател на фондация „Искам бебе“.Календарът представя 12 изключителни портрета от фотографа Петър Пешев с висока художествена стойност на лицата на ДНК: Владо Николов, Хилда Казасян, Андрей Арнаудов, Иван Христов, Ирина Тенчева, Мария Гроздева, Ути Бъчваров, Поли Генова, Ива Дойчинова, Александър Сано, Миа Сантова и Деян Славчев – Део, които се снимаха със своите кръщелници. Творческата работа е дело на екипа на рекламна агенция „КИВИ“.", "date": "2017.12.12", "title": "Fibank с нов благотворителен календар за 2018 г."}
{"url": "https://offnews.bg/politika/desislava-atanasova-ne-se-pritesniavam-ot-deloto-s-ninova-shte-se-vi-671088.html", "text": "\"Не съм притеснена от делото. Очаквам да видя мотивите в исковата молба и ще се срещнем в съда.\" Това заяви депутатът от ГЕРБ Десислава Атанасова, която коментира думите на лидера на БСП Корнелия Нинова, която заяви, че ще съди Атанасова и ПП ГЕРБ, цитирана от БГНЕС. Атанасова заяви, че делото би било прецедент в правния свят: „Приватизаторката щяла да завежда дело срещу мен и ГЕРБ за клевета, лъжа и манипулиране на държавен орган. Досега в правния мир не е известно някой да съди политическа партия за някакви манипулации“.Тя нарече поведението на БСП \"шизофренично\", тъй като според нея партията отрича \"процеса на голямото разграбване\". „Отричат ли онзи процес на голямото разграбване. Призовавам БСП за дебат, не с нас. За нас фактите са известни и истината е тази, която е описана в тази книжка „Корупцията“. Нека те се уточнят. Дали в момента губят идентичност като лява и социална партия? Дали лидерът им еволюирал и от десен приватизатор се е превърнал в социален или какво?“, попита още тя.Атанасова посочи, че темата „Техноимпекс“ и търсенето на наказателна отговорност и всички останали приватизационни сделки през този период ще бъде възможно да се разследва в случай, че падне давността. „Именно заради това настояваме това да се случи с промяна в Конституцията. По време на въпросното дело, което госпожата ще заведе, ще станат ясни факти и обстоятелства“, посочи тя и допълни, че към този момент ГЕРБ не са обмисляли да внесат сигнал до КОМПИ.По-рано днес лидерът на социалистите заяви, че ще съди депутата и партията за изказването на Атанасова, че приватизацията на дружество \"Техноимпекс\" през 1999 г. не е проверявана от прокурор нито веднъж. По-късно Нинова представи документи в своя защита.В края на миналия месец министърът на финансите Владислав Горанов заяви, че Нинова е получила лична изгода от участие в приватизацията на дружеството срещу минимална сума по времето на управлението на Иван Костов и министър Евгений Бакърджиев. ", "date": "2017.12.12", "title": "Десислава Атанасова: Не се притеснявам от делото, с Нинова ще се видим в съда"}
{"url": "https://offnews.bg/kultura/dnes-nevena-kokanova-shteshe-da-navarshi-79-godini-671069.html", "text": "На днешната дата през 1938 година в Дупница е родена една от най-великите български актриси - Невена Коканова.Тя започва своята кариера през 1957 година в Ямболския театър, където заема длъжността стажант-актриса. Малко по-късно започва работа в Драматичния театър „Рачо Стоянов“ в Габрово и след това играе в Драматичния театър „Сава Огнянов“ в Русе и Сатиричния театър „Алеко Константинов“.В киното Коканова изиграва над 50 различни роли, а първото й участие е през 1957 година във филма „Години за любов“, режисиран от Янко Янков. Изпълнява ролята на Ирина от екранизацията на романа „Тютюн“, България/СССР, Жана от „Инспекторът и нощта“, Лиза от „Крадецът на праскови“, Ана от „Карамбол“, Неда от „Отклонение“, Герда от „С дъх на бадеми“, Тинка от „Момчето си отива“ и още много други.Една от най-успешните й роли е във филма на известната италианска кинорежисьорка Лилиана Кавани „Галилео Галилей“.Великата българска актриса почина през 2000 година, на 61-годишна възраст.", "date": "2017.12.12", "title": "Днес Невена Коканова щеше да навърши 79 години"}
{"url": "https://offnews.bg/sviat/ruski-voenni-poprechiha-na-bashar-asad-da-varvi-do-putin-v-siria-vide-671074.html", "text": "Видео показа как руски военни части задържат президента на Сирия Башар Асад, за да не върви до руския му колега Владимир Путин.Ситуацията се разигра по време на изненадващото посещение на Путин в руската военна база Хмеймим в Сирия, откъдето разпореди изтегляне на руския военен контингент от страната.Миналата седмица генералният щаб на руската армия обяви освобождението на страната от \"Ислямска държава\".", "date": "2017.12.12", "title": "Руски военни попречиха на Башар Асад да върви до Путин в Сирия (видео)"}
{"url": "https://offnews.bg/medii/prokopiev-nareche-bojko-borisov-sauchastnik-v-zapora-na-imushtestvoto-671062.html", "text": "Премиерът Бойко Борисов е съучастник – активен или пасивен – на акцията на КОНПИ срещу „Икономедиа“, тъй като политическата отговорност за нея е на ГЕРБ. Не съм сигурен дали председателят на комисията е бил съгласен да се води това производство, но той е лично назначение на Борисов.Това заяви Иво Прокопиев на брифинг, който даде в БТА веднага след пресконференцията на КОНПИ за запора върху имущество на неговото семейство.Собственикът на „Икономедиа“ преценил, че този казус е достатъчно сериозен да запознае министър-председателя с него, но Борисов или не поискал, или не успял да го предотврати. „Върху Пламен Георгиев е оказан натиск от главния прокурор Сотир Цацаров да бъде започнато това производство“, посочи още издателят.Иво Прокопиев обяви, че е разбрал за проверката от интервю на поредседателя на КОМПИ Пламен Георгиев във вестник. Не съм прехвърлял никакво мое имущество на никого под никаква форма, за да покажа, че всичко е изрядно, подчерта той.Собственикът на \"Икономедиа\" отново заяви, че твърденията на КОНПИ са \"дребни мошеничества и аналитична неграмотност\" и отрече всичко, което комисията твърди относно законността на доходите му и сделката с \"Каолин\". Припомни, че по последната има оправдателна присъда на трета инстанция.Управляващият директор на \"Икономедиа\" Галя Прокопиева определи като несъстоятелни твърденията на Пламен Георгиев, че запорите на дялове и акции не се отразяват на работата на медиите от пресгрупата. \"Тези запори имат и репутационен, и търговски аспект, пречат и на спокойствието на журналистите\", каза тя.\"Тук става въпрос за контролния пакет акции в \"Икономедиа\". А ако държавата наистина ги придобие? Държавен вестник ли ще издаваме\", попита Галя Прокопиева.Адвокат Атанасов, който защитава семейство Прокопиеви по това дело, коментира, че в иска за обезпечение няма нищо състоятелно и това работи само в полза на клиентите му. Мога да ви кажа какво няма в преписката - няма основание за имуществено несъответствие, категоричен бе той. Юристът припомни, че от 2006 г. насам иск на КОНПИ и нейният предшественик, по който съдът да не е наложил обезпечение. Затова уваженият от Бургаския съд иск за запор не бил показателен за нарушение.Това е друг начин да се поречи да си вършим работата. Ако замълчим сега, всички ще загубят, коментира главният редактор на \"Дневник\" Велислава Попова.Колегата ѝ Алексей Лазаров, главен редактор на \"Капитал\", добави, че в седмичника всички журналисти имат развито чувство за хигиена и не им е безразлично за кого работят. През годините много негови колеги проверявали по различни поводи обстоятелства около собствеността на медията. \"Щом работим още тук, значи не виждаме проблем\", каза той.На финала Галя Прокопиева, провокирана от въпрос на \"Канал 3\", разказа как в продължение на 40 дни екип на същата телевизия е стоял на входа на дома им с камери, насочени към спалнята. Тя помоли екипа на телевизията да спазва поне метър дистанция от семейството и да не крещи при всяко тяхно излизане.", "date": "2017.12.12", "title": "Прокопиев нарече Бойко Борисов съучастник в запора на имуществото му"}
{"url": "https://offnews.bg/obshtestvo/i-detca-se-vkliuchiha-v-operatcia-zhalti-stotinki-na-vivacom-671072.html", "text": "За първи път тази година деца се включиха по своя инициатива в дарителската Операция „Жълти стотинки“. Кампанията традиционно привлича доброволци за събиране на средства за каузата й, но до този момент инициаторите винаги са били зрели хора. Тази година ученици от седем училища от цялата страна - Ботевград, Пловдив, Самоков, София, Тетевен и Хасково, заявиха касички за набиране на дарения и събират жълти стотинки в помощ на свои връстници с множество увреждания.За първи път в нея участват 1640 търговски обекта в цялата страна, с около 1000 повече от миналата година. Официалните партньори на Операция „Жълти стотинки“ са 25, а от тази година дарителската кампания привлича по-активно и доброволци, които се включват в събирането на средства по своя лична воля. По време на кампанията всеки, без значение от възраст и занимание, можеше да заяви от специалните „касички за жълти стотинки“. Така в инициативата се включиха както частни лица, така и офиси и малки търговски обекти – книжарници, кафенета, малки магазинчета и дори служителите от завод за паркет. Кампанията приключва с края на календарната 2017 година, а размерът на събраните дарения ще стане ясен през февруари, след като всички касички бъдат върнати обратно за преброяване на стотинките в тях.Операция „Жълти стотинки” е национална дарителска кампания на VIVACOM Fund, която вече 8 години подкрепя социални каузи в името на децата. Тя се провежда с помощта на десетки партньори и всяка година мотивира стотици хиляди българи да дадат своя принос в нея. Тази година кампанията събира средства за една от мисиите на фондация „И аз мога” – децата с множество трайни увреждания. Събраните средства ще бъдат дарени целево към „Център за надежда“ в София за осигуряване на още рехабилитатори и подобряване на дневната грижа на деца с множествo увреждания, които посещават училището Луи Брайл. Ако успее, кампанията ще облекчи живота не само на десетки деца, пострадали от съдбата, но и на техните семейства, които често се превръщат в заложници на болестта.Традиционните партньори на тази уникална за България инициатива са: кино АРЕНА, Burger King, Ciela, Cinelibri, Colibri, DHL, Domino’s Pizza, Grand Optics, Inmedio, Joy Optics, KOM, , Mr. Bricolage, 1 minute, Relay, Renault-Nissan, SDI Broker, Sport Depot, Texas Chicken и Zeiss Experience Center. Новите партньори, присъединили се тази година към кампанията, са: Lafka, Andrews Ladies, Booktrading, DOMKO, VIP Security и Eventim, благодарение на които специалните касички ще приемат дарения в близо 1 700 търговски обекта. Посланици на кампанията са Белослава и Йордан Йовчев, които подкрепят Операция „Жълти стотинки“ от години. И двамата са убедени, че доброто увлича и вярват в успеха и на тазгодишната инициатива.До края на кампанията остават броени дни, в които всеки може да дари – както своето ресто в магазините–партньори на кампанията, така и със sms на кратък номер 1415 или с обаждане на телефон 0-900-5-14-15. Цената е 1 лев за всички абонати на трите мобилни оператора в страната и 1,20 лв. за клиентите на предплатени услуги. Касички все още могат да бъдат заявени на kasichka@vivacom.bg За по-големи дарения има осигурена дарителска сметка: IBAN BG70TTBB94001528002490.", "date": "2017.12.12", "title": "И деца се включиха в операция Жълти стотинки на VIVACOM"}
{"url": "https://offnews.bg/obshtestvo/burgazlii-na-protest-sreshtu-kariera-rabotela-nezakonno-671076.html", "text": "Жители на бургаски квартал излизат на протест заради работата на кариера за инертни материали на метри от къщите им. От години хората от „Банево“ алармират институциите заради взривовете при добив на инертни материали, които оказват влияние на домовете им, вдига се прах и шум. След като пишат и до Министерството на енергетиката и до Министерството на околната среда и водите получават интересни отговори – че за кариерата няма договор за концесия, а тя дори не работела. Любопитното е, че тя се стопанисва от общинското предприятие „Благоустройствени строежи“, а според техния сайт си функционира.Общинското предприятие стопанисва кариерата в „Банево“ в качеството на заварен ползвател. То, обаче, няма договор за концесия, се казва в отговор на Министерството на енергетиката, след сигнал на живеещи в близост до нея. Има такова искане от години, то е съгласувано с редица институции, които са дали зелена светлина и процедурата за концесия е подготвена. Министерството на здравеопазването на два пъти обаче отказва да я съгласува и да даде разрешение. А от енергийното ведомство уточняват, че за да се експлоатира кариерата, трябва да са изпълнени пет условия едновременно. Едното от тях е сключен договор за концесия.Нещо повече – в отговор на писмо на жители на квартала, екоминистерството уведомява, че кариерата не функционира. Становището идва след информация от същото общинско предприятие, че те не добиват подземни богатства от 2016 до получаване на концесия.Въпреки това, от Община Бургас информираха, че за сряда са планирани взривни дейности на кариерата.Местните жители ще излязат на протест пред обекта в сряда сутринта.", "date": "2017.12.12", "title": "Бургазлии на протест срещу кариера – работела незаконно"}
{"url": "https://offnews.bg/sviat/rusia-zatvori-posolstvoto-si-v-jemen-671078.html", "text": "Русия съобщи, че предвид ситуацията в йеменската столица Сана временно затваря посолството си в Йемен и всички служители в него са напуснали страната, предадоха световните агенции, цитирани от БТА.Говорителката на руското външно министерство Мария Захарова заяви, че посланикът Владимир Дедушкин и част от дипломатическия корпус ще изпълняват функциите си от саудитската столица Рияд.Кризата в Йемен ескалира през последните няколко месеца, а в началото на декември бившият президент на страната Али Абдула Сaлех беше убит от бунтовници хути при крайпътна засада, докато опитвал да напусне столицата Сана.В града се водеха ожесточени боеве, в които стотици загубиха живота си. ", "date": "2017.12.12", "title": "Русия затвори посолството си в Йемен"}
{"url": "https://offnews.bg/futbol/svetoven-gigant-podkrepia-tcska-671073.html", "text": "Отборът на ЦСКА ще представи нов партньор в сряда, 13-и декември, от 13 часа на пресконференция в залата за пресконференции на стадион \"Българска армия\".\"Червените\" ще обявят договор за сътрудничество с една от най-големите световни компании, пише официалният сайт на клуба.На пресконференцията ще присъстват представител на компанията, който е неин директор бизнес развитие за Централна и Източна Европа, спортният директор на ЦСКА Пламен Марков и любимите на червените фенове футболисти Фернандо Каранга и Кирил Десподов.Междувременно \"червените\" започнаха подготовка за предстоящия мач от 1/4-финалите в турнира за Купата на България срещу шампиона Лудогорец. Двубоят е този четвъртък, 14 декември, от 17:30 часа на стадион “Българска армия”.След победата с 6:0 над Берое всички в редиците на водения от треньора Стамен Белчев тим са в приповдигнато настроение, но и безкрайно мотивирани да запишат добър резултат и в последния мач за годината.Титулярите от двубоя срещу Берое проведоха възстановително занимание, а останалите играчи тренираха на пълни обороти. Стойчо Атанасов и Александър Георгиев продължават да лекуват контузии, а всички други футболисти от състава са здрави и на разположения на Стамен Белчев за важния сблъсък.", "date": "2017.12.12", "title": "Световен гигант подкрепя ЦСКА"}
{"url": "https://offnews.bg/futbol/otkradnaha-ekipa-na-hubchev-ot-svetovnoto-v-sasht-94-671082.html", "text": "Бандата за грабежи, част от която бе заловена вчера, е посегнала на старши треньора на националния отбор Петър Хубчев.Вчера в столичния квартал \"Люлин\" мощна банда за грабежи извършва обир на магазин. Тримата апаши нахлуват в супермаркет, въоръжени с метални пръти и заплашили служителите. Избиват касата на магазина по позната схема и я изхвърлят през прозореца, след което си плюят на петите.След обиски в домовете на Стоян Янакиев-Дългия, Николай Илиев-Понти и Красимир Пешев-Мраморския са открити вещи от удара срещу Хубчев.Крадците дори свили екипа на бившия защитник от САЩ'94.Освен скъпия спомен от световното, бандата задигнала пари и техника. Обирът е станал преди около три седмици в апартамент на българския селекционер до \"Мол България\".", "date": "2017.12.12", "title": "Откраднаха екипа на Хубчев от световното в САЩ '94"}
{"url": "https://offnews.bg/politika/ekoministarat-ottegli-proekta-za-kontcesiata-za-bansko-671079.html", "text": "Министърът на околната среда и водите Нено Димов обяви, че оттегля предложението за промяна на концесионния договор за Банско. Димов обясни решението си с това, че търси баланс. \"Проблемът има два аспекта – екологичен и икономически. Трябва да има баланс между тях\", коментира министърът. Той подчерта, че концесията за Банско трябва да бъде съобразена с текущото законодателство, независимо какво е то. \"В конкретния случай режимите по това законодателство се определят в Плана за управление на Национален парк \"Пирин\". Вторият лифт не може да се изгради, без да има промяна в този план\", категоричен беше министърът.\"Вторият аспект е по-скоро икономически и той се определя от договора за „Ски зона – Банско”. Това е първият договор от този тип, подписан още през далечната 2001 г., и има много несъвършенства в него, които трябва да бъдат преценени. Не желая да търся решения на инат, затова оттеглям проекта\", аргументира се още Димов. Ще се изчака общественото обсъждане на Плана за управление на парк Пирин, което ще приключи на 22 декември, а веднага след това ще бъдат внесени двата документа, касаещи Пирин, за решение от Министерския съвет. Така промените в концесията може да бъдат приети в работните дни между Коледа и Нова година или в първите дни на януари. На 5 януари 2018 г. влиза в сила новия Закон за концесиите, според който за концесията ще трябва вече да бъде уведомена Европейската комисия и ще трябва да се обяви нова процедура за възлагане. Димов отрече да е водил разговори с екоорганизациите, които са против промяната на концесията и бойкотираха проведената в понеделник дискусия по темата.", "date": "2017.12.12", "title": "Екоминистърът оттегли проекта за концесията за Банско"}
{"url": "https://offnews.bg/zimni/rusia-prashta-maksimum-208-sportisti-v-pionchan-671080.html", "text": "208 руски спортисти могат потенциално да участват на олимпиадата в Пьончан догодина. Толкова е броят на състезателите, покрили нормите за участие, разкри шефът на руския олимпийски комитет Александър Жуков.Броят им може да остане същият или да бъде редуциран, тъй като разрешенията за руските спортисти да участват под неутрален флаг ще се издават от Международния олимпийски комитет и съответните федерации.Днес олимпийския комитет на Русия взе решение да се подкрепят всички руски спортисти, които решат да участват на олимпиадата.Припомняме, че Русия като държава беше спряна от участие заради разкритията за системна употреба на допинг, превърната в държавна политика, на олимпиадата в Сочи 2014.Множество спечелени от руски състезатели вече бяха отнети, а МОК взе решение в Пьончан да бъдат допуснати руснаци единствено като спортисти под неутрален флаг.В самата Русия цари дискусия дали всеки може да решава дали да участва на фона на скандала. Мнозина наричат спортистите, взели такова решение, предатели. Президентът Владимир Путин обаче даде зелена светлина за участие.Всичко това става на фона на поредните наказания, наложени от Международният олимпийски комитет (МОК). Той наложи доживотна забрана за участие на олимпийски игри на шест руски състезателки по хокей на лед.Наказаните рускини са Инна Дюбанок, Екатерина Лебедева, Екатерина Пашкевич, Анна Шибанова, Екатерина Смоленцева и Галина Скиба. Те са признати за виновни в нарушаване на антидопинговите правила по време на игрите в Сочи 2014. Резултатите на руския отбор по хокей на лед за жени от Сочи са анулирани. Русия завърши на шесто място в турнира.", "date": "2017.12.12", "title": "Русия праща максимум 208 спортисти в Пьончан"}
{"url": "https://offnews.bg/sviat/energijna-kriza-v-italia-sled-avariata-v-avstria-ruskiat-gaz-spria-za-671071.html", "text": "Министерството на икономиката на Италия обяви извънредно положение заради експлозията в газов терминал в Австрия. Заради аварията доставките на газ към Италия са временно прекратени, страната използва газ от хранилищата си. Прекратени са и доставките към още 4 държави - Словакия, Унгария, Словения и Хърватия. В момента се проверява дали има поражения на транспортната инфраструктура. Според първоначалните данни няма поражения и ако това се потвърди, доставките може да бъдат подновени още днес. Около 50% от текущото потребление в Италия е осигурено от запасите на хранилищата. Обявяването на извънредно положение задейства механизъм, с който се позволява на централите на петрол и въглища да заработят на максимална мощност.Експлозия в газовия терминал в Баумгартен причини смъртта на един човек, а 18 души бяха ранени, един от които тежко. Според властите ситуацията на терминала вече е под контрол. Обектът е евакуиран. Предполага се, че причината за аварията е технически проблем. Съоръжението в Баумгартен е основният център за разпределение в Австрия на газовите доставки от Русия и от Норвегия. Годишният капацитет на терминала е 40 милиарда кубични метра. OMV притежава 51% от терминала. Руската \"Газпром\" е един от основните доставчици на газ за терминала. От компанията обявиха, че работят за преразпределяне на газовите потоци. ", "date": "2017.12.12", "title": "Енергийна криза в Италия след аварията в Австрия, руският газ спря за още 4 европейски държави"}
{"url": "https://offnews.bg/politika/biudzhetnata-komisia-othvarli-vetoto-na-moratoriuma-za-novi-lekarstva-671075.html", "text": "Бюджетната комисия в парламента отхвърли ветото на президента Румен Радев върху мораториума за нови лекарства. Комисията прие пълния текст на бюджета на Здравната каса за 2018 г. с 12 гласа \"за\", 6 \"против\" и 1 \"въздържал се\".Радев наложи в петък вето върху текстовете, според които НЗОК няма да заплаща за нови медикаменти през 2018 г. Срещу промяната се обявиха депутатите от опозицията, а пациентски организации излязоха на протест. В мотивите си за налагането на вето Радев обяви, че с текста в бюджета се нарушават правото на достъп до медицинска помощ и равенството между гражданите, гарантирани от Конституцията. По време на заседанието на комисията обаче зам.-министърът на здравеопазването Жени Начева обяви, че текстът не нарушава конституционните права на гражданите, но такъв риск съществува, ако се приеме ветото на президента. \"Ако разглеждаме хипотезата, че няма да се съобразим с волята на законодателя и заплащаме цени и обеми на медицинските дейности извън обхвата на рамката на бюджета на НЗОК, определена от Народното събрание, считаме, че съществува риск да бъдат нарушени правата на гражданите\", заяви Начева.Тя подчерта, че именно с приемане на ветото съществува риск за намаляване на достъпа до здравната система. Мораториумът над нови терапии засяга около 20 нови молекули за пациенти с онкологични, автоимунни и други тежки заболявания. Очаква се мораториумът да спести на Касата около 25 млн. лева, а управляващите и НЗОК уверяват, че пациентите няма да бъдат ощетени.", "date": "2017.12.12", "title": "Бюджетната комисия отхвърли ветото на мораториума за нови лекарства"}
{"url": "https://offnews.bg/obshtestvo/balgarskata-koleda-istoriata-na-8-godishnia-viktor-671081.html", "text": "8-годишният Виктор е едно от децата на \"Българската Коледа\". Виктор е дете със Синдрома на Даун. Налага се всяка седмица да посещава логопед. Започва да посещава и психолог заради рефлукс на психическа основа, който се отключва в детската градина. Посещенията при психолог обаче струват 30 лева на час, а е препоръчително детето да посещава психолога два пъти седмично. Аз съм пускала неведнъж SMS-и за \"Българската Коледа\", но не вярвах, че ще помогнат и на нас, даже мислех да не подавам документи, разказа пред OFFNews майката на момченцето Оля Коцева.Тя все пак решава да подаде необходимите документи и е изненадана от отговора, че детето ѝ ще получи средства от инициативата. 1000 лева от \"Българската Коледа\" отиват за Виктор. Беше голяма помощ, голямо облекчение да съм сигурна, че имам необходимите пари за посещението при психолог, разказва майката. Тя обясни, че Виктор ходи с голямо желание при детския психолог и вече се вижда голям напредък, тъй като момченцето се опитва да говори, а психологът го учи и да брои. Детето сега е в първи клас, посещава помощно училище. Майка му го взема на обяд и започват останалите занимания, които включват плуване, фехтовка, а в топлите месеци и езда. Виктор се радва и на всяко посещение при психолога. Оля Коцева е категорична, че ще кандидатства и тази година за средства от \"Българската Коледа\" и се надява отново да получи помощ от инициативата.Всеки, който желае да дари за \"Българската Коледа\", може да го стори, като изпрати SMS на номер 1117 или се обади на тел. 09001117. С всяко обаждане или SMS дарявате 1 лв.Дарение можете да направите и чрез банковата сметка на инициативата: ОБЕДИНЕНА БЪЛГАРСКА БАНКА АДBIC: UBBSBGSFIBAN: BG13UBBS80023300186210", "date": "2017.12.12", "title": "\"Българската Коледа\": Историята на 8-годишния Виктор"}
{"url": "https://offnews.bg/futbol/botev-plovdiv-izhvarli-liteks-za-kupata-671083.html", "text": "Пловдивският Ботев стана първият полуфиналист в турнира за Купата на България, след като разгроми Литекс с 5:0 в четвъртфинален сблъсък на базата си в Коматево. Така носителят на Купата продължава успешно защитата на трофея.В герой за пловдивчани за пореден път през този сезон стана резервата Стивън Петков, който отбеляза своя първи хеттрик. Бившият играч на Левски бе точен първо с глава в 15-ата минута.Той се възползва от центриране на Дуде Ндонгала, след като бе оставен сам срещу Диян Вълков. В 29-ата минута пък Петков удвои след хубав пробив на Тодор Неделев. Фелипе Бризола вкара за 3:0 в последните секунди на първата част.Ивайло Раденцов нацели гредата на \"канарчетата\" в 54-ата минута, но за \"оранжевите\" свърши в 63-ата минута.Тогава Иван Иванов фаулира Густафо Алфонсо в наказателното поле, а реферът Станислав Тодоров даде дузпа за домакините и изгони защитника за втори жълт картон.Петков бе безгрешен от бялата точка, като отбеляза своя първи хеттрик. Три минути преди края любимецът на бултрасите Тодор Неделев също се разписа с хубаво попълнение от 19 метра за крайното 5:0. ", "date": "2017.12.12", "title": "Ботев Пловдив изхвърли Литекс за Купата"}
{"url": "https://offnews.bg/112/uchenitci-ot-iambol-edva-ne-ubiha-taksimetrov-shofior-pri-opit-za-grab-671084.html", "text": "Двама ученици от спортното училище в Ямбол са нападнали таксиметров шофьор, при което той едва не бива убит.Момчетата са на 14 и 18 години, а едното е национален шампион по бокс. Момчетата извикали такси в района на гробищен парк в близко село. Когато шофьорът пристига на адреса учениците го нападат с нож, газов пистолет и въздушна пушка, преправена в бойна, съобщава.Те произвели поне 4 изстрела, а целта им била да задигнат оборота на таксито.Ранен, шофьорът успял да се качи в автомобила и да се обади на телефон 112. За сега 31-годишният мъж не е с опасност за живота, но състоянието му е тежко.Полицията е задържала учениците, а оръжията им са иззети.", "date": "2017.12.12", "title": "Ученици от Ямбол едва не убиха таксиметров шофьор при опит за грабеж"}
{"url": "https://offnews.bg/sviat/koj-e-napadateliat-ot-manhatan-671050.html", "text": "Нападателят от Манхатън е 27-годишният Акайед Уллах. Той няма криминално досие, а мотивите му за нападението все още са неясни. Самоделна бомба избухна вчера в подлез към метрото под 42-а улица, между Седмо и Осмо авеню, близо до Таймс скуеър. Предполага се, че Уллах е бил привързал самоделното устройство към тялото си, но тя се е взривила по-рано от предвиденото.При атаката бяха ранени четирима души, включително самият нападател, който беше арестуван. Уллах е узбек, родом от Бангладеш, обявиха от полицията в Ню Йорк, цитирани от Би Би Си.Той пристигнал в САЩ с родителите си през 2011 г. Според говорителката на Белия дом Сара Сандърс Уллах е влязъл в страната с виза, която предполага, че има роднина американски гражданин. Уллах обяви, че е бил вдъхновен за нападението от \"Ислямска държава\", макар че няма директен контакт с организацията, обяви източник на Асошиейтед прес. За мотива му за нападението се появиха няколко версии. Според една от тях причината за нападението са американските удари по ИДИЛ в Сирия. Според друга версия пък Уллах бил разгневен от действията на Израел в Ивицата Газа. Уллах е с постоянно жителство в САЩ, живеел в Бруклин. За последен път той посетил родината си на 8 септември, сочат документи. Мъжът имал разрешително за таксиметров шофьор, но никога не е работил като такъв. Доскоро той работел за електрическа компания заедно с брат си. Акайед Уллах няма криминално досие в Бангладеш или в САЩ. Полицията продължава разследването. ", "date": "2017.12.12", "title": "Кой е нападателят от Манхатън"}
{"url": "https://offnews.bg/zvezdi/plejmejtkata-nikoleta-lozanova-stana-aktrisa-video-671060.html", "text": "Преди броени дни излезе официалният трейлър на най-новия български филм „Привличане“, който тръгва по кината на 23 февруари 2018 г.Богатата на образи сюжетна линия на „Привличане“ събира на един екран част от най-талантливите български актьори – Яна Маринова, Койна Русева, Александър Сано, Луиза Григорова, Радина Боршош, Владимир Пенев и други. Своя актьорски дебют прави и Николета Лозанова.Продуцент на филма е Башар Рахал, който освен това изпълнява и една от ролите в лентата. В същото амплоа на продуцент, но с главна роля, зрителите ще видят Яна Маринова. Режисьор на продукцията е Мартин Макариев, който стои зад успеха на сериала „Под прикритие“.Действието на филма се развива в елитна частна гимназия и засяга теми за успеха, амбицията, любовта и сблъсъка на интереси. Яна Маринова се превъплъщава в ролята на млада учителка по история, която е и бивш шампион по състезателни танци. Новият преподавател по музика в училището е именно Александър Сано, към когото женските персонажи не остават безразлични. Луиза Григорова – манипулативна и разглезена ученичка, заплита интриги, които стигат до медиите. Любов, скандали, завист, успехи, амбиции, страст, музика и много танци се преплитат в сценария на „Привличане“. Какво се случва, дали ще победи любовта и справедливостта, зрителите ще могат да видят през февруари.", "date": "2017.12.12", "title": "Плеймейтката Николета Лозанова стана актриса (видео)"}
{"url": "https://offnews.bg/temida/samo-reformatori-ot-kabineta-borisov-2-sa-klienti-na-temida-671053.html", "text": "Министри от квотата на Реформаторския блок в правителството \"Борисов - 2\" са единствените клиенти на Темида от предходния кабинет.Обвиняеми са бившият външен министър Даниел Митов, заедно със заместника му Христо Ангеличин. И двамата са били членове на Демократи за силна България (ДСБ) на експремиера Иван Костов. Във вторник прокуратурата внесе в съда обвинителния акт срещу двамата. Те са обвинени за , с което са нарушили и Закона за обществените поръчки. Подсъдим е и бившият министър на отбраната Николай Ненчев - лидер на БЗНС и част от коалицията на Реформаторския блок. Той има със сходни  - за престъпления по служба във връзка с проведена обществена поръчка за униформи на военните. Ненчев има и второ дело за това, че отказал да изпълни договор за . Митов и Ненчев си навлякоха гнева на премиера Бойко Борисов, който се усъмни, че двамата са давали обещания зад гърба му. Става въпрос за т.нар. флотилия в Черно море. \"Ако мои министри са давали напразно надежди, без да ме информират по тази тема, ще има проблем с тях. Ще ги пратя на корабите да воюват те. Да видят колко е хубаво\", . От това последва светкавична реакция от Митов и Ненчев, които на среща с президента Росен Плевнелиев и премиера изясниха позициите си относно това какви ангажименти са поемали. Стана ясно, че флотилия в Черно море срещу Русия няма да има. Оказва се, че Митов и Ненчев са и първите висши държавници, които ще отговарят пред специализирания наказателен съд, след като парламентът прие промени, с които прехвърли делата за корупция по високите етажи на властта там. Заедно с това спецсъдиите и спецпрокурорите бяха мотивирани от депутатите със специални бонуси.След като премиерът се ядоса на двамата се министри, Ненчев беше  от ГЕРБ в парламента. Реакцията и на Борисов, и на депутатите му беше провокирана и от изявленията на тогавашния лидер на ДСБ Радан Кънев и заместника му Атанас Атанасов. В интервю за Пред Нова тв Кънев заяви, че само Митев и Ненчев работят в подкрепа на евроатлантическите ценности и са гарант за сигурността. Атанасов пък заяви, че правителството прави ясен завой към Русия, а Борисов е надминал БСП \"в раболепието към Русия\".Пред Темида отговаря и бившия здравен министър Петър Москов - също бивш кадър на ДСБ. Той е с  заради бартера с ваксини с Турция. ", "date": "2017.12.12", "title": "Само реформатори от кабинета Борисов - 2 са клиенти на Темида"}
{"url": "https://offnews.bg/obshtestvo/da-pomognem-na-poli-detca-praviat-kampania-v-pomosht-na-bolna-sauche-671061.html", "text": "Полина е прекрасно дете , което има нещастието да е тежко болно. В следствие на рядка генна мутация на 10 годишна възраст /през 2012 г./ бъбреците и отказаха и от тогава е на перитонеална диализа. От пет години Поли живее благодарение на поддържащото лечение.Поли учи в столичното 32-ро СОУ и днес нейните приятели, родители и учители искат да ѝ помогнат повече от всичко. През всичкото това време Поли не се оплака, нито се предаде – продължи да ходи на училище и да получава отлични бележки. Не спря да мечтае и да вярва, че има шанс за нормален живот. Диализното лечение за такъв продължителен период, започна невъзвратимо и прогресивно да уврежда органите и костите и.Поли получи усложнения, които и причиняват ежедневни болки и заплашват живота и. Сега има шанс за бъбречна трансплантация в Минск, Беларус, която струва 60 000 евро- сума непосилна за семейството и.Единственият ни шанс да съберем тази сума е чрез помощта на хора, готови да дарят, за да спасят един млад живот. Всеки, който иска да помогне на Поли, : Дарителска сметка: IBAN номер BG11 BPBI 7942 4022 5345 01, BIC код BPBIBGSFТитуляр на сметката:Полина Димитрова Петрова. Гр. София 1000PAY PAL: irenapetr72@gmail.comЗа контакт и повече информация:Тел. +359886177670E-Mail: irenapetr@abv.bg", "date": "2017.12.12", "title": "Да помогнем на Поли - деца правят кампания в помощ на болна съученичка"}
{"url": "https://offnews.bg/analizi-i-komentari/galyp-raste-doverieto-v-armiata-i-politciata-671059.html", "text": "Повишава се авторитетът на армията, доверие към нея изразяват 51 на сто от хората у нас. Данните са базирани на традиционния ежемесечен „Политически и икономически индекс на „Галъп интернешънъл“ – независимото от външно финансиране изследване с десетки индикатори, което тече всеки месец вече четвърт век. Последната вълна на изследване е между 30 ноември и 7 декември 2017 г. Армията е една от малкото институции, при която стойности на доверие и недоверие се движат в годините на сходни нива. А това като цяло е рядкост при институциите в страната, защото обикновено негативните оценки решително преобладават. Вероятно този допълнителен моментен ръст в 2017 г. е обществена инерция около встъпването в длъжност на президента Румен Радев – доскорошен генерал от военновъздушните сили. Традиционно високите нива на доверие в армията се дължат най-вече на нейната непартийност.В годините в началото на века обаче постепенно се налагаше тенденция към спад в авторитета на армията в обществото, за да се стигне до последното десетилетие, когато положителни и отрицателни стойности на практика се уеднаквиха. Една от причините вероятно е свързана с намаляването числеността на армията, респективно на нейната тежест в общественото мнение, както и на редицата трудности, които армията изпитваше в годините. Вероятно влияние оказваха и съюзническите ангажименти, който не предизвикваха ентусиазъм в мненията на мнозина.Доверието във военния министър Красимир Каракачанов в последните две години премина от обичайните си до този момент нива от около 10, понякога до 15%, за да достигне трайно на равнища от 20 – 25%, които задържа и в хода на 2017 г. Това прави Каракачанов един от сравнително одобряваните участници в политическия процес. Разбира се, вероятно се усеща и влиянието на президентските избори, където Каракачанов имаше силен резултат, а и „бонусът“ доверие, който участието във властта понякога дава. Доверието в полицията затвърди известна положителна инерция през 2017 г. Преди две години то беше на нива около 30%, а сега е 46%. За последните две години недоверието спадна - от стойности, близки под 60%, преди две години, до стойности от 44% - сега. Идните месеци ще покажат дали става дума за трайна тенденция или пък за конюнктурен ефект, който се дължи на усещането за стабилизация на властта. Последният осезаем пик в доверието към полицията беше по времето на първия мандат на ГЕРБ, когато активността на вътрешния министър Цветан Цветанов се открои. Доверието в полицията тогава достигна кратковременна пикова стойност близка до 50% В края на 2010 г. обаче скандали около Цветанов разсеяха това усещане. Доверието в полицията като цяло се влияе от подобни политически фактори в много по-голяма степен в сравнение с армията. Така например, периода на главния секретар Бойко Борисов беше един от периодите с най-високи стойности. Скандалът около Румен Петков пък доведе до ръстове на негативните оценки и т.н., коментират от Галъп. Доверието във вътрешния министър Валентин Радев през тази година се утвърждава до равнища на положителни оценки от над една десета от пълнолетното население. Все още обаче близо 40% не са запознати с личността на Валентин Радев. ", "date": "2017.12.12", "title": "ГАЛЪП: Расте доверието в армията и полицията"}
{"url": "https://offnews.bg/politika/bsp-organizira-protest-sreshtu-skoka-na-tcenata-na-vodata-671064.html", "text": "БСП организира протест в петък пред КЕВР, на 15 декември Комисията за енергийно и водно регулиране ще решава за повишението на цената на водата в 14 града. Митингът в столицата е от 10,30 часа. Каним всички софиянци, както и жителите на другите градове, да дойдат и изразят мнението и позицията си. Това увеличение на цената на водата е поредното, то е драстично, не отговаря на увеличението на доходите на хората, поредната стъпка към тяхното обедняване в защита на интереса на монополистите. Който смята, че това ощетява правата, семейния му бюджет и доходите, да заповяда заедно да изразим тази позиция, заяви лидерът на БСП Корнелия Нинова.  КЕВР ще решава за повишението на цената на водата в София – 9.5% до 2.36 лв./куб.м., Смолян – 4.5% и ще стигне до 2.35 лв., Пловдив – 2.9% - до 2.20 лв., Варна – 2.7% и става до 3 лв цената, Силистра 6.5% до 3.29 лв, Кърджали 2.8% до 2.43 лв., Русе – 6.2% до 2.78 лв., Перник – 5.8% - 2.29 лв., Монтана – 6,4% - 2.89 лв., Шумен – 3% - 3.32 лв., Сливен – 2.05% - 2.50 лв, Бургас – 8.7% - 2.77 лв, Ямбол – 20% - 2.78 лв, Враца – 13% - 3.09 лв. Категорично се противопоставяме на увеличението на цената на водата. То не е аргументирано – нито ръстът на инфлацията е толкова, не е направено обществено обсъждане, това решение ще бъде на закрито заседание. Затова представителят в КЕВР, предложен от ПГ на БСП и избран от парламента, няма да участва в това заседание, каза още Нинова. Изявление на лидера на БСП Корнелия Нинова: Някой твърди за друг, че е извършил престъпление. Отива и го доказва. Поканих говорителите на ГЕРБ да го направят и да отидат в прокуратурата и съда. Не отидоха. Ходят по студия и разнасят документи. Единственият отговор в правова държава, който могат да получат е, и го получават днес – завеждане на дело срещу тях. Току що си внесох държавната такса и до края на деня завеждам дело на Десислава Атанасова и солидарно на политическа партия ГЕРБ, защото тя изразява тяхното мнение. Оттук нататък, тези спорове се решават на плоскостта на съдебните дела. То е за всичко, включително и за злоупотреба и манипулиране на мнение на официални органи. Имам предвид, че г-жа Атанасова е била информирана с писмо от главния прокурор, че няма извършени престъпления, че има извършени проверки и въпреки това, след като вече е била информирана, продължи да клевети и да лъже в публичното пространство. В правова държава, отговорността се носи по съдебен ред. Те ще си я понесат. Всичко, каквото имат да казват оттук нататък – в Съдебната палата, СГС. Заведено е дело от Корнелия Нинова срещу Десислава Атанасова и цялата политическа партия ГЕРБ.", "date": "2017.12.12", "title": "БСП организира протест срещу скока на цената на водата"}
{"url": "https://offnews.bg/futbol/zhadnoto-vzimal-v-levski-vseki-doveden-671046.html", "text": "Бившият треньор на Левски Николай Митов - Жадното говори за проблемите си начело на \"сините\" в предаването \"Спорт в обектива\" по Канал 3.Настоящият наставник на Септември сравни своята ситуация с отношението към италианския специалист Делио Роси като сравненията не са в негова полза. Според Жадното италианецът получава кредит на доверие, за какъвто той е можело само да мечтае и е станал жертва на наивността си.\"Където и да съм треньор, ще давам всичко от себе си. Когато отидох в Левски, уговорката беше да се налагат млади футболисти и да се изгради отбор със силни български играчи от школата и с няколко класни чужденци. Но всичко се промени напълно след няколко месеца.Ако целта на Левски е титла, има шансове. Тимът обаче има трудности в атака\", коментира Митов, който искал отборът да се гради около Божидар Краев и Мехди Бурабия, но те бяха продадени.\"Исках различни футболисти от тези 14, които дойдоха. Накрая вече, каквото и да ми предлагаха, го взимах, защото бяхме с 11 човека. Левски има голям прогрес във фаза защита, но не мога да кажа същото за нападението.Не ме изненада смяната на Даниел Боримиров с Асен Букарев\", продължи Митов, добавяйки, че в събота заминава на двуседмичен стаж в Болоня при Роберто Донадони.", "date": "2017.12.12", "title": "Жадното взимал в Левски всеки доведен"}
{"url": "https://offnews.bg/politika/niama-vrashtane-nazad-aetc-belene-stana-chast-ot-natcionalnata-sigurn-671040.html", "text": "Проектът за строителството на АЕЦ \"Белене\" вече категорично не е мираж. Без да е споменат конкретно, той присъства в актуализирания вариант на стратегията за национална сигурност. Документът в окончателния му вариант беше приет миналата седмица на , но до този момент не беше публикуван за обществено обсъждане. Сега той е качен в информационната система за правна информация на Министерския съвет. В текста, който засяга развитието на ядрената енергетика, се посочва развитието на нови ядрени мощности: В подобен вариант текстът съществува в сега действащата стратегия за национална сигурност и беше запазен от , която изготви документа в края на септември. В него обаче не беше посочена АЕЦ Козлодуй, а за новите мощности беше отбелязано, че са обект на институционална подкрепа. Редакцията на тези текстове вероятно е станала по време на заседанието на Съвета за национална сигурност при Министерския съвет през ноември и сега той е по-категоричен от стария, който гласеше: Проектът за дострояването на АЕЦ \"Белене\" се върна на дневен ред, след като БАН излезе с доклад, според който при определени условия новата ядрена мощност би била икономически изгодна.Според анализа проектът за Втора атомна е жизнеспособен при цена на централата от до 10,5 млрд. евро и осигуряване на кредит за 70% от цената при лихва под 4,5 процента.В същото време преди наскоро на платформата за анонимно споделяне на документи Balkanleaks, се появи междинен доклад на БАН от месец септември. В него е записано, че АЕЦ Белене не е изгодна при нито един от 90-те проиграни варианта, включително и при много високи международни цени на електроенергията през следващите години.По повод разминаването от Министерството на енергетиката обясниха, че не са оказвали натиск върху учените от академията да променят констатациите си. Според източници на OFFNews размразяването на проекта за новата ядрена мощност е сигурно, но ще се изчака да мине българското председателство на Съвета на Европейския съюз. ЗаплахиВ стратегията е посочено, че „пълномащабен военен конфликт“ срещу страната ни е малко вероятен, но расте заплахата от хибридни действия и кибератаки. В проекта с редакциите първоначално тези заплахи бяха определени като „нови и много по-разрушителни”.Отбелязано е, че на Западните Балкани има тенденции, които генерират нестабилност.\"Рискове за дестабилизиране на обстановката пораждат слабата държавност и перманентно възникващата политическа нестабилност в държави от региона, засилването на национализма в управлението, латентните междуетнически и религиозни противоречия и демографският и социално-икономическият дисбаланс в отделните страни, дестабилизиращи действия на външни сили\", е посочено в стратегията.Любопитен детайл от нея е, че корупцията по високите етажи на властта се разглежда като функция от организираната престъпност. В проекта се говореше за “устойчива симбиоза” между организираната престъпност и корупцията в държавните органи. Новият текст е значително по-мек:Въпреки това корупцията по високите етажи на властта е определена като един от основните проблеми пред сигурността, като е уточнено, че освен усилията за противодействие на отделните институции значение има и механизма за сътрудничество и оценка на ЕС.С новите текстове се посочва също, че сигурността вече не е само право, но и отговорност на всеки член на обществото, а опитите за възпрепятстване на стратегически транспортни и енергийни проекти увреждат интересите на държавата за развитие на икономическия си потенциал и увеличаване на благосъстоянието на населението.", "date": "2017.12.12", "title": "Няма връщане назад: АЕЦ Белене стана част от националната сигурност"}
{"url": "https://offnews.bg/obshtestvo/puskat-atraktcionna-linia-13-samo-s-retro-trolei-v-sofia-671043.html", "text": "Акцията на сдружение „Градски транспорт и инфраструктура“ за събиране на средства за откупуване на исторически тролейбус Шкода 9Тр, част от кампанията „Да запазим тролейбусната история на България“, навлиза в своя финален етап, съобщиха организаторите.До настоящия момент Сдружението вече има събрани 60% от сумата - 4862 лв. и набирането на средства продължава! Цялата необходима сума за откупуване на тролейбуса е 8000 лв. и за остатъка от 3138 лв. има три седмици да бъде събран. Така тролейбусът ще бъде спасен от предаване за скрап.Историческите тролейбуси Шкода 9 Тр се помнят от софиянци като „пеещите“ тролейбуси, заради специфичния силен меден „напев“, който издава управлението им. Из града, между 60-те и 80-те години на ХХ век, своето битие са изживели 395 броя от този модел.Тролейбусът Шкода 9 Тр е част от цялостен проект на Сдружение „Градски транспорт и инфраструктура“ за спасяване, реставриране на 5 емблематични исторически тролейбуса и пускането им експоатация по новосъздадена атракционна линия № 13 в гр. София.Кампанията стартира 2016 г. по инициатива на сдружението в сътрудничество със „Столичен Електротранспорт“ ЕАД. Сред тролейбусите има един български, два чешки, един руски и един канадски.До момента 3 от 5-те тролейбуса вече са съхранени: 2 от „Столичен Електротранспорт“ ЕАД и 1 с дарения, събрани от сдружението. В началото на 2017 г. беше проведена мащабна операция по спасяване и преместване на българският DAC-Чавдар 317 ЕTr от гр. Перник в гр. София, където очаква своето възстановяване.", "date": "2017.12.12", "title": "Пускат атракционна линия №13 само с ретро тролеи в София"}
{"url": "https://offnews.bg/sviat/eksplozia-v-naj-golemia-gazov-hab-v-avstria-edin-zagina-18-sa-raneni-671013.html", "text": "Един човек загина, а други 18 са ранени при експлозия в газовия терминал в Баумгартен, Източна Австрия, съобщи говорителка на Червения кръст, цитирана от БТА.Местни медии съобщиха първоначално за 60 пострадали. За момента обаче се потвърждава информацията за 18 ранени, един от които е в тежко състояние. Взривът е станал в 8,45 ч. местно време и е бил последван от пожар. Говорител на полицията обяви, че ситуацията е под контрол. На мястото са пристигнали десет пожарни и четири линейки. Задействан е и хеликоптер. Пожарът е овладян бързо, но терминалът остава затворен. За момента не е ясна причината за инцидента. По случая е започнало разследване.Терминалът в Баумгартен е основният център за разпределение в Австрия на газовите доставки от Русия и от Норвегия. Той е собственост на OMV.", "date": "2017.12.12", "title": "Експлозия в най-големия газов хъб в Австрия, един загина, 18 са ранени (обновена)"}
{"url": "https://offnews.bg/sviat/skandalnata-zaharova-se-podigra-na-tramp-za-misiata-do-lunata-671049.html", "text": "Ексцентричната говорителка на руското външно министерство Мария Захарова се подигра на амбициите на американския президент Доналд Тръмп да прати нова американска мисия на Луната, където да бъде изградена база за бъдеща мисия до Марс.Руската русокоска често прави коментари, които са твърде скандални за дипломат. Наскоро Захарова вбеси цяла България с абсурдното си изявление, че Червената армия била спасила българските евреи от нацистките лагери на смъртта.Ето и какво написа тя във фейсбук по повод новата космическа програма на американския президент:", "date": "2017.12.12", "title": "Скандалната Захарова се подигра на Тръмп за мисията до Луната"}
{"url": "https://offnews.bg/ikonomika/rosatom-podpisa-za-aetc-dabaa-pred-pogleda-na-putin-671063.html", "text": "На 11 декември 2017 г. в Кайро генералният директор на руската корпорация „Росатом“ Алексей Лихачов и министърът на енергетиката и възобновяемите енергийни източници на Египет Мохамед Шакер подписаха Актове за встъпване с сила на търговските договори за изграждане на АЕЦ „Дабаа“.Тържественото подписване се състоя в присъствието на президента на Русия Владимир Путин и президента на Египет Абдел Фатах ас Сиси.В съответствие с подписаните договори, „Росатом“ ще построи АЕЦ „Дабаа“ в областта Матрух, на брега на Средиземно море, с четири енергоблока с ВВЕР-1200 и ще доставя руско ядрено гориво за целия жизнен цикъл на централата. Това ще позволи да се осигури конкурентоспособност на стойността на електроенергията в Египет в продължение на 60 години. „Росатом“ ще обучи персонала и ще окаже на египетските си партньори подкрепа при експлоатацията и обслужването на АЕЦ „Дабаа“ в продължение на първите 10 години от работа на централата. В рамките на още едно споразумение руската страна ще построи специално хранилище и ще достави контейнери за съхранение на отработеното ядрено гориво.Първият енергоблок на АЕЦ „Дабаа“ ще бъде въведен в експлоатация през 2026 г.В рамките на реализирането на проекта за изграждане на АЕЦ „Дабаа“, „Росатом“ може да окаже на египетските си партньори и помощ при развитието на ядрената инфраструктура, да увеличи нивото на локализация, да осигури подкрепа при подготовката на национални кадри и повишаване на обществената приемливост на атомната енергетика. Подготовката на бъдещите работници в АЕЦ ще се провежда както в Русия, така и в Египет. В близките няколко години в Русия ще бъдат изпратени стотици студенти, които да преминат обучение в ядрени специалности.Изграждането на АЕЦ „Дабаа“ ще даде тласък за по-нататъшното промишлено развитие и на Египет – в процеса на строителството ще бъдат задействани десетки египетски компании. При строителството на Първи енергоблок на египетската АЕЦ нивото на локализация ще бъде не по-малко от 20%. При изграждането на следващите енергоблокове този процент ще се увеличи.АЕЦ „Дабаа“ е с реакторна установка с мощност 1200 Мвт от най-съвременно поколение „3 плюс“. Тя съответства на всички постфукушимски изисквания на МААЕ и са реализирани референтни енергоблокове в Русия. На 8 декември 2017 г. бе дадено началото на физическото стартиране на Първи енергоблок от поколение „3 плюс“ на Ленинградската АЕЦ 2, която е референтна за АЕЦ „Дабаа“. Специалистите от експлоатационните служби на Ленинградската АЕЦ 2 успешно заредиха в активната зона на реактора първата от 163 топлоотделящи сборки със свежо ядрено гориво. Преди това, на 5 август 2016 г. в мрежата бе включен първият в света иновационен Първи енергоблок от поколение „3 плюс“ на Нововоронежката АЕЦ 2.", "date": "2017.12.12", "title": "Росатом подписа за АЕЦ Дабаа пред погледа на Путин"}
{"url": "https://offnews.bg/sviat/hiliadi-vse-oshte-bez-tok-vav-frantcia-desetki-otmeneni-poleti-v-lond-671054.html", "text": "Около 36 000 домакинства във Франция са все още без ток заради мощната буря Ана.Най-засегната е Северна Франция, където без ток са 20 000 домакинства. Силни ветрове и валежи предизвикаха хаос в транспорта в различни райони. Метеоролозите предупреждават за риск от лавини в Южните Алпи, съобщи Асошиейтед прес, цитирана от БТА.Лошото време засегна и Северна Италия. Снеговалежите в областта Пиемонте спряха, но на много места са се образували поледици. В главния град Торино има заледявания на летището, а тротоарите и улиците на места се превърнаха в пързалки.В областите Емилия-Романя и Лигурия има прелели реки, свлачища и наводнения заради валежите от вчера. Сняг натрупа в Милано и Ломбардия. В Тоскана силните ветрове нанесоха щети.Във Венеция нивото на водата във Венецианската лагуна се повиши до 102 сантиметра, като се очаква то да се повишава още в следващите часове. Очаква се част от централния площад Сан Марко да се наводни.Продължаващ втори ден обилен снеговалеж затвори училища и наруши транспорта в Холандия и Великобритания.Близо една четвърт от полетите на лондонското летище \"Хийтроу\" бяха отменени. Стотици полети на амстердамското летище \"Схипхол\" бяха забавени, а регионалното летище в Айндховен бе изцяло затворено и анулира всички полети.Силният снеговалеж в Холандия доведе до затварянето на училища и предприятия, а властите призоваха гражданите да си останат вкъщи.Холандската метеорологична служба обяви най-високата степен на тревога за \"изключително опасни\" условия по цялата страна.", "date": "2017.12.12", "title": "Хиляди все още без ток във Франция, десетки отменени полети в Лондон заради снега"}
{"url": "https://offnews.bg/temida/davat-mitov-na-sad-oshtetil-darzhavata-s-polovin-mln-lv-671048.html", "text": "Софийска градска прокуратура (СГП) внася в Специализирания наказателен съд (СпНС) обвинителен акт срещу Даниел Митов – бивш министър на външните работи и Христо Ангеличин – бивш заместник министър на външните работи.Това е първото дело за корупция по високите етажи на властта, което спецсъдът ще разгледа, след като парламентът даде правомощия на спецмагистратите да съдят висши държавници. За тази цел на спецсъдии и спецпрокурори .Сигналът за сделката на Външно беше  от бившия външен министър Кристиан Вигенин.Митов е обвинен за престъпление по служба, а Ангеличин в безстопанственост.Според прокуратурата бившият външен министър е нарушил Закона за обществените поръчки като сключил споразумения към договор с Министерството на земеделието и храните и така е набавил облага за търговско дружество като е ощетил държавата с 494 458,03 лв. Митов задължил МВнР да преведе чрез МЗХ на търговското дружество въпросната сума и не предвидил контрол по изпълнението на ценовото предложение по така сключените споразумения.Даниел Митов е с мярка за неотклонение „Подписка“.Христо Ангеличин пък е обвинен в това, че в периода от 15.01.2016 г. до 22.07.2016 г., като заместник-министър на външните работи, при условията на продължавано престъпление, в нарушение на задълженията си да наблюдава и контролира дейността на дирекция „Управление на собствеността и материално-техническо осигуряване” в МВнР, не упражнил достатъчен контрол върху работата на директора на тази дирекция.В резултат на това са последвали значителни щети за Министерство на външните работи в размер на 494 458,03 лева , изплатени по силата на две споразумения сключени между МВнР и МЗХ, на търговско дружество, като сумата е недължимо платена, поради неспазване от страна на търговското дружество на ценовото му предложение.Вместо да се спази законът, тъй като са налице основания за провеждане на процедура за възлагане на обществена поръчка по реда на ЗОП, МВнР сключило две споразумения (от 15.01.2016 г. и от 22.04.2016 г.) с МЗХ, по силата на които са ползвали услугите на търговско дружество чрез Министерството. С това търговско дружество МЗХ е в договорни отношения след проведена обществена поръчка за осигуряване на въздушен транспорт, хотелски настанявания и медицински застраховки при служебни пътувания за служителите на МЗХ.Предстои насрочване на делото от съда.", "date": "2017.12.12", "title": "Дават Митов на съд - ощетил държавата с половин млн. лв."}
{"url": "https://offnews.bg/medii/konpi-parite-na-prokopiev-sa-s-iasen-proizhod-no-nezakonni-ot-sdel-671057.html", "text": "Приватизационната сделка за „Каолин“ АД от 1999 г. е причина за запора над имущество на семейството на издателите Иво и Галя Прокопиеви, стана ясно от брифинг на Комисията за отнемане на незаконно придобито имущество (КОНПИ).Парите на семейство Прокопиеви са с ясен произход, но са незаконни – идват от сделката за „Каолин“, обясни една от инспекторките, работили по преписката.В същото време председателят на комисията Пламен Георгиев призна, че не може да даде отговор на въпроса дали това е първата приватизационна сделка, която ведомството му разследва.Той на няколко пъти се опита да обясни, че тази формулировка е погрешна. Не ставало въпрос за разследване на приватизацията на „Каолин“, която вече е извън давностния законен срок за разследване, а за последвалата продажба на „Каолин“ на новия му германски собственик \"Кварцверке\". Именно законността на акциите на Иво Прокопиев от тази продажба КОНПИ поставя под въпрос и затова се връща към приватизационната сделка, за да изясни как той изобщо е придобил предприятието.Въпреки многократни журналистически въпроси защо комисията прави ревизия на приватизационни сделки, Георгиев настоя, че това се налага, защото втората продажба на „Каолин“ попадала в 10-годишния проверяван период и не е с изтекла давност.Стана ясно, че комисията е установила разминаване от 14 млн. лева между декларираните приходи и разходи на Иво Прокопиев и семейството му. Освен това КОНПИ ще им повдигне колосален иск за над 199 милиона лева. От тях най-голяма част са 150-те млн., получените от продажбата на „Каолин“ АД на германския му собственик.Сумата набъбва до 199 млн, като към тези 150 милиона се добавят стойността на запориран имот в Созопол, получени дивиденти от фирми, увеличевн капитал на едно дружество и дарения на фондация „Граждански медии“. Ответници по иска са Иво Прокопиев, Галя Прокопиева, „Алфа финан холдинг“ АД, „Соларпро холдинг“ АД, „Алфа енерджи холдинг“ ЕАД, фондация „Граждански медии“.Пламен Георгиев се оплака от безпрецедентен медиен натиск по случая „Прокопиев“. Той посочи, че тезите на проверявания съвпадали с тези на член на комисията (Лиляна Терзиева, от квотата на президента), която единствена гласувала с особено мнение по налагането на запора. По преписката са работили 11 експерти и 5-имата членове на КОНПИ.Георгиев специално отбеляза, че медиите на „Икономедиа“ не са със запорирани сметки, дейността им не била обект на запор и не разбирал как останалите запори биха се отразили върху работата им, за да се говори за натиск над тях.", "date": "2017.12.12", "title": "КОНПИ: Парите на Прокопиев са с ясен произход, но незаконни - от сделката за \"Каолин\""}
{"url": "https://offnews.bg/obshtestvo/kraj-na-parkiraneto-okolo-sv-aleksandar-nevski-fandakova-podpisa-z-671039.html", "text": "Паркирането на автобуси покрай храм-паметника \"Св. Александър Невски\" вече е забранено със заповед на кмета на София Йорданка Фандъкова. Инициативата за това беше на общинския съветник и съпредседател на \"Политическа група 5\" инж. Симеон Славчев. \"Решаването на проблема с автогарата пред храм-паметника „Св. Александър Невски\" доказва, че когато обединят усилия гражданското общество, гражданските организации, институциите в лицето на Столичния общински съвет и Столичната община, даден проблем много бързо и лесно може да бъде решен\", коментира общинският съветник.В края на юли след десетки сигнали на столичани инж. Славчев пое ангажимент да се премахнат автобусите от площада пред храма. Въпреки че там е било разрешено да спират до 5 автобуса, почти цяло лято там имаше над 10. Освен туристически автобуси от \"Св. Александър Невски\" тръгваха и пътнически автобуси, а мястото бе превърнато в незаконна автогара.В заповедта на общината се определя, че ще има 4 места за спиране до 15 минути на автобуси, извършващи случаен превоз в северната част на \"Оборище\".За туристическите рейосве ще има специални места за престой от 2 до 4 часа. Те ще бъдат на:- Южно локално платно на бул. \"Кн. Мария Луиза\", срещу Централна ж.п. гара - до 2 часа престой.- Паркингът между ул. Княз Борис I\", ул. Братя Миладинови, южният локал на бук. Кн. Мария Луиза\" и ул. Струга\" - до 4 часа престой.", "date": "2017.12.12", "title": "Край на паркирането около 'Св. Александър Невски', Фандъкова подписа заповедта"}
{"url": "https://offnews.bg/ikonomika/bdzh-prodade-biletite-patnitcite-se-kachiha-i-se-okaza-che-niama-tak-671020.html", "text": "Получаващите многомилионни субсидии от нашите данъци БДЖ продължават да се грижат за доброто настроение на всички българи, които не се возят с тях.Поредната смехория с марка \"БДЖ\" е от неделя.На Централна гара е композиран влак от София за Копривщица. Билетите са продадени, композицията е композирана на коловоз, пътниците се качват, даден е дори изходен сигнал влакът да заминава и... О, чудо, оказва се, че такъв влак в новото разписание на новия жп превозвач НЯМА.Шокираните пътници са свалени и пратени в чакалнята с обяснението, че въпросният влак с номер 30171 ще се движи само сезонно от март месец, но не и сега.Хората с билети били качени на бърз влак № 3693 от София за Златица, който пък вече не бил бърз, защото спирал на допълнителни спирки, за да обслужи пътниците според разписанието на пътническия влак.", "date": "2017.12.12", "title": "БДЖ продаде билетите, пътниците се качиха и се оказа, че няма такъв влак"}
{"url": "https://offnews.bg/futbol/zashto-harvati-i-sarbi-dominirat-v-top-5-a-balgarskite-futbolisti-gi-671052.html", "text": "Вчера бе изтеглен жребият за елиминациите в Шампионската лига – най-силният клубен турнир в света. Оказа се, че в 16-те отбора, които се класираха за 1/8-финалите има седем хървати, четирима сърби и нито един българин.Първите дивизии на трите държави са сходно слаби, но изоставането на нашия футбол спрямо този на съседите е очевидно и едно от най-ясните му проявления са играчите, които трите страни имат в петте най-силни европейски първенства.Нека започнем с хърватите. Половината от националния им отбор ще играе в елиминациите на Шампионската лига. Там са Лука Модрич и Матео Ковачич (Реал Мадрид), Иван Ракитич (Барселона), Марио Манджукич и Марко Пяца (Ювентус), Деян Ловрен (Ливърпул) и Матей Митрович (Бешикташ). Разбира се и другата половина от националния им отбор играе водеща роля в отбори от Топ 5. Хърватия има общо 30 играчи в тях - Серия А (16), Бундеслигата (5), Примера (5), Висшата лига (1) и Лига 1 (3). 10 от тях са водещи играчи в отбори, които са сред първите пет в класиранията на своите страни. Логично националният отбор заема 17-о място в ранглистата на ФИФА и се е класирал на 8 от последните 10 световни и европейски първенства, включително и за това в Русия догодина.Сръбските медии също бяха в еуфория, защото четирима техни национали ще играят на 1/8-финали в Шампионската лига. Неманя Матич (Манчестър Юнайтед), Александър Коларов (Рома), Душко Тошич (Бешикташ) и Марко Груич (Ливърпул) са сред водещите фигури в репрезентацията, в която само вратарят и още един защитник не играят в първенство от Топ 5. Общо в най-силните първенства има 37 сърби: Серия А (11), Бундеслигата (11), Примера (5), Висшата лига (5) и Лига 1 (2). От тях 9 играят във водещите пет отбора в класирането към ноември 2017 г. Това солидно присъствие в Западна Европа дава положително отражение и на националния отбор, който заема 37-о място в ранглистата на ФИФА и се е класирал на 4 от последните 10 световни и европейски първенства, включително и в Русия.Българските медии са на вълна Лудогорец (останал само с един български титуляр), бъдещите мачове с Милан и Станимир Стоилов (вече напуснал отбора си) в Лига Европа, защото Шампионската лига все още е много висока летва за нашите играчи. Единствените двама българи, които играят в първенства от Топ 5 са Андрей Гълъбинов (Дженоа) и Александър Тонев (Кротоне). Първият е на 3, а другият на 2 точки от изпадащите в Серия А. Останалите български национали играят скромна роля в периферни средно и източноевропейски първенства. Още Четвъртите в света показаха, че за класиране и силно представяне на световно или европейско първенство са необходими поне 5-6 играчи, които да играят водеща роля в шампионат от Топ 5. Логично националният ни отбор заема 43-а позиция в ранглистата на ФИФА и се е класирал само на едно от последните десет големи футболни първенства – Евро 2004 в Португалия.Нека обобщим. В първенствата от Топ 5 играят 30 хървати, 37 сърби и 2 българи. От тях водеща роля във водещи клубове имат 11 хървати, 9 сърби и 0 българи. Дори изтерзаната от войни и кризи Босна и Херцеговина е далеч пред нас със 17 играчи в Топ 5, сред които звезди като Джеко, Пянич и Колашинац. С най-много играчи от Балканите са първенствата на Италия (53), Германия (35) и Испания (24). В другите два шампионата те са доста по-малко - Англия (14) и Франция (12). Хърватия и Сърбия изнасят силни играчи, а съседите дори нчмат паспорти от ЕС. Ние пък имаме всички предпоставки да изнасяме, включително и европейски лични карти, но все още не можем да предложим  европейски играчи от топ класа.Причините за това състояние могат да се разделят в няколко групи: политически, географски, ментални, инфраструктурни, образователни и спортно-технически.Основната политическа отговорност пада върху режима на комунистическия диктатор Тодор Живков, който държеше обществото, включително и най-добрите спортисти и треньори в изолация от Запада почти до края на властването си. Това изкуствено капсулиране естествено доведе до занижаване на критериите за работа, развитие и успех. Едва през 80-те беше позволено на някои заслужили футболисти да поиграят за долари на Запад (по-често на Юг) в последните години от кариерата им. По правило малцина от тях стигнаха до водещи европейски клубове. Много по-рано в онзи период югославският диктатор Йосип Броз Тито сваля изходните визи за икономически и политически емигранти. Така още през 60-те години на XX век стотици хиляди югославяни вече свободно пътуват, работят и трупат пари, опит и знания на Запад – основно във ФРГ, Италия, Австрия, Швейцария, Франция и Скандинавия. Сред тях са и стотици спортисти и треньори. Така по време на Драмата в Сплит (Югославия - България /3:2/, 21.12.1983 г.) най-добрите играчи на Левски и ЦСКА не успяват да се класират на Евро’84 и заради това, че докато те са треперили покрай вкарването на няколко чифта контрабандни дънки на митницата, лидерът на техните съперници Сафет Сушич вече играе за ПСЖ и вилнее в дискотеките на Париж.Падането на Желязната завеса засили тази тенденция в бивша Югославия, но и даде исторически шанс на следващото силно българско поколение, голяма част от което излезе да играе на Запад в най-добрите си години (25 – 27). Така тези играчи вече освен футболно, бяха готови професионално и ментално да атакуват световния футболен връх. Трябва да напомним че до 1989 г. българският национален отбор по футбол се бе класирал на пет мондиала, на които нямаше нито една победа и така и не бе успял да се класира на финали на европейско първенство.Разбира се не би било честно да струпваме всички наши днешни проблеми върху и без това достатъчно провинилия се режим на правешкия диктатор.За съжаление инерцията от огромния успех през 1994 г. не бе използвана, нито от футболния съюз, нито клубовете, държавата, общините или бизнеса за развитие на футбола у нас. Тази вълна не бе използвана и от десетките български играчи, които играха в големи или по-малки западно и средноевропейски клубове. Те така и не успяха да изградят солидни позиции в тях, които да работят за бъдещето на българския футбол и не се върнаха в родината ни с кой знае какво ноухау за развитие на играта у нас. Малцината българи, които с променлив успех водят отбори в Германия или Швейцария, по ред причини не си и помислят да лансират в тях млади свои сънародници.За разлика от българите, хърватите капитализираха по най-добрия начин третото място от Мондиал’98. Само Oбщина Загреб построява за своя сметка 20 големи футболни терена с изкуствена трева и осветление, които до ден днешен се ползват от футболните школи в столицата. Вълната от този триумф и поредица от добри решения на тамошните власти превърнаха футбола в основен спорт за хиляди деца и юноши в цялата страна, разпознаваема в целия свят национална марка, която заслужено има собствен бутик на главния загребски площад.Изградената през годините мрежа от контакти на Запад от стотици бивши играчи, които са продължили кариерата си като клубни треньори, мениджъри или футболни агенти помага за постоянната обмяна на информация, за организирането на стотици международни мачове между детско-юношески и мъжки отбори от бивша Югославия и страните от Централна и Западна Европа. Така комбинацията между географското положение и отворената ментална настройка към света помага на децата от Хърватия, Сърбия, Босна и т.н много по-рано да преодолеят своите балкански комплекси и да трупат безценен международен опит.Това дава отражение и в изграждането на треньорите, които доста по-рано са разбрали, че за формирането на топ играч са нужни талант и много работа, както и добро отношение, уважение и отдаденост към всички деца в отбора, покрай които ще развие водещият футболист на набора или клуба. Тамошните треньори в много по-голяма степен прилагат методика на работа, в която ясно са дефинирани целите в тренировъчния процес по възрасти и компоненти, с акцент върху многостранното двигателно развитие, техниката, тактиката и физическата подготовка в четирите главни етапа от детско-юношеското футболно обучение. Освен това в тези страни селекцията е подчинена предимно на футболните заложби, умения и познания, а не на физическото превъзходство в дадена детска възраст.Ясно им е, че с повече едри момчета и акселерати в отборите си ще печелят повече детски първенства и турнири, но и че така рязко намаляват шансовете за професионална кариера, защото тези по-рано съзрели момчета имат огромно предимство срещу хронологични връстници, които са с 1 или 2 години назад в биологичното и менталното си развитие. Логично слабата съпротива не им позволява да се развиват с темповете, необходими за тази ключова възраст. При изграждането на топ играч трябва търпение и подкрепа към дребничките деца с футболен талант, чието тийнейджърско порастване закъснява и адекватно развитие на акселератите, които приоритетно трябва да играят с по-големи отбори, докато биологическата възраст на всички се изравни около 17-ата им година.Тук трябва да се спомене остарялото схващане за водещата роля на спортните интернати, които вече са отречени в развития свят, защото от тях не излизат топ играчи. Големите играчи по правило идват от семейната среда. Главната причина е, че едно талантливо дете, което трябва да напусне семейството си, родния си град и клуб, за да отиде в школата на някой от грандовете на 12-13 години губи много повече, отколкото получава на и извън терена в големия град. В Хърватия и Сърбия децата, които идват от малки градове и села в столичните клубове се настаняват в приемни семейства на свои съотборници или в наети къщи, в които за тях се грижат треньори и възпитатели. Така тези момчета растат, учат и тренират в много по-малко стресова среда и във всеки един ден има възрастни, които да се грижат за тях, с които да споделят успехи и да решават проблемите си, да ги подкрепят, контролират и съветват. Овен това тези юноши се справят по-успешно с учението, както и с ежедневни задачи като чистене и готвене.Това им помага по-добре да се оправят в живота и по-лесно да се адаптират в западните клубове при трансфер. Не е случайно, че тримата последни български играчи от европейска величина - Бербатов и двамата Петрови, до 18-ата си година са живеели със семействата си, учили са и са играели в родните си градове и клубове. В последните години се нагледахме на поредица от провали на талантливи български играчи, които не успяха да се закачат за западните клубове, които ги бяха харесали, защото не бяха готови да научат езика, да работят допълнително за развитие на индивидуалните си пропуски в подготовката и да се адаптират към начина на живот в тези страни.По отношение на психологията трябва да се подчертае, че в много наши малки и големи клубове от години битува лошо, неуважително и често обидно отношение на ръководители и треьори към играчите, което смачква самочувствието на едни, отблъсква други и често е причина за провала на много таланти, които така и не развиват потенциала си. Вина за общия срив имат и много родители, които създават нереално парникова атмосфера около децата си - това прекомерно разглезване, в комбинация с огромните амбиции водят до психологически кризи и доброволни откази от усилия за решаване дори на най-незначителни проблеми. Разбира се, че с такава \"подготовка\" преследването на сериозна професионална кариера е обречено.Треньорите в Хърватия и Сърбия като цяло са строги, но очевидно подготвени, посветени и добронамерени в отношението си към всички деца в отборите - и към топ талантите, и към останалите. С тази постоянна подкрепа децата свикват да си помагат и да се справят с предизвикателствата на играта, без да се мръщят на здравите единоборства, дъжда, калта, лошото съдийство или скромните съблекални. Казано с други думи, тези момчета са доста по-добре подготвени да се борят на и изън терена за постигане на мечтите си и то, спазвайки писаните и неписани правила на играта.Така вместо да се хвалят с тенекиени купи от детски първенства и турнири, клубове като хърватския Задар и сръбските Войводина (Нови Сад) и Раднички (Крагуевац) с гордост показват снимките на своите юноши правещи световна кариера. Разбира се, клубове като Динамо (Загреб) са превърнали изграждането и продажбата на футболисти в основен бизнес, вкарал в касата на „Максимир” над 100 млн. евро за играчи като Модрич, Пяца, Ковачич, Манджукич, Ловрен, Рог и т.н. Другите три ексюго гранда - Цървена звезда, Партизан и Хайдук всяка година подпомагат връзването на бюджетите си с трансфери за 2-3 млн. евро., а когато съдбата, представянето в евротурнирите и пазарът им се усмихнат могат да продават и за доста повече. Тази есен Хайдук счупи рекорда си с Никола - брата на скачачката Бланка Влашич, който отиде в Евертън за 10 млн. евро. Преди две години Цървена звезда продаде юношата си Марко Груич на Ливърпул за 7 млн. евро, а малко преди това Партизан взе 5 млн. евро от Бенфика за зациклилия в момента Лазар Маркович.От всичко казано дотук не следва, че футболът в Хърватия и Сърбия е цъфнал и вързал, а само че с близки социални, демографски и икономически показатели и въпреки многото сходни проблеми те произвеждат топ играчи в пъти повече от нас. А това дава положително отражение на представянето на националните им отбори, популяризирането на играта в двете страни и все пак вкарва в част от клубовете им свежи пари, изкарани от футбол. Първенствата и на трите държави са далеч от стандартите на Топ 5, а грандовете им имат нездравословна зависимост от политическата конюнктура и проблеми с някои от ултрасгупировките си, в които има висока концентрация на хулигани, националисти, а често и на различни криминални типове.Въпреки това съвременните статистически игрови показатели на сръбското и особено на хърватското първенство са малко по-добри от тези в нашата Първа лига. Съседите правят повече офанзивни подавания на мач, работят с топката с по-малко докосвания, преодоляват повече защитници с пас на мач и по-често отиграват топката в посока, различна от тази, от която са я получили. Макар и с малко, техният футбол е по-бърз, техничен, нападателен, комбинативен и непредсказуем от нашия.По правило терените и в трите първи дивизии са лоши, а стадионите остарели и с рехава посещаемост, но за сметка на това децата и юношите в Хърватия и Сърбия имат доста по-голям достъп до качествени занимания с футбол. Дори и да е не при кой знае колко по-добри условия, то често е при по-голяма конкуренция от клубове. Дори и в малки общински градчета, а има и много повече треньори, осъзнали и прилагащи главните принципи на обучение. След това идват мачовете с отбори от Унгария, Австрия, Швейцария, Чехия, Италия, Германия и т.н., в които треньорите, децата и отборите им се срещат със сериозни международни противници. Накрая остава коректното налагане на най-големите таланти в мъжкия футбол, изявите в евротурнирите и/или с националните отбори и трансфера в подходящ за развитието на конкретния играч клуб.В същото време у нас има неадекватни общинари, футболни шефове и треньори, които правят всичко по-силите си, за да съсипят бума на детския футбол и да обединяват или задушават нови и добре работещи малки и големи клубове, защото тази засилваща се конкуренция застрашава рахата им в блатото на имитацията и безвремието. Понякога това се прави от обичайна за тези ширини завист, друг път от криворазбрана омраза, но най-често от досадна глупост, защото само повечето силни мачове през годините в детско-юношеския футбол могат да изградят подготвени играчи от европейска величина. Такива, каквито България не е създавала от десетилетия…Често трамплин към първенствата от Топ 5 за играчите от Хърватия и Сърбия са един-два успешни сезона в силни отбори от първенствата на Швейцария, Белгия, Русия, Чехия и Полша. Оказва се, че подобни отбори са таванът в кариерата на повечето от най-добрите български играчи в момента.Изводите могат да се групират в три главни направления. (1) Хърватия и Сърбия имат много по-сериозна мрежа от работещи футболни контакти с бивши и настоящи играчи, треньори и мениджъри в Централна и Западна Европа, която осигурява важен обмен на информация и методика, на отбори и играчи, а след това и много повече възможности за трансфери. (2) Така се осигурява правилно целеполагане в селекционния и тренировъчния процес, както и по-голяма загриженост за развитието на всяко дете. Повечето клубове в Хърватия и Сърбия са на видимо по-високо ниво на работа в теорията и практиката спрямо мнозинството от българските школи. (3) Хърватия и Сърбия имат много повече клубове в големите и малки градове, както и в големите села, в които тренират много повече деца и юноши, отколкото в България. В момента нашият футбол наваксва с най-голям успех изоставането си именно в областта на масовостта, което е задължителна предпоставка за атакуване и на другите две цели.Съумеят ли повече български клубове в обозримо бъдеще да вдигнат нивото си на работа и да бъдат готови за талантите, които тренират при тях, то и изграждането на топ играчи няма да закъснее. Важно е обаче, клубовете, които ще ги налагат в мъжкия футбол, да минат на по-високо организационно ниво и да търсят приходи предимно от футбол (трансфери, билети, евротурнири, продажба на фенски артикули, тв права, спонсори и рекламодатели), за да са мотивирани да развиват младите си таланти, а не да разчитат на токсичните пачки от антифутбол (политически зависимости, финансови схеми и манипулиране на мачове).Ако десетина наши играчи се наложат в първенства от Топ 5, вече ще имаме основание да очакваме и класиране за голямо първенство на националния отбор, а с това и ново, надявам се, по-дълготрайно, успешно и устойчиво възраждане на българския футбол.", "date": "2017.12.12", "title": "Защо хървати и сърби доминират в Топ 5, а българските футболисти ги няма на картата"}
{"url": "https://offnews.bg/kultura/stolove-marshrut-ot-bukvi-kilim-ot-rozi-s-koi-kulturni-proekti-sht-671034.html", "text": "Какви проекти ще финансира Националният фонд \"Култура\" към едноименното министерство по време на българското председателство на ЕС.В списъка с одобрените проекти има озадачаващи \"задания\" като представяне на стола като символ (?!), маршрут \"Скритите букви\" (който ще свърза всяка буква от азбуката ни с културен обект) и книга (?!) и други.Случаят бе забелязан и огласен от общинския съветник от СОС Венци Мицов. Той отбелязва, че отказ за финансиране са получили много филхармонии, театри, както и одобрен в 7 държави проект на българския аниматор с \"Оскар\" Тео Ушев. Става въпрос за неговата \"Симфонична анимация\" - анимационен кино-концерт на най-разпознавамеите български артисти в световен мащаб. Проектът не е финансиран, тъй като според журито се свежда до популяризиране на само една творческа личност. За сметка на това например е одобрен джаз концерт на \"Ева квартет\" за откриване на улица на занаятите, на която ще се изработват мартеници и ще се правят баджове с калиграфски надписи на кирилица. За целта са отделени 53 хил. лева. Отказан е обаче проект на Теодосий Спасов за съвемстен концерт с големи европейски джаз изпълнители.Сред получилите финансиране за 40 хил. лева е проект \"Скритите букви\", който предвижда създаване на оригинален културен и литературен маршрут, свързващ 30-те букви от българската азбука с 30 от най-знаковите места в София и 30 произведения от съвременната българска литература.Прооект на име \"Столът като символ\" е убедил журито, че си заслужава чрез стола да се представи влиянието на европейския дизайн и архитектура в следосвобожденска България. Това ще се случи в няколко изложби на обща стойност 20 000 лева.Одобрение е получил и проект, който представлява бг версия на прочутия цветен килим в Брюксел. Тук килимът ще е от рози и ще е пред НДК. Събитието ще завърши с концерт пред Народния театър, а общото финансиране е 38 700 лева.Сред одобрените са още:- Фолклорен танцов спектакъл \"Земята на Орфей\", който ще бъде представен в Пловдив. (31 000 лева)- Международен фестивал на поезията \"Орфей\" - Пловдив 2018- Интерактивни театрални псотановки на \"Сфумато\" (36 000 лева)- Стената на надеждата - в Пловдив. Хора ще изписват желанията си върху глинени плочки, с които после ще се изгради карта на Европа.- Аудиопоредица за скритите тайни и градски легенди на София. Тя разказва например кой е аавтор на първите софийски графити и на крилатата фраза “Винаги някой някъде реже нещо с флекс”? Кое е “Софийското море”? Епизодите ще се публикуват веднъж месечно и ще са достъпни за безплатно слушане и сваляне през сайта на проекта и QR кодове из града.", "date": "2017.12.12", "title": "Столове, маршрут от букви, килим от рози - с кои културни проекти ще се рекламираме за Председателството"}
{"url": "https://offnews.bg/politika/tcik-pokaza-kak-shte-stava-distantcionnoto-glasuvane-snimki-i-video-671055.html", "text": "Централната избирателна комисия демонстрира днес как ще се случва дистанционното електронно гласуване. ЦИК, заедно с \"Информационно обслужване\", проведоха днес 3 симулации, като системата се очаква да заработи до 2019 година.Първата симулация представяше процеса за избор на членове на Европейски парламент, а симулации 2 и 3 - за избори за народни представители и избори за кмет на община.Гласуването става чрез смарт карта, която притежава собствен пин код и се използва както за идентификация, така и за електронно подписване на бюлетината. За процедурата по електронно дистанционно гласуване ще бъде необходим и устройство за електронен подпис. След като избирателят гласува дистанционно, системата предоставя QR код за проверка, която не е задължителна. Кодът може да бъде сканиран от мобилно приложение, което извежда за кого е подаден гласът. Всеки ще може да гласува колкото пъти пожелае преди изборния ден, като системата ще зачете за валиден последния подаден глас. \"Тази система, въз основа на която се правят симулациите, може би няма да бъде реалната система, но тя ще послужи за основа на разработване на реалната система за дистанционно електронно гласуване\", обясни говорителят на ЦИК Камелия Нейкова.Тя каза още, че през следващата година ЦИК ще направи експериментално дистанционно електронно гласуване в един изборен район, който ще бъде определен чрез жребий, но трябва да има насрочени избори.Според Петър Славов, народен представител от предишния парламент, не е ясно как гласоподавателите лесно ще се снабдяват с електронен подпис и смарт карта, за да могат да гласуват от всяка част на света.", "date": "2017.12.12", "title": "ЦИК показа как ще става дистанционното гласуване (снимки и видео)"}
{"url": "https://offnews.bg/sviat/24-chasova-obshtonatcionalna-stachka-v-gartcia-na-14-dekemvri-671051.html", "text": "24 часова общонационална стачка е обявена в Гърция за 14 декември, съобщават от външното министерство. В нея ще участват най-големите синдикати в страната - Съюзът на държавните служители, Общата федерацията на трудещите се, преподаватели и Общогръцката федерация по корабоплаване. Стачните действия ще обхванат и обществения транспорт в Гърция - автобуси, тролейбуси, метро, железопътен транспорт и кораби.По информация на българското посолство в Атина, тролейбусите и автобусите в страната няма да се движат от началото на работния ден на 14 декември до 09,00 ч. и от 21,00 ч. до края на работния ден. Общогръцката федерация по корабоплаване е обявила стачката да започне в 00,01 ч и да приключи в 24.00 ч на 14 декември, като в тези часове морски транспорт няма да се движи.В тази връзка Министерството на външните работи препоръчва на българските граждани, пребиваващи или пътуващи до Гърция да се информират предварително за разписанията на превозните средства и възможните алтернативни връзки с друг вид транспорт.", "date": "2017.12.12", "title": "24-часова общонационална стачка в Гърция на 14 декември"}
{"url": "https://offnews.bg/obshtestvo/7-dushi-s-obvinenia-za-nezakonnia-iznos-na-lekarstva-proveriavat-i-dr-671036.html", "text": "На 7 души са повдигнати обвинени за схемата с незаконен износ на лекарства, обявиха от Специализираната прокуратура. Един от тях е ръководителят на престъпната група. Както вече стана ясно, той е фармацевт и е със сирийски произход. Четирима от обвинените са негови хора, които той е контролирал, а останалите двама са криминално проявени, известни на полицията в София. Реекспортът на лекарства сам по себе си не е незаконен, ако лекарствата са придобити по законен начин. Когато се групират лекарства по нерегламентиран начин, за да ги изнесеш, трябва да докажеш произхода им. Според нас обаче те са придобити по незаконен начин и при това са извършени и други престъпления, включително документални престъпления, пране на пари и данъчни престъпления, обясни ръководителят на Специализираната прокуратура Иван Гешев.Става въпрос за износ на онколекарства, инсулини, лекарства за ревматоиден артрит, астматични лекарствени продукти, които са най-атрактивни за паралелен износ. В рамките на акцията са открити лекарства с опаковки с надписи на турски и румънски езици, които няма как да са пристигнали в България по друг начин, освен чрез контрабанда, уточниха от Специализираната прокуратура. Тези лекарства са иззети и ще бъдат унищожени. Открити са и истински рецептурни книжки. В момента се проверява дали те са на реални пациенти. По този въпрос трябва да се произнесе НЗОК, посочиха от прокуратурата, като отказаха да обяснят какви точно схеми са действали. Според властите обаче са действали няколко схеми едновременно, което е донесло по-голяма печалба. Има данни и за други групи, които действат по подобен начин. Проверяват се 30 аптеки и 3 болници. Данъчни ревизии са наложени на общо 42 юридически лица. Това е нова ниша, която сега се запълва. По закон могат да им се наложат глоби от 5000 лева при печалба от десетки милиони, уточниха от прокуратурата.Оттам допълниха, че ГДБОП след тези тенденции от над година, като са събирани доказателства по различни начини. От думите на Гешев стана ясно, че това може да е ставало и чрез СРС-та. ", "date": "2017.12.12", "title": "7 души с обвинения за незаконния износ на лекарства, проверяват и други болници и аптеки"}
{"url": "https://offnews.bg/obshtestvo/zelen-bilet-ot-lev-za-den-i-sinia-zona-za-4-lv-na-chas-v-dnite-s-mras-671047.html", "text": "Зелен билет с цена лев за ден за градския транспорт в столицата и два пъти по-скъпа синя зона са само част от мерките, които столична община предвижда в битката с мръсния въздух в София. 60 на сто е приносът на транспорта в замърсяването на въздуха с фини прахови частици, затова и с въвеждането на системата за ранно предупреждение Столична община готви мерки за обособяване на зони с ниски емисии на вредни вещества чрез ограничаване на движението на автомобили. Те бяха представени от зам.-кмета по екология Йоана Христова. Независимо от системата, разработена от БАН, ще се въвеждат обаче и мерки с чисто превантивна цел. Сред тях са въвеждане на стикери за екостандарта на колите, което трябва да стане чрез промяна в законодателството, и впоследствие при прогноза за мръсен въздух в столицата ще има забрана да се движат в центъра автомобили без евро 5 и 6. Предвижда се и да се изгради второ депа за извозване на земни маси в Западната част на София, за да не преминават камионите през целия град при тази дейност. При прогнози за замърсяване на въздуха между 101 и 150 милиграма на кубичен метър ще се въвежда безплатно паркиране в буферните паркинги, ако шофьорът използва градски транспорт, което ще се доказва с билетче. При тези стойности за ден паркирането в синя зона ще струва 4 лева на час. При прогноза над 200 млг влиза в сила зеленият билет с цена един лев за цял ден. Тогава ще действа и забраната за движение на коли без стикер за евро 5 или 6, което няма да важи за живеещите в района, за електромобили, коли за комунални услуги. До пълна забрана за движение на коли в цяла София и безплатен градски транспорт ще се стига на практика след 14 дни замърсяване на въздуха над 200, тъй като мерките ще се въвеждат на етапи след прогноза за 2 дни и последващ анализ дали въведените до момента са дали резултат. Предстои Столичният общински съвет да разгледа мерките. ", "date": "2017.12.12", "title": "Зелен билет от лев за ден и синя зона за 4 лв. на час в дните с мръсен въздух"}
{"url": "https://offnews.bg/kultura/natcionalnata-biblioteka-razdava-bezplatni-chitatelski-karti-za-koleda-671022.html", "text": "Специален жест по повод Рождество Христово реши да направи ръководството на Националната библиотека “Св. св. Кирил и Методий” (НБКМ) към почитателите на книгите и знанието.Всеки, който желае, може да получи безплатна едногодишна чителска карта. Достатъчно е да сте навършили 14 години, да посетите сградата на Библиотеката на бул. “Васил Левски” 88 и да представите личната си карта на гише “Регистрация” от 8:30 до 19:00 часа в дните между 11 и 22 декември, както и на 28 декември от 8:30 до 17:00 часа или на 29 декември от 8:30 до 15:00 часа.Читателската карта осигурява възможност за ползване на място на уникалните колекции на НБКМ и достъп до редица мултидисциплинарни и специализирани електронни бази данни с . ", "date": "2017.12.12", "title": "Националната библиотека раздава безплатни читателски карти за Коледа"}
{"url": "https://offnews.bg/volejbol/svetovnoto-klubno-parvenstvo-po-volejbol-na-zhivo-po-sportnite-kanali-671066.html", "text": "ще излъчват на живо всичко най-интересно от Световното клубно първенство по волейбол за мъже, което ще се проведе от 12 до 17 декември в Полша. В надпреварата ще вземат участие и три от звездите на националния ни отбор – Цветан Соколов и братята Николай и Розалин Пенчеви.Освен родните състезатели зрителите на спортния канал ще имат възможност да гледат в пряк ефир изявите на имена като Вилфредо Леон, Максим Михайлов, Робертланди Симон, Мариуш Влазли, Османи Хуанторена и Факундо Конте.В турнира участват 8 отбора разделени в две предварителни групи. Първите два от всяка ще се класират на полуфиналите, където ще се срещнат по правилото „на кръст” за определяне на финалистите. В група А попадат отборите на Лубе Чивитанова, Сармайе Банк Техеран, Сада Крузейро и ЗАКСА Кенджеджин-Кожле. Група Б включва тимовете на СКРА Белхатов, Персонал Боливар, Шанхай ВК и Зенит Казан.От 12 до 14 декември ще се изиграят мачовете от груповата фаза, катоще предава по два двубоя на ден. Програмата ще открият финалистът в последните две години Зенит Казан и аржентинският Персонал Боливар, в чиито редици се състезава Розалин Пенчев. Те ще играят във вторник от 18:30 часа, а веднага след това, от 21:30 часа, зрителите на Mtel Sport 2 ще видят и Николай Пенчев, който ще излезе със своя СКРА Белхатов срещу Шанхай ВК.По същото време, от 21:30 часа, по  феновете ще могат да се насладят на мегасблъсъка между бразилския Сада Крузейро и италианския Лубе Чивитанова. Южноамериканците са настоящите шампиони в турнира, докато италианците, водени от българската си звезда Цецо Соколов, са сред фаворитите да върнат короната на Стария континент.На 13 декември (сряда) феновете на волейбола отново ще гледат на живо и тримата ни национали. От 18:30 часа Лубе Чивитанова с Цветан Соколов в редиците си ще се изправи срещу полския ЗАКСА Кенджеджин-Кожле, а в 21:30 часа братята Пенчеви ще премерят сили в дербито СКРА Белхатов – Персонал Боливар.В последните срещи от груповата фаза, на 14 декември (четвъртък), Розалин Пенчев и Персонал Боливар ще играят срещу китайския Шанхай ВК от 18:30 часа, а три часа по-късно Цветан Соколов и Лубе ще срещнат иранския Сармайе Банк.Mtel Sport 2 ще излъчва на живо и решителната фаза от надпреварата през уикенда. На 16 декември (събота) ще се изиграят двата полуфинала, които ще се предават на живо от 18:30 и от 21:30 часа. По същото време в неделя ще се изиграят най-напред мачът за 3-4-то място, а после и този за титлата.", "date": "2017.12.12", "title": "Световното клубно първенство по волейбол на живо по спортните канали на Мтел"}
{"url": "https://offnews.bg/ikonomika/novito-oportiunitis-predlozhi-46-mln-lv-za-aktciite-na-so-v-ob-671025.html", "text": "Единственият кандидат - „Новито Опотюнитис“, да купи дела на Столичната община в Общинска банка, предложи 46 млн. лева, съобщиха от СОАПИ. Конкурсната комисия на Столичната общинска агенция за приватизация и инвестиции изготви доклад по подадената от „Новито Опортюнитис“ оферта за закупуване на дела на Столичната община в „Общинска банка“ АД, който е в размер на 67,646 % от капитала на банката. Докладът ще бъде внесен чрез Надзорния съвет на Агенцията в Столичния общински съвет, който взима решение по сделката. Напомняме, че за финализиране на сделката е необходимо и одобрението на БНБ и КЗК.Наред с предварителните квалификационни и общи изисквания към потенциалния участник в процедурата, има предвидени още задължителни условия на сделката. В срок от 5 години след прехвърлянето на пакета от акции купувачът е задължен да осигури “Общинска банка\" АД да запази седалището си на територията на Република България, за неизпълнението на което е предвидена неустойка от 50% от цената по сделката. За същия период трябва да се гарантира запазването на основния предмет на дейност. При нарушение на това изискване предвидената неустойка е в размер 100% от сумата на покупната цена за продаваните акции за всеки случай на неизпълнение.Купувачът, ако бъде одобрен от СОС, БНБ и КЗК, се задължава в срок от 5 години да не допуска поставяне на банката под особен надзор или отнемането на банковата лицензия. Предвидената неустойка също е размер на 100 % от сумата на покупната цена за продаваните акции за всеки случай на неизпълнение.Купувачът трябва да изпълни и разработените от него стратегии за интегриране и управление, за финансова стабилност и подкрепа, подробен бизнес план за развитието на банката, както и да изпълни Програмата за заетост и План за развитие на отношенията и услугите на Банката със Столичната община. Всяко нарушение на заложените предварителни условия е обвързано със санкции. ", "date": "2017.12.12", "title": "„Новито Опортюнитис“ предложи 46 млн. лв. за акциите на СО в Общинска банка"}
{"url": "https://offnews.bg/analizi-i-komentari/dnes-e-prokopiev-utre-ste-vie-dragi-671028.html", "text": "Днес е Прокопиев, утре сте вие, драги, дето се снишавате (в \"медиите\") или злобеете с миша страст (във Фейса): И да живее ПреЦедателството! Всички врагове на народа - в изолатора! Да не ни излагат пред другарите чужденци!Б. ред. -", "date": "2017.12.12", "title": "Днес е Прокопиев, утре сте вие, драги"}
{"url": "https://offnews.bg/obshtestvo/275-nesaotvetstvia-v-imotnite-deklaratcii-na-hora-vav-vlastta-otkri-sm-671044.html", "text": "Сметната палата установи общо 275 несъответствия в имуществените декларации, подадени от лица, заемащи висши публични длъжности през 2017 г.Публикуван е Списък със заключенията за несъответствие от извършените проверки на имуществените декларации, подадени от лицата, заемащи висши държавни и други длъжности през 2017 г.Списъкът съдържа имената на лицата, които нарушават Закона за публичност на имуществото на лица, заемащи висши държавни и други длъжности (ЗПИЛЗВДДД), за които проверката по чл. 7 е приключила със заключение за несъответствие. От Сметната палата са установени:- 147 заключения за несъответствия на лица, заемащи висши държавни и други длъжности, подали ежегодни декларации или уведомления през 2017 г.- 128 заключения за несъответствие на лица, подали встъпителни и финални декларации за периода от 01 януари до 10 ноември 2017 г.Проверката на имуществените декларации обхваща освен лицата по чл. 2, ал. 1 от закона и техните съпруг/а, и ненавършили пълнолетие деца.В случаите, когато е съставено заключение за несъответствие, председателят на Сметната палата уведомява изпълнителния директор на Националната агенция за приходите, за предприемане на действия по реда на глава четиринадесета или петнадесета от Данъчно-осигурителния процесуален кодекс, както и председателя на Държавна агенция \"Национална сигурност\".В 7-дневен срок от получаване на резултатите от Националната агенция за приходите, председателят на Сметната палата, ги публикува на интернет страницата на Сметната палата в раздел „Публичност на имуществото” - Резултати от НАП.", "date": "2017.12.12", "title": "275 несъответствия в имотните декларации на хора във властта откри Сметната палата"}
{"url": "https://offnews.bg/tehnologii/apple-pridobi-shazam-za-400-mln-dolara-671029.html", "text": "Гигантът Apple придоби приложението Shazam, което служи за разпознаване на музикални произведения, за 400 млн. долара, съобщава The Verge.\"Вълнуваме се да съобщим, че Shazam и техният талантлив екип се присъединяват към Apple\", казаха от компанията.Цената от 400 млн. е далеч от обявената стойност на Shazam преди година - 1 млрд. долара. Въпреки това число, през 2016-та година приложението за разпознаване на музика има приходи от \"само\" 54 млн. долара, пише технологичното издание.Shazam отдавна изпитва трудности да открие правилния си бизнес модел, но при работа с Apple двете компании могат да постигнат много.Първото е видното партньорство при Apple Music, като двете приложения работят заедно и добре от много време. Гласовият асистент Siri също е с имплементиран Shazam.Вероятно друго обаче е ценно за Apple - опитът на екипа на Shazam във разширената реалност и в технологиите за разпознаването на лица.", "date": "2017.12.12", "title": "Apple придоби Shazam за 400 млн. долара"}
{"url": "https://offnews.bg/futbol/mohamed-salah-e-nomer-1-na-afrika-671041.html", "text": "Египетският национал Мохамед Салах беше избран за футболист номер 1 на Африка в анкета на ВВС. Нападателят на Ливърпул изпревари играчи като Пиер-Емерик Обамеянг от Борусия Дортмунд, Набил Кейта от РБ Лайпциг и други.\"Много съм щастлив да стана носител на тази награда. Винаги изпитваш необичайно чувство, когато печелиш в каквото и да е.Имах отличен сезон и това е един чудесен завършек. Целта ми е да стана най-добрият египетски играч в историята и правя всичко по силите си това да се случи\", коментира Салах, който беше с решителен принос за класирането на Египет на световното в Русия.", "date": "2017.12.12", "title": "Мохамед Салах е номер 1 на Африка"}
{"url": "https://offnews.bg/izvan-terena/shvedski-handbalistki-podpaliha-sotcialnite-mrezhi-sas-seksi-tantc-671042.html", "text": "Националките по хандбал на Швеция станаха хит в социалните мрежи със секси танц в съблекалнята. Скандинавките победиха с 33:21 Словения в 1/8-финален мач от световното първенство в Германия и отпразнуваха подобаващо големия успех.Те го направиха вместо с шампанско с танц, а видеото, качено от местната федерация беше гледано от четвърт милион фенове часове след публикуването му.", "date": "2017.12.12", "title": "Шведски хандбалистки подпалиха социалните мрежи със секси танц"}
{"url": "https://offnews.bg/112/avtobus-s-rabotnitci-se-udari-v-darvo-dvama-zaginaha-obnovena-671030.html", "text": "Двама души са загинали, след като автобус с работници се е ударил в дърво на пътя между сливенските села Сокол и Еленово, съобщи МВР. Тежкият пътен инцидент е станал към 7.30 часа на пътя тази сутрин. Загинали са шофьорът и един от пътниците. Още петима са откарани в болница в Нова Загора за установяване на състоянието и оказване на медицинска помощ.На мястото на произшествието са екипи на „Пътна полиция“ и Спешна помощ, извършва се оглед. Към 11 часа 8 души са настанени в болница в Сливен. Двама от тях са с опасност за живота, съобщиха от лечебното заведение.", "date": "2017.12.12", "title": "Автобус с работници се удари в дърво, двама загинаха (обновена)"}
{"url": "https://offnews.bg/temida/6191-orazhia-i-boepripasi-bez-razreshenia-otnela-prokuraturata-671037.html", "text": "6191 оръжия и боеприпаси без разрешения отнела прокуратурата. Това е станало в периода март - септември тази година по повод \"възникнали инциденти и извършени престъпления с използване на оръжия\" и предприетите в резултат на това проверки на валидността на разрешителните за притежание на оръжия, съобщиха от прокуратурата.Проверката е извършена от Главна дирекция „Национална полиция“ и е имала за предмет придобиване, съхранение и/или носене и употреба на огнестрелни оръжия и боеприпаси от физически и юридически лица. Предприети са мерки за стриктно спазване на законовите изисквания при действия с огнестрелни оръжия и боеприпаси, предвид повишената опасност за живота и здравето на гражданите при нерегламентираната им употреба, уточняват от държавното обвинение.За посочения период след намесата на Върховната административна прокуратура (ВАП) постановените откази за издаване на разрешения за придобиване на огнестрелно оръжие и боеприпаси са 144 бр.Издадените откази за подновяване на разрешенията за дейности с огнестрелно оръжие и боеприпаси са 176 бр. Решенията за отнемане на издадени разрешения за дейности с огнестрелни оръжия и боеприпаси са 87 бр.Иззетите огнестрелни оръжия и боеприпаси с отнети разрешения за съхранение, носене и употреба на огнестрелни оръжия и боеприпаси са 6191 бр.По повод на проверката, разпоредена от ВАП министърът на вътрешните работи е възложил на Дирекция „Инспекторат“ извършването на проверка в СДВР и ОДМВР в страната по изпълнение на законовите регламенти за издаване, разрешения и осъществяване на контрол по придобиване, съхранение, носене и употреба на огнестрелно оръжие и боеприпаси.Това е поредната подобна проверка на прокуратурата. През 2016 г. беше установено, че контролът над оръжията и боеприпасите е неефективен. Проверката на прокуратурата тогава констатира, че няма единен регистър по закона за боеприпасите, който трябва да съществува и да се поддържа от МВР. В него трябва да се съхранява цялата информация за всички оръжия, за разрешителните и за отказите. До момента обаче от вътрешното министерство не правят подобен регистър. Пред Нова тв  Ася Петрова каза, че общият брой на оръжията в страната, които се държат с надлежно разрешително, е над 340 000. От тях над 124 000 са оръжията, които се държат от физически лица с цел самоотбрана.Може би е важно да уточним, че държание на оръжие с цел самоотбрана е крайна мярка. Необходимо е заявителят да докаже, че е налице реална опасност за живота и здравето му. Да докаже, че е необходимо да държи оръжие, за да се отбранява. Много често компетентният орган подхожда формално към тази проверка, каза Петрова.", "date": "2017.12.12", "title": "6191 оръжия и боеприпаси без разрешения отнела прокуратурата"}
{"url": "https://offnews.bg/temida/prokuraturata-potvardi-ne-novinata-proveriava-izbora-na-tamara-za-mis-671024.html", "text": "Българската прокуратура съвсем сериозно проверява избора на Тамара Георгиева за Мис България 2017 г. Това обяви зам. главният прокурор Ася Петрова пред Нова телевизия.Тя обясни, че в държавното обвинение е постъпил сигнал от бившия телевизионен водещ и евродепутат Николай Бареков.Изборът на Тамара Георгиева за Мис България се превърна от нищото в централна медийна тема, след като в социалните мрежи избухнаха яростни дискусии дали тя има необходимите качества да носи короната.За прокурорска проверка по темата съобщи първо председателят на журито и организатор на състезанието Ирина Папазова в предаването \"120 минути\" по бТВ. Тя каза, че от държавното обвинение са изискали копие от всички документи, изготвени във връзка с провеждането на конкурса.Папазова беше категорична, че и към днешна дата в никакъв случай не би избрала друго момиче и че Тамара е един удачен избор.По повод критиките тя направи и друг любопитен коментар.", "date": "2017.12.12", "title": "Прокуратурата потвърди Не!Новината: проверява избора на Тамара за мис по сигнал на Бареков"}
{"url": "https://offnews.bg/obshtestvo/bez-voda-dnes-shte-badat-na-osem-mesta-v-sofia-671016.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Заради подмяна на спирателен кран на ул. „Никола Й. Вапцаров“ в кв. „Михайлово“ в Банкя се налага спиране на водоподаването от 10:00 до 20:00 часа на ул. „Персенк“, ул. „Майор Коста Паница“ от ул. „Персенк“ до ул. „Люлин“, ул. „Родина“, ул. „Захари Стоянов“, ул. „Георги Бенковски“, ул. „Александър Стамболийски“ от ул. „Никола Вапцаров“ до ул. „Христо Смирненски“. Подмяна на сградно водопроводно отклонение на ул. „Мими Балканска“, кв. „Христо Ботев“, се налага спиране на водоподаването от 9:30 до 17:30 часа на ул. 511, ул. „Георги Спасов“, ул. „Мими Балканска“Инвестиционен проект за реконструкция на уличен водопровод на ул. „Димитър Кантакузин“ във вилна зона „Киноцентър“ налага спиране на водоподаването от 9:00 до 21:00 часа в района на ул. “Димитър Кантакузин“, ул. „Стилян Чилингиров“ № 2 и № 4 и ул. „Гена Димитрова“ № 21 и № 23. Във връзка с подмяна на водомерен възел на ул. „Елемаг“, жк. „Изгрев“, се налага спиране на водоподаването от 10:30 до 17:30 часа на ул. „Елемаг“ №6 и Частно училище „Дойче шуле“.Изграждане на сградно водопроводно отклонение на ул. „Несебър“, кв. „Факултета“, налага спиране на водоподаването от 10:00 до 16:00 часа на ул. „Несебър“ от ул. „Суходолска“ до парк „Западен парк“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Несебър“ ъгъла с ул. „Суходолска“.Без вода във връзка с подмяна на спирателен кран на ул. „Войводина могила“, кв. „Княжево“, ще бъдат от 9:30 до 14:00 часа на ул. „Люлински път“ от ул. „Войводина могила“ до ул. „Сърнела“. Разкриване на уличен водопровод на ул. „Бръшлян“, с. Лозен, налага спиране на водоподаването от 9:00 до 17:00 часа на ул. „Бръшлян“ от ул. „Ридо“ до ул. „Самоковски път“. ", "date": "2017.12.12", "title": "Без вода днес ще бъдат на осем места в София"}
{"url": "https://offnews.bg/tehnologii/reviu-kak-se-predstavia-noviat-asus-zenfone-4-671045.html", "text": "Asus Zenfone 4 е новият модел на компанията от среден клас, който ще се конкурира пряко с OnePlus 5 в тази ценова категория. С атрактивен дизайн, добра камера и сравнително добър живот на батерията, ZenFone 4 ще отговори на нуждите на 99% от потребителите. Сред сериозните му недостатъци можем да посочим процесорът с по-ниска мощност в сравнение с конкурентни модели и леко объркващата система на менютата, която е в резултат на фирмения потребителски интерфейс ZenUI на Asus. Моделът ще се предлага на българския пазар от 15 декември.КорпусZenFone 4 следва същата стратегия за смесване на материалите като Galaxy S8 и iPhone 8, включваща Gorilla Glass 4 отпред и отзад и метални рамки. Формата на корпуса не е особено оригинална, тъй като прилича до известна степен на кръстоска между Galaxy и Xperia, но от друга страна е изчистена и приляга удобно в ръката, тъй като стъклото не е толкова хлъзгаво, дори когато е мокро.Интерфейси и паметЩо се отнася до функционалността, на предния панел ще намерите скенер за пръстови отпечатъци, който въпреки, че не е най-бързият възможен, работи достатъчно добре, а на долната страна има USB-C порт за зареждане и 3.5 мм жак за слушалки. Вградената памет с размер 64 GB ще задоволи нуждите на масовия потребител, а възможността за разширяването й, чрез microSD карти, прави телефона достатъчно функционален и за клиентите, с по-големи потребности.АудиоТрябва да отбележим аудио възможностите на ZenFone 4. Говорителите му могат да зарадват меломаните и определено предлагат достатъчно ясен и силен звук за гледане на филми например. Добавянето на Hi-res аудио и DTS Headphone:X поддръжка също са бонус за любителите на музиката и мултимедията като цяло, които искат да изпитат усещането от виртуален съраунд на звука.Стъклено покритиеВсъщност единствената загриженост по отношение на този телефон би могла да произтича от стъклените панели, тъй като колкото и внимателно да използвате устройството си, Gorilla Glass 4 все още е достатъчно чупливо и податливо на надраскване, което съответно налага използването на предпазен кейс.ДисплейЩо се отнася до дисплея – ZenFone 4 идва с 5.5 инчов екран с FHD разделителна способност, която е същата като тази на OnePlus 5 и съответно е достатъчно добра, за да задоволи средния потребител. Нужни са големи усилия да се забележат пикселите, а текстът и иконите са изключително контрастни. По принцип IPS панелите не са така живи, както OLED екраните и не показват черния цвят така дълбок. ZenFone 4 като че ли показва цветовете малко по-хладни, а белите места имат лек червеникав оттенък. За щастие и двете могат да се поправят с настройката за адаптивна яркост, а технологията на Asus Splendid улеснява ръчната калибрация на температурата. Единствената забележка може би е, че максималната яркост на екрана не е достатъчна, но това е индивидуално усещане. Въпреки това използването му на пряка слънчева светлина не се затруднява, а Asus цитира яркост на екрана от максимум 600 нита.Накрая да обърнем внимание и на софтуера – ZenFone 4 идва с Android 7.1 Nougat и както вече споменахме, потребителския интерфейс на компанията -ZenUI, като актуализацията до Oreo е потвърдена.ZenUI интерфейсZenUI оставя смесени впечатления, въпреки, че компанията разко е намалила количеството на ненужните първоначално инсталирани приложения, в сравнение с предишни свои модели и като цяло предлага само неща, които ще бъдат от полза на повечето потребители. Специфичните услуги на Asus, като например WebStorage са събрани в папка и лесно могат да бъдат игнорирани. Трябва да кажем обаче, че компанията преработи изцяло потребителския си интерфейс в менюто за настройки на Nougat, зареждайки го с повече опции за персонализация, които биха могли да са доста полезни.ПроизводителностПод капака ще намерите процесор Qualcomm Snapdragon 630 и 4GB оперативна памет. При всекидневна употреба няма да имате проблеми с производителността, тъй като приложенията се отварят гладко.Като цяло ASUS ZenFone 4 оставя добри впечатления за своя клас и можем спокойно да го прапоръчаме на мнозинството потребители.", "date": "2017.12.12", "title": "Ревю: Как се представя новият Asus ZenFone 4?"}
{"url": "https://offnews.bg/obshtestvo/slanchevo-vreme-sas-slab-viatar-dnes-671018.html", "text": "Слънчево ще е времето днес, ще духа слаб вятър. Максималните температури ще са между 10 и 15 градуса, според прогнозата на НИМХ. По Черноморието ще е предимно слънчево. Ще духа до умерен югозападен вятър. Максималните температури ще са 12-14 градуса. Вълнението на морето ще е 2-3 бала. Температурата на морската вода ще е между 10и 12 градуса. В планините също ще грее слънце, но вятърът ще е умерен до силен. Максималната температура на височина 1200 метра ще е около 10, на 2000 метра – около 4 градуса.", "date": "2017.12.12", "title": "Слънчево време със слаб вятър днес"}
{"url": "https://offnews.bg/zimni/elitat-na-biatlona-na-bunt-zaradi-rusia-671031.html", "text": "Елитът на световния биатлон е недоволен от липсата на ефективни наказания за Русия и местните състезатели от страна на международната федерация и заплашва с действия.В ролята на изразител на недоволството влезе американецът Лоуъл Бейли, който е световен шампион в индивидуалния старт от 2017 година. Конкретно състезателите са недоволни от факта, че не беше отнето домакинството на Тюмен на финалите на Световната купа догодина.\"С това бездействие съветът на директорите демонстрира нежелание да се бори за чистота на спорта и правата на честните спортисти. Това показва, че IBU не подхожда сериозно в борбата за чистотата на спорта.Много биатлонисти са недоволни и губят вяра в способността на федерацията да защити чистите от нас. IBU реално не направи нищо, за да накаже Русия за всичко, което направи в Сочи\", коментира Бейли.В предишни години подобни критики отправяше и Мартен Фуркад, но сега се е фокусирал върху предстоящата олимпиада. Много критични гласове се чуваха и от страна на чехите.", "date": "2017.12.12", "title": "Елитът на биатлона на бунт заради Русия"}
{"url": "https://offnews.bg/sviat/tramp-prashta-astronavti-na-lunata-ottam-shte-atakuva-i-mars-671017.html", "text": "Президентът на САЩ Доналд Тръмп поиска американски астронавти отново да бъдат изпратени на Луната - за първи път след 1972 г., и да бъде подготвен пилотиран полет до Марс.Той подписа директива, в която нарежда на НАСА да насочи повече усилия за пилотирани мисии към далечния Космос - приоритет, подкрепен от депутати от двете партии.Тръмп обаче не споменава нищо за финансирането на поисканите от него космически полети, отбелязва АФП.Експертите са единодушни, че за полет до Червената планета - Марс, който е на 225 милиона километра от Земята, са необходими огромен бюджет и върхови технически постижения.По въпроса за пилотиран полет към Марс Тръмп отстоява целите, поставени от предшественика му Барак Обама. Седмици преди да напусне Белия дом, Обама обяви \"ясна цел за следващия етап от историята на Америка в Космоса: изпращане на хора на Марс в десетилетието, започващо през 2030 г., и гарантиране на безопасното им връщане на Земята\".", "date": "2017.12.12", "title": "Тръмп праща астронавти на Луната, оттам ще атакува и Марс"}
{"url": "https://offnews.bg/112/hvanaha-25-kg-heroin-na-lesovo-671019.html", "text": "Над 25 килограма хероин задържаха митнически служители при проверка на товарен автомобил на ГКПП \"Лесово\", информира БГНЕС.Те са подложили товарния автомобил на щателна проверка и са открили наркотичното вещество, което било съхранявано в добре опаковани пакети, поставени в специално приготвено двойно дъно на превозното средство. Окръжна прокуратура - Ямбол задържа за 72 часа турския гражданин Юсуф А. (на 40 години).Той е обвинен за това, че през ГКПП - Лесово, с товарен автомобил - влекач и полуремарке, без надлежно разрешително, пренесъл през границата на страната от Турция в България 50 пакета с високорисково наркотично вещество - хероин (с общо тегло 25,666 кг.).Предстои Окръжна прокуратура - Ямбол да внесе в съда искане за определяне на постоянна мярка за неотклонение \"задържане под стража\" спрямо обвиняемия.", "date": "2017.12.12", "title": "Хванаха 25 кг хероин на 'Лесово'"}
{"url": "https://offnews.bg/112/mazh-izlagal-baba-che-e-sin-na-nejna-priatelka-zadigna-3000-dolara-o-671032.html", "text": "66-годишна жена от Бургас беше ограбена в дома си от мъж, представил се за син на нейна приятелка. Престъплението е извършено на 11 декември следобяд, съобщават от полицията.В понеделник, около 16 часа, във Второ Районно управление – Бургас е получено съобщение от 66 годишна бургазлийка за това, че малко по-рано поканила в дома си, разположен в бл. 56 в ж.к. „Братя Миладинови“, непознат мъж, който заявил, че е син на нейна приятелка.Докато жената била в друга стая, непознатият откраднал сумата от 3 000 долара и 350 лева, съхранявани в портфейл, в детската стая на апартамента.Работата по случая продължава от служители на Второ Районно управление – Бургас.", "date": "2017.12.12", "title": "Мъж излъгал баба, че е син на нейна приятелка, задигна 3000 долара от дома ѝ"}
{"url": "https://offnews.bg/obshtestvo/otstraniha-avariata-ostavila-hiliadi-sofiantci-bez-parno-671021.html", "text": "Аварията, която остави хиляди столичани без парно и топла вода, вече е отстранена, съобщава bTV.Остават само довършителните работи по изкопа, където служителите на „Топлофикация” се наложи спешно да сменят спукана тръба.След прекараната студена нощ, тази сутрин вече в някои от засегнатите квартали като „Гоце Делчев” има топла вода и хората чакат да тръгне и парното.Все още обаче не е ясно дали ще има часове в засегнатите училища.Ако температурата в класните стаи е под 16 градуса за учениците ще има дървена ваканция. Ако е между 16 и 20, часовете ще са намалени. Над 20 градуса пък означават нормални занятия.", "date": "2017.12.12", "title": "Отстраниха аварията, оставила хиляди софиянци без парно"}
{"url": "https://offnews.bg/futbol/otvariat-v-sriada-ofertata-za-bazite-na-tcska-671027.html", "text": "В сряда, 13 декември, в 11 часа публично ще бъде отворена офертата за базите на фалиралото дружество ПФК ЦСКА АД.До вчера беше подадена една оферта и от от клуба, който в момента ползва базите и участва в първенството на Първа лига.Очакванията, че аматьорският клуб, който ползва абревиатурата, се отказа от участие, макар и преди седмица да тръбеше, че е намерил начин да се включи и дори закупи документацията за участие в процедурата.Така единствената оферта е на ЦСКА и ще бъде отворена публично, след което ще бъде разгледана дали изпълнява критериите. На 3 януари ще бъде обявено дали всичко е наред и дали има победител. Седмица по-късно ще бъде подписан и договор.\"Съгласно общите условия за провеждане на процедурата, на 13 декември 2017 г. от 11.00 часа в открито заседание комисия от 5-ма членове, определена със заповед на изпълнителния директор на \"Сердика спортни имоти\" ЕАД, ще отвори документите, за да определи дали ПФК ЦСКА-София отговаря на условията за допустимост\", пише в съобщението на ММС.", "date": "2017.12.12", "title": "Отварят в сряда офертата за базите на ЦСКА"}
