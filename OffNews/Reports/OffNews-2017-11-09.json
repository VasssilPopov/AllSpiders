{"url": "https://offnews.bg/volejbol/volejbolniat-levski-sofia-shte-ima-nova-zala-do-kraia-na-2019-g-669045.html", "text": "В края на 2019 година волейболен клуб Левски София ще има своя нов дом в покрайнините на Витоша, където ще тренира и ще домакинства в мачове си. Проектът \"Левски Арена\" е част от етап II от реализацията на многофункционалния комплекс Garitage Park, който се намира в кв. Малинова долина и вече е в процес на строителство.Капацитетът на залата ще бъде 1700 зрители, а съоръжението ще отговаря на всички изисквания на FIVB за провеждане на мачове от Шампионска лига по волейбол.\"Развълнувани сме, че най-накрая ще разполагаме със собствена база и то изпълнена по безупречен начин. Вярвам, че ще така ще привлечем все повече привърженици и практикуващи този спорт\", заяви Владимир Николов, президент и старши треньор на \"сините\".Инвестицията в \"Левски Арена\" възлиза на 5 милиона лeва. Проектното решение на залата предлага идеята за цялостен многофункционален спортен комплекс, в който са обособени няколко основни блока - основна спортна зала, спортно-тренировъчен блок, зрителска част и паркинг. Съоръжението ще включва и конферентна зала, технически и складови помещения, пресцентър, микс зона (зона за журналисти и спортисти), каси и кафене. \"Радвам се, че имахме възможността да разработим такъв социален проект, който освен че е рядкост за България, е съобразен с всички изисквания за спортовете, които ще се практикуват. Особено голямо предизвикателство за проектирането на залата бе да осигурим всички удобства за ползване от състезатели и публика и то по начин, че тя да се впише успешно в цялостния проект, без да променя общата визия и концепция\", заяви арх. Илиан Илиев, проектант на залата от \"Архитектурно студио Планинг\".\"Залата е голямо технологично предизвикателство и от строителна гледна точка, тъй като е изцяло вписана в обема на сградите, има огромни отворени пространства с височини над 13 метра и трябва да издържа големи натоварвания, а и покривът и е продължение на озелененото парково пространство на комплекса\", добави инж. Константин Йовчев, ръководител на проекта от Джи Пи Билд, главен изпълнител на Garitage Park.Феновете, които ще подкрепят Левски София по време на мачовете, ще имат възможност за лесно придвижване до залата, тъй като локацията на Gаritage Park е много добре обслужвана с пътна инфраструктура, има много добра връзка с автобусен транспорт и метро.Спортната зала ще може да се използва за волейбол, баскетбол, хандбал и футбол на малки врати.", "date": "2017.11.09", "title": "Волейболният Левски София ще има нова зала до края на 2019 г."}
{"url": "https://offnews.bg/sviat/sauditska-arabia-i-kuvejt-narediha-na-grazhdanite-si-da-napusnat-livan-669057.html", "text": "Саудитска Арабия и Кувейт наредиха на гражданите си да напуснат незабавно Ливан, съобщиха световните агенции, цитирани от БТА. Кувейт обяви, че мерките се вземат превантивно. Рияд е разпоредил на саудитските граждани, които пребивават или живеят в Ливан, да напуснат тази страна предвид влошаването на двустранните отношения. На саудитците е препоръчано да не предприемат пътувания до Ливан.Ливанският премиер Саад Харири шокира страната си в събота, когато обяви от Саудитска Арабия, че подава оставка, защото се страхува за живота си. Той все още не се е завърнал в Ливан.Междувременно Саудитска Арабия заплаши, че ще третира Ливан като враждебна страна, докато проиранската шиитска групировка Хизбула участва в ливанското правителство.Днес партията на Харири \"Ал Мустакбал\" (Бъдеще) го призова незабавно да се върне в страната, за да \"възстанови достойнството на Ливан\". В изявлението на партията, прочетено от бившия премиер Фуад Саниора, се намеква, че Харири е държан в Саудитска Арабия против волята му. ", "date": "2017.11.09", "title": "Саудитска Арабия и Кувейт наредиха на гражданите си да напуснат Ливан"}
{"url": "https://offnews.bg/112/mvr-razkri-koi-sa-trimata-obirdzhii-na-bankomati-koito-izdirva-s-heli-669046.html", "text": "МВР разкри кои са тримата обирджии, които взривиха тази нощ банкомат в центъра на Сапарева баня и са все още издирвани от органите на реда.След обира беше задържан един от обирджиите. От полицията обявиха, че трима от участниците в престъпната група се крият в гората край село Боснек и спецполицаи претърсват района, като следови кучета, хеликоптер на Гранична полиция и жандармерия участват в спецакцията.По-късно от МВР обявиха кои са тримата издирвани. Един от тях е Кирил Микев, на 35 г. Днес в апартамента му е направен обиск, съобщи bTV. Вторият издирван е Красимир Йорданов – Джонката, собственик на заведение в Перник, а третият се казва Тодор Б., на 41 г.Полицията призова всеки, който има информация за тримата, да сигнализира на тел. 112 или в най-близкото полицейско районно управление, като анонимността им е гарантирана. ", "date": "2017.11.09", "title": "МВР разкри кои са тримата обирджии на банкомати, които издирва с хеликоптер"}
{"url": "https://offnews.bg/sviat/201-sa-arestuvani-v-sauditska-arabia-za-koruptcia-i-zloupotrebi-za-pon-669048.html", "text": "201 души са били арестувани в мащабното разследване в Саудитска Арабия, което е установило, че през последните десетилетия е имало злоупотреби и корупция за милиарди долари, предаде Асошиейтед прес, цитирана от БТА.Генералният прокурор на кралството Сауд ал Моджеб обяви, че от събота вечерта са задържани за разпит 208 души, като 201 от тях са останали в ареста. По думите му за последните три години са констатирани злоупотреби за най-малко 100 милиарда долара чрез присвояване и корупция, продължавала десетилетия наред.Около 1700 банкови сметки на заподозрени лица са замразени. Саудитското правителство заяви, че се замразяват авоари само на частни лица, а компаниите и предприятията засега остават незасегнати от кампанията.Преди дни стана ясно, че новият антикорупционен орган в страната е арестувал 11 принцове, четирима настоящи и 38 бивши министри, депутати и бизнесмени.Сред задържаните е милиардерът, собственик на \"Кингдъм холдинг\", принц Алуалид бин Талал - един от най-изтъкнатите бизнесмени в страната, както и бившият финансов министър Ибрахим Асаф.", "date": "2017.11.09", "title": "201 са арестувани в Саудитска Арабия за корупция и злоупотреби за поне 100 млрд. долара"}
{"url": "https://offnews.bg/zimni/rusia-ostana-bez-oshte-dva-medala-ot-sochi-669050.html", "text": "Олимпиадата в Сочи през 2014 година може да се окаже най-голямото спортно фиаско на Русия, макар да беше замислена като реклама на управлението на Владимир Путин.Страната загуби още два медала, след като Международният олимпийски комитет (МОК) наложи пожизнени наказания заради допинг на четирима руски състезатели - Юлия Иванова, Евгения Шаповалова, Алексей Петухов и Максим Вилегжанин. Резултатите им от олимпиадата в Сочи са анулирани.На Игрите Вилегжанин спечели два сребърни медала - в ски бягането на 50 км свободен стил и в отборния спринт заедно с Никита Крюков.Александър Легков, който е златен медалист от олимпийските игри в Сочи 2014 в ски бягането на 50 км, също получи доживотно наказание.34-годишният Легков спечели златен медал в бягането на 50 километра в Сочи и взе участие в щафетата на Русия на 4 по 10 километра, в която руснаците останаха на второто място. Резултатите от тези състезания също бяха анулирани.Въпреки отнетите отличия, Русия продължава да е начело в класирането по медали, но при нови разкрития това може да се промени. В момента страната има 13 златни, 8 сребърни и 8 бронзови медала. На второ място е Норвегия с 11 златни, 6 сребърни и 12 бронзови отличия.", "date": "2017.11.09", "title": "Русия остана без още два медала от Сочи"}
{"url": "https://offnews.bg/obshtestvo/arestuvaha-dvama-politcai-v-strazhitca-prikrivali-dilari-669054.html", "text": "Двама полицаи и четирима дилъри са арестувани в Стражица при акция на ГДБОП и отдел \"Вътрешна сигурност\". Полицаите са прикривали дилърите. Операцията в ход и обиските ще продължат и през нощта в област Велико Търново, съобщи БНТ, позовавайки се на информация от прокуратурата. Очаква се повече подробности за акцията и арестуваните да бъдат обявени в петък. Преди по-малко от месец двама полицаи бяха арестувани и в София. Александър Цонев Станев и Еджевит Хюсеин Осман са продавали амфетамини, марихуана и други наркотични вещества на наркодилъри, които пък ги разпространявали на дребно в обслужвания от полицаите район.Едновременно с това служителите събирали от всеки дилър по 2000 лева „такса спокойствие“ месечно. Онези, които отказвали да плащат таксата, били заплашвани с арест, образуване на преписки и досъдебни производства.", "date": "2017.11.09", "title": "Арестуваха двама полицаи в Стражица, прикривали дилъри"}
{"url": "https://offnews.bg/izvan-terena/lindzi-von-otnovo-e-bez-gadzhe-669038.html", "text": "Американската звезда на алпийските ски Линдзи Вон отново е сама. Олимпийската шампионка в спускането от Ванкувър 2010, двукратна световна шампионка от Вал д’Изер 2009 и четирикратна носителка на Световната купа се е разделила с бившият помощник треньор по американски футбол Кенан Смит, съобщава списание People.“За съжаление, техните натоварени графици повлияха негативно на отношенията им”, разказа приятел на Вон пред изданието.“Двамата се разделиха с добри чувства и остават приятели. В момента Линдзи е изцяло концентрирана върху подготовката си за наближаващите олимпийски игри в Пьончан и ще отсъства от страната няколко месеца заради тренировките и състезанията”, добави анонимният източник.33-годишната скиорка оповести публично връзката си с Кенан Смит през ноември 2016 година с публикация в “Инстаграм”.Преди Кенан Смит Линдзи Вон имаше дългогодишна връзка с Тайгър Уудс. Двамата обаче се разделиха през 2015 година заради системните изневери на голфъра.", "date": "2017.11.09", "title": "Линдзи Вон отново е без гадже"}
{"url": "https://offnews.bg/politika/vapreki-protesta-na-pilotite-novodostavenite-dvigateli-stoiat-na-trupc-669035.html", "text": "Близо три седмици след  на авиобаза \"Граф Игнатиево\" и повече от месец след като бяха доставени  за изтребителите МиГ-29 Министерството на отбраната остава нерешен въпроса с подсигуряване полетите на бойната авиация. Политическото ръководство на министерството не може да предприеме нищо, докато от руска страна официално не дадат зелена светлина за използването на машините.Проблемът с двигателите - четири новопроизведени и шест ремонтирани, се появи, след като стана ясно, че те не са придружени със съответната документация от завода производител на компанията РСК МиГ. Вместо това е приложена документация от Чернишевските заводи, към които Министерството на отбраната изпрати писмо за потвърждение дали те са част от руската военна фирма.В четвъртък стана ясно, че оригиналните формуляри на ремонтираните двигатели не са изпратени, но от руска страна е получено писмо, че ремонтната организация Московско машиностроително предприятие В.В. Чернишев е част от групата на РСК МиГ. Пред депутатите от комисията по отбрана зам.-министърът на отбраната Анатолий Величков обясни, че се очаква да бъде предоставена и документация, свързана с четирите нови двигателя. На практика липсата на документи прави двигателите неизползваеми и те не могат да бъдат \"подкачени\" на авиационната техника. Без отговор остава и въпросът какви са били причините за ремонтиране на останалите шест двигателя, кога и къде с летели те и какъв е т.нар. им нальот.Авиацията ни остава в зависимост от решенията на руските институции и по отношение на използването на масло са двигателите. За използването му се очаква разрешение от руска държавна външнотърговска организация, стана ясно още от думите на зам.-министъра. Последните два от общо 10 договорени двигатели за изтребителите МиГ-29 бяха . Договорът беше  в мандата на правителството \"Борисов 2\" от военния министър Николай Ненчев с пряко договаряне, като според него българската фирма \"Авиостарт\" като посредник достави четири новопроизведени и шест ремонтирани двигатели РД-33, серия 2. Малко след като стана ясно, че двигателите не могат да бъдат използвани и след като проектът за купуване на нов тип изтребител беше отложен от парламента за пореден път, пилотите от авиобаза \"Граф Игнатиево\" отказаха да летят. Мотивите им бяха, че не чувстват сигурни. Първоначално реакцията на министъра на отбраната беше, че се надява някой да не подбужда пилотите към подобни действия, но няколко часа по-късно  си като обясни, че бойните авиатори са се възползвали от законното си право да не летят, когато не се чувстват сигурни. Премиерът Борисов също изрази съмнение, че някой може да \"ръчка\" пилотите от \"най-високо ниво\", но прокуратурата бързо , като извърши скоростна проверка. Само за няколко часа тя установи, че пилотите са извършвали задълженията си. \"Няма данни за откази да се изпълняват такива задачи, както и за „бунт“ на летателния и техническия състав\", заключи тогава военноокръжният прокурор на Пловдив.", "date": "2017.11.09", "title": "Въпреки протеста на пилотите новодоставените двигатели стоят на трупчета"}
{"url": "https://offnews.bg/tenis/grigor-dimitrov-kato-malak-imah-lavsko-sartce-669036.html", "text": "Най-добрият ни тенисист Григор Димитров си припомни в интервю за официалния сайт на АТР миговете от кариерата си, когато е бил все още тийнейджър и перспективна надежда - точно както участниците в сегашните финали на “следващата генерация” в Милано, който се провежда за първи път.Турнирът стана 26-годишният българин, световният номер 1 Рафаел Надал и хърватинът Марин Чилич да споделят спомените си от първите си години при професионалистите.“Помня колко трудно ми беше в сравнение с другите да изкарвам физически мачовете. Просто имах лъвско сърце, за щастие още го имам, като именно то ме вадеше от трудните моменти в онези години”, казва Димитров.Григор Димитров отговори и на интересен въпрос на малчуган през социалните мрежи в рубрика на производителя на тенис екипировка “Уилсън”. Невръстният фен попита какво би било чувството да се играе тенис в космоса.Хасковлията отговори, че топката никога няма да се приземи, но пък сигурно би било много “яко” да си имаш малък корт на Марс.", "date": "2017.11.09", "title": "Григор Димитров: Като малък имах лъвско сърце"}
{"url": "https://offnews.bg/sviat/putin-obvini-sasht-che-opitvat-da-sazdavat-problemi-na-izborite-v-rus-669052.html", "text": "Владимир Путин свърза обвиненията по адрес на Москва за подкрепа на използването на допинг от руски спортисти с предстоящите президентски избори през март 2018 г. и обвини САЩ, че искат да създават проблеми на изборите. В доклади на Световната антидопингова агенция (WADA) се твърди, че по време на Зимните олимпийски игри в Сочи през 2014 г. са били подменяни проби за допинг на руски спортисти, което е извършвано от лаборанти под надзора на руските служби за сигурност в рамките на система под закрилата на руската държава. Понастоящем Международният олимпийски комитет проучва тези твърдения и вече забрани на шестима руски състезатели по ски бягане да участват на предстоящата зимна олимпиада в Пьончан.\"Ето какво ме безпокои - Олимпиадата трябва да започне през февруари, а кога са президентските избори? През март. Имам много големи подозрения, че всичко това се прави, за да се създаде необходимата за някого обстановка на недоволство сред любителите на спорта, че държавата била свързана с нарушенията и то отговаря за това\", заяви Путин, цитиран от РИА Новости. Международните спортни организации, в това число МОК, са много зависими от спонсорите и притежателите на телевизионни права, от рекламодателите. Това е огромен пласт на връзки и зависимости и контролният пакет се намира в САЩ, защото там са всички основни компании, които поръчват и плащат телевизионни права, там са основните спонсори, коментира президентът.\"В отговор на нашата мнима намеса в техните избори, те искат да създадат проблеми в изборите за президент на Русия\", подчерта Путин, продължавайки думите си за САЩ. \"Ако това е така, е много лошо, защото подкопава самият смисъл на олимпийското движение, защото спортът, както и културата, трябва да бъде извън всякаква политика, доколкото това са мостове, които обединяват хората, а не нещо, което разрушава отношенията между държавите. Ще видим как ще се развиват нещата\", допълни той. Думите му идват на фона на течащото разследване за руска намеса на изборите в САЩ миналата година, в което са свързани близки до Доналд Тръмп. ", "date": "2017.11.09", "title": "Путин обвини САЩ, че опитват да създават проблеми на изборите в Русия"}
{"url": "https://offnews.bg/futbol/aleksandar-tomov-uefa-ima-dumata-za-tcska-mozhe-bi-ne-pozvoliha-na-g-669041.html", "text": "Бившият президент на ЦСКА Александър Томов заяви пред Sportal.bg, че казусът около приемствеността на 31-кратните шампиони ще се реши от УЕФА. В момента два клуба претендират за наследството на фалиралото дружество - този, който играе на \"Българска армия\" и получава подкрепата на феновете и ползващи абревиатурата аматьори.\"Става дума за сериозен юридически казус, който ще се реши в Нион. ЦСКА е фалирал през 2015 година предумишлено, категорично! Съдя лицата Манджуков, Инджов и Милко Георгиев. Такива предумишлени фалити не трябва да се правят! ЦСКА загуби от това, публиката загуби, държавата загуби - търсим справедливост в съда.Оставих ЦСКА, но нямах избор предвид тежката политическа атака към мен. В течение на два месеца бе натиснат моят бизнес, бяха отказани да ни се дадат имотите. Викнаха моя азиатски партньор и му казаха: \"Няма да работиш с него\". Това е финансов натиск! Когато си подложен на такъв натиск, идва момент да потърсиш партньор. Манджуков е човек с пари, декларира ми приятелство. До края на март тогава ми казаха, че нямат нужда от мен. Те поеха отговорност на публична пресконференция! Голямата драма дойде, когато те разпуснаха отбора. Фалираха клуба!Феновете сочат мен заради незнание и пропаганда. Истината е, че ние поехме клуба с 38 милиона лева задължения и го оставихме с 22 милиона лева задължения. Това го има в документи в БФС. Отделно тези преди нас бяха оставили клуба без футболисти. А ние изградихме отбор. През 2014 година имахме големи приходи - 4 милиона от продажбите на Райс Мболи, Ивайло Чочев и Сержиу Буш.Онези след нас взеха отбора не с цел да го развият. Имаха нареждане от високо политическо ниво, не ме питайте повече. Гриша Ганчев през март ми каза, че е преценил, че не може да се справи. Това беше през март. Във футбола само сме давали, това може да се провери. Може да се види по официални данни. През 2015 година имахме план да намалим дълговете до 10 милиона лева, ако бяхме реализирали продажбите.Защо Левски имаше по-големи дългове няколко пъти, но не беше фалиран? Защо? Едно време, когато тук беше Прамод Митал, не ни дадоха базите. Много е смешно това Министерство на спорта, не само при Кралев, но и придш него. Кралев даде ли пари на Черно море, на Спартак (Варна), на Лудогорец? А на ЦСКА какво даде? Този стадион е на министерството. Кралев трябва да знае, че така българският спорт ще си остане под масата. Докарах тук мултимилиардер от Хонконг и да не ви казвам на какво го направиха. Срамно е за българската държава. Искат да контролират феновете, Левски и всичко. В цивилизована Европа така не се прави.Гриша Ганчев е дошъл, след като клубът беше фалиран. А защо не тръгна по пътя на оздравянето, го питайте него. Това е грешка! Може да не му е било разрешено! Сега ЦСКА щеше да играе в Лига Европа. Феновете бяха излъгани. При титлата през 2008 година всичко тръгна от кабинета на Сергей Станишев. Получихме поздравителни телеграми тогава за 60-годишнината на клуба от Георги Първанов, от Бойко Борисов, но не и от Станишев. Всичко е до контрола върху фенските маси. На ниво политика винаги ЦСКА и Левски са били обект на голямо задкулисие. Само от участието ни тогава в Шампионската лига, два мача, щяхме да имаме 1 милион, който данъчните можеха да си вземат. Защо отнеха лиценза? Красен Кралев пък сега стана за смях на всички! Видяха всички неговия подпис, че сме забили повече от пирон.Правителствата се сменят, задкулисните играчи остават едни и същи. В онзи май през 2008 година президентът на Левски посещава 12 пъти Станишев, а Станишев прати незаконно ДАНС в ЦСКА. Истината е, че Станишев искаше да ме махне от ЦСКА. С такива некадърници, стават батаци! Въпросът с базите на ЦСКА не е решен от вече 20 години. През 2015 година натискът отново беше от толкова високо ниво, както през 2008-а. След като ДАНС влезе в ЦСКА, офицерът, който ръководеше акцията, ми каза, че се срамува.Щом има два ЦСКА, това показва, че ЦСКА не може да бъде убит. Знам, че в ЦСКА 1948 има прекрасни футболисти, бивши играчи на ЦСКА. УЕФА в крайна сметка трябва да припознае един от клубовете. Мисля, че тази година не, но в перспектива това може да се случи. УЕФА се страхува да не създаде прецедент. Защото иначе всеки клуб може да закрие дълговете си, но да си оставят активите, но това е незаконно. Има поне 150 клуба в Европа с по-големи дългове от на ЦСКА. Затова УЕФА се страхува да не допусне прецедент. Злото с ЦСКА обаче е допуснато. С нашия отбор щяхме да сме шампиони! А те пробиха отбора, принудиха Стойчо Младенов да напусне, попитайте Анатоли Нанков за опита да се купуват футболисти. Имах мечта да превърна ЦСКА в Арсенал. Рано или късно феновете ще се обединят!Днес видях несериозното съобщение, че ще има нов търг. Това е юридически несериозно. Щом има победител на търга, той трябва да плати. Ако не плати, след него има друг и т.н. Логичен въпрос е защо 8 милиона не се платиха за оздравяването на клуба. Ако се бе поело по пътя на оздравяването, щяха да са необходими дори по-малко пари и отборът щеше да участва в турнирите на УЕФА\", казва още Томов пред Sportal.bg.", "date": "2017.11.09", "title": "Александър Томов: УЕФА има думата за ЦСКА, може би не позволиха на Ганчев да оздрави клуба!"}
{"url": "https://offnews.bg/izvan-terena/zabraniha-na-amatiori-da-reklamirat-porno-na-ekipite-si-669056.html", "text": "Аматьорският футболен германски клуб Обервюрцбах получи забрана да носи на фланелките си името на популярната в страната порно актриса Лина Нитро.Преди малко повече от месец от ръководството на шестодивизионният клуб от Югоизточна Германия съобщиха, че звездата от филмите за възрастни им става спонсор, а на екипите на футболистите ще стои и адресът на нейния официален сайт.Новите екипи с логото на порнозвездата дори бяха пуснати в продажба на цена от 49,95 евро.Зоналният съвет към Германския футболен съюз в Заарланд обаче обяви, че това е нарушение на параграф 10, свързан с етичните и морални принципи в спорта.\"Това решение ме разсмя. Значи може да се рекламира алкохол, но сексът е проблем. Аз лично не виждам нищо осъдително в това\", коментира разстроената порноактриса.", "date": "2017.11.09", "title": "Забраниха на аматьори да рекламират порно на екипите си"}
{"url": "https://offnews.bg/obshtestvo/darenia-ot-tcialata-strana-pristigat-v-navodnenoto-selo-livada-669042.html", "text": "Камиони и микробуси продължават да транспортират дарения от цялата страна в едно от най-пострадалите от наводнението преди две седмици села – Ливада, Община Камено.Денят там тече в един и същи ритъм – хората възстановяват домовете си колкото могат, комисии описват какво ще се ремонтира по тях и какви дарения ще получат, а доброволци карат поредната пратка мебели, техника и пакетирани храни.Възрастни мъже, със сълзи на очите, събират останките от своя живот. Сълзите са от благодарност. Благодарност към хората, които им помогнаха и благодарност, че са се спасили. Защото тинята и калта ще се отмият, но човешката помощ ще остане като яркото доказателство, че още има и човеци сред нас. Докато продължават да чистят дворовете и да изхвърлят съсипаната покъщнина, разказват кой как се е спасил. Един възрастен човек казва, че стоял четири часа във водата в дома си, която стигала до кръста му. Било го страх да излезе навън, защото вълната е щяла да го отнесе. Друг го спасило това, че станал, за да отиде до тоалетна. Но всички благодарят на хората, които са с тях от първия ден – Българският червен кръст, Организацията за закрила на българските граждани и бургазлията Пламен Карашев, който инициира дарителска кампания сред свои приятели в цялата страна. Всеки момент трябва да започне и поне частичното възстановяване на пострадалите 36 къщи в селото. По една спалня и една кухня, колкото да преживеят зимата, а напролет – повече, обещава кметът на селото Ангел Радев. Доброволците от ОЗБГ, начело със Стефан Петров и бургазлията Пламен Карашев бяха докарали чисто нови гардеробчета и шкафчета и продължаваха да приемат заявки за нови мебели. Всъщност, хората не държат да са нови, а просто да могат да ги използват, но някои от даренията са точно такива. Гардеробите и шкафовете са направени по поръчка, купени бяха и нови електоуреди, които бяха докарани още в началото на седмицата. Бургаски фирми и обикновени граждани се включват с хранителни продукти. В бургаския квартал „Долно Езерово“, наводняван също няколко пъти, направили акция в хранителните магазини и хората купували трайни продукти, почистващи препарати и ги докарали до Ливада.В кметството попълват молби за еднократната финансова помощ. 325 лв., които не стигат за нищо, но толкова дава държавата. Не на всички, обаче. Един мъж ни споделя, че му отказали, защото адресната му регистрация била в Бургас, където имал жилище. Живее в селото девет месеца в годината, но не отговаря на критериите. „“, махва с ръка мъжът. Други пък са доволни, казват, че „“ и са благодарни, че ще им ги дадат с пенсиите.Парите може и да не стигнат, но хората са благодарни на помощта, която всеки ден идва за тях. Вече дори не търсят причинителя на тяхното нещастие, обезверени и претръпнали, но съхранили надеждата си, виждайки как стотици българи даряват каквото могат на тези, които са загубили всичко.", "date": "2017.11.09", "title": "Дарения от цялата страна пристигат в наводненото село Ливада"}
{"url": "https://offnews.bg/knigi/pismo-do-sestra-mi-ili-kogato-prezidentat-chaka-za-avtograf-ot-mama-n-669037.html", "text": "Не се случва всеки ден президент да поиска автограф от български автор върху новата му книга. Е, случи се тази седмица, когато в литературен клуб \"Перото\" Мария Пеева представи своята книга \"Писмо до сестра ми\". А Росен Плевнелиев, президент на Република България (2012-2017 г.) изгледа цялото представяне, изслуша десетките въпроси на препълнената зала и пръв се нареди за автограф.Не се случва всеки ден пред български автор да се извие опашка, на която читателите чакат 2 часа, за да вземат автограф.И не се случва всеки ден от една книга само за седмица, още преди официалното й представяне, да бъдат продадени повече бройки, отколкото е целият тираж на повечето български книги.Но всичко това си има обяснение. Мария Пеева е Мама Нинджа. Знаете я от великолепния сайт, който е в групата на \"Офф медия\" и който за краткото си съществуване събра толкова много приятели.Мама Нинджа е една от съавторката на книгата. Другата е Люси Рикспуун, която също е уникална жена. Люси винаги си е мечтала да учи психология. В Софийския университет обаче я приели журналистика. Изучила я, работила като журналист, но когато й се отдала възможност да учи психология в САЩ, Люси заминала за там и сега е една от известните психолози в Америка.А още по-уникална е историята на книгата. Мария и Люси се запознаха на живо само ден преди представянето на книгата. По време на цялото й написване са се познавали само виртуално. Срещнали се във Фейсбук, а писмата им ставали все по-дълги. В един момент преминали в литературна фикция. Разменяли си всеки ден по едно писмо от името на своите героини, а те все повече излизали от контрола им.Когато Мария Пеева направи сайтът Мама Нинджа и той стана хит в интернет от издателство Софтпрес се свързали с нея, за да й предложат да издаде статиите си в книга. Но Мария ги изненадала, когато им казала, че вече има готова книга - писмата с Люси.А книгата е страхотна. Залата беше пълна не само с приятели на Мария и Люси, а и с читатели, които вече я бяха прочели, влюбили в нея и искаха да се запознаят с авторките.Най-интересният въпрос беше дали от книгата ще стане филм. Според Мария ще стане и вече си е избрала кой да изиграе нейната героиня Радост - актрисата Елена Петрова. И точно това - тази година книга, догодина филм й пожела президентът Плевнелиев, след като взе автографа си.", "date": "2017.11.09", "title": "Писмо до сестра ми, или когато президентът чака за автограф от Мама Нинджа"}
{"url": "https://offnews.bg/kultura/shte-pokazvame-eksponati-ot-parvoto-balgarsko-tcarstvo-v-luvara-669044.html", "text": "Експонати от периода на Първото българско царство ще бъдат изложени в Лувъра в Париж. Министърът на културата Боил Банов заминава на посещение във френската столица, където ще подпише договор за сътрудничество с най-известния музей в света. След огромния успех на „Епопея на тракийските царе - Археологически открития в България\" в Париж, и \"Срещи с египетския жрец\" в София и в Пловдив, през 2018 г. предстои нова изложба на български културни ценности в Париж, като акцент ще е периодът на Първото българско царство, съобщи Министерство на културата.Министър Банов ще презентира и поредния обект, с който България ще кандидатства за вписване в индикативната листа на ЮНЕСКО за паметниците на световното културно наследство – мозайките от Епископската базилика на Филипопол, известна като Голямата базилика в Пловдив.", "date": "2017.11.09", "title": "Ще показваме експонати от Първото българско царство в Лувъра"}
{"url": "https://offnews.bg/ikonomika/stroitelnite-investitcii-v-balgaria-tazi-godina-shte-dostignat-1-milia-669049.html", "text": "Строителните инвестиции в България тази година ще достигнат 1 милиард евро. Не очаквам сериозни изменения на пазара по отношение на цените и броя на сделките през 2018 г., прогнозира управителят на „Планекс“ инж. Пламен Андреев на конференцията BalREc 2017.Цената вече не е водеща, водещ е продуктът и селективният подход към реализацията му в зависимост от местоположението и средата. Търсят се решения за по-голяма етажна височина, по-големи площи на стаите, по-добра архитектура като цяло и по-комфортна среда, отчита Пламен Андреев.Според него \"връзката между жилищните сгради, средата и инфраструктурата става все по-значима и партньорските отношения с общините са ключов фактор за доброто реализиране на проектите. Строителите не създават само жилища, а и нови „клиенти“ за общините под формата на данъци и такси. Не е справедливо предприемачите и клиентите да инвестират в градската среда и инфраструктурата, които трябва да са приоритет на общините. Нужно е да се изработи принципна формула, която да регламентира партньорството между бизнеса и общините при изграждането на инфраструктурни проекти\".Конференцията BalREc 2017 беше открита от кмета на Столична община Йорданка Фандъкова, която също потвърди, че вече е приключило времето на строителни проекти, които целят само продажба на жилища и че вече сме във времето на проекти, които облагородяват околната среда и развиват градското пространство.Конференцията BalREc е най-влиятелната публична платформа за дискусия в сектора на недвижимите имоти и инвестициите, която се провежда в България.Събитието събра управителите на най-активните компании от сферата на инвестиционните проекти в България: инвеститори и инвестиционни фондове, банки, консултанти, правни компании, асет мениджъри.", "date": "2017.11.09", "title": "Строителните инвестиции в България тази година ще достигнат 1 милиард евро"}
{"url": "https://offnews.bg/obshtestvo/majka-kam-zam-ministar-prebiha-deteto-mi-v-gradina-zashto-niama-kon-669022.html", "text": "\"Това са снимките на 2-годишно дете след побой, нанесен от възрастен човек в детска градина. В прокурорското решение пише, и заради недовършената работа на полицаите, че няма установен извършител. След побоя 4 месеца ходихме на психолог, а детето ми беше агресивно към другите. Всичко това е поради липсата на видеокамери и контрол над частните детски градини.\"Гласът на майката Христина Колева трепери, но тя сдържа сълзите си. Разказва личната си история пред зам.-министъра на образованието Таня Михайлова и депутатите от две комисии в парламента - образователната и комисията по взаимодействието с неправителствените организации и жалбите на гражданите, пред - по време на съвместното им заседание по-рано днес. Иска да ги убеди, че в детските градини, включително частните, трябва да има реален контрол от държавата, защото на тях родителите поверяват децата си.Разказът ѝ е посрещнат с мълчание, думата е дадена на друг - следващия вдигнал ръка за изказване, и призивът ѝ потъва.Въвеждането на постоянно наблюдение с камери във всички помещения на ясли, детски градини и училища е петото от общо 14 предложения на Инициативата. А те са:1. Въвеждане на мандатност на началниците и директорите в системата на образованието, включително на директорите на ясли, детски градини и училища.2. Въвеждане на методики за подбор на абсолютно всички постоянни и временни ръководители и служители в системата на образованието.3. Въвеждане на периодични тестове и събеседвания за определяне на състоянието на всеки един служител в детските ясли, градини и училищата.4. Създаване на независима комисия за цялостен надзор на системата на образованието, в чиито правомощия да бъде включено и налагане на наказание дисциплинарно уволнение при безспорно установяване на наличие на насилие, независимо от какъв характер от страна на служители в ясла, детска градина или училище.5. Въвеждане на постоянно наблюдение чрез технически средства във всички помещения на ясли, детски градини и училища.6. Осигуряване на адекватен брой специалисти като психолози, логопеди, педагози, социални работници и др. във всички ясли, детски градини и училища.7. Промяна на целия адаптационен модел при първоначалното постъпване и при смяната на ясла, градина или училище.8. Въвеждане на периодични, ефективни задължителни обучения на служителите в яслите, детските градини и училищата.9. За всяко дете със СОП да бъде осигурен помощен персонал.10. Да се разреши на родители при желание и възможност да подпомагат в ежедневните дейности от чисто битов характер яслите, детските градини и училищата.11. В яслите и детските градини телевизия и интернет да бъдат използвани единствено с учебна цел.12. Гъвкаво и адекватно финансиране системата на образованието във всичките ѝ аспекти.13. Оптимизиране на процедурата за учредяване на учителски синдикати.14. Други мерки за повишаване на качеството на образователната система.Зам.-министърът на образованието отговори на родителите, че, да, част от предложенията им са разумни, но каквото е можело да се направи, е направено от Министерството на образованието, което продължава да работи. Системата за атестиране и инспектиране осигурява стабилност и контрол над директорите, в конкурсите участвал родител, отговори Таня Михайлова на искането на въвеждане на мандатност. Видеонаблюдението било \"ефективно и полезно\", осигурявало защита и сигурност, \"но трябва да се съобразяваме с конституцията\". И сега имало предвидени логопеди и психолози за работа с децата.Конкурсите са мерене на връзки - искаме да отпадне това съмнение, опонира родител.Временните директори се назначават по незнаен принцип, а може да остане на поста 4 години, ако титулярът например стане кмет, допълни той.Претъпканите групи не позволяват на възпитателите да се погрижат за всяко дете - включват телевизора, слагат децата пред него, за да са кротки - учителите, така или иначе, не могат да се справят с много деца наведнъж, и... вредата е доказана, изтъкнаха родители, по повод което зам.-министърката отправи пожеланието да не се гледа толкова много телевизия и малкият екран да се ползва ограничено време и само с образователна цел.Майка предложи държавата да разреши родители да стават лични асистенти, щом не може да осигури достатъчно специалисти за децата със специфични нужди. \"Пуснете нас, родителите - на хартия имате кадри, но на практика няма кандидати, пуснете ни, за да помогнем\", но и това предложение не бе коментирано от депутати и зам.-министър.След \"стената\", която майките и бащите срещнаха след повече от час изказвания, Венета Арабска от гражданската инициатива заяви директно:Единственото, което каза Михайлова след това беше, че законът трябва да се прилага така, както е разписан, че има дефицити - както в семейството, така и в училището, и че всеки трябва да си изпълнява задълженията.", "date": "2017.11.09", "title": "Майка към зам.-министър: Пребиха детето ми в градина. Защо няма контрол?"}
{"url": "https://offnews.bg/politika/borisov-iskat-da-saboriat-pravitelstvoto-zaradi-namaliavaneto-na-vans-669040.html", "text": "Искат да съборят правителството заради намаляването на външния дълг. Това казва премиерът Бойко Борисов по време на заседанието на Министерския съвет на 7 ноември, става ясно от публикуваната стенограма. \"Ето затова толкова искат да съборят правителството, затова, защото всичките тези дългове, това намаляване означава по-малко лихви към банките в света, които ни обслужват, носи и други предимства\", посочва Борисов, след като зам.-министърът на финансите Кирил Ананиев обяснява, че през следващата година дългът на държавата ще се намали с 600 млн. лева.С това \"ще отидем на 22,3% от брутния вътрешен продукт, което е едно много добро постижение. А в края на тригодишния период ще отидем на 20% от брутния вътрешен продукт, което ще ни нареди между второ и трето място, възможно е и второ място, сред страните членки на Европейския съюз\", уточнява Ананиев, който излага данни за изпълнението на бюджета.Той изтъква, че от януари до септември държавата има с 1,750 млрд. лева повече приходи спрямо същия период на миналата година, което се равнява на 8,7% ръст.Към 30 септември излишъкът е 2,42 млрд. лева, а фискалният резерв - 11,9 млрд. лева. \"Това е един стабилен, сериозен фискален резерв, който поддържаме вече един дълъг период от време\", допълва Ананиев. Данните коментира и Борисов, който подчертава ролята си за постигането на резултата. Премиерът моли Ананиев да повтори отново цифрата за фискалния резерв.По време на заседанието се обсъжда и напредъкът за намаляването на бюрокрацията, като данните за свършеното и за това, което предстои, изнася вицепремиерът Томислав Дончев. От заседанието става ясно, че до 15 януари министрите трябва да представят окончателен доклад за свършената работа, като се очаква, ако има неизпълнени мерки, да има предложения по тях за промяна на законодателството.", "date": "2017.11.09", "title": "Борисов: Искат да съборят правителството заради намаляването на външния дълг"}
{"url": "https://offnews.bg/sviat/ne-govorete-na-zaharova-za-balgarskite-evrei-za-neia-sa-vazhni-samo-s-669043.html", "text": "\"А българският президент нищо ли не казва за оскверняването на руските паметници?\"С този въпрос говорителката на руското външно министерство Мария Захарова се опита да отклони вниманието от с твърдението си, че съветската армия е спасила българските евреи от нацистките лагери на смъртта през Втората световна война.На днешния редовен брифинг във външното министерство журналистка от Eurasia Daily цитира реакцията на  че \"става дума или за дълбоко непознаване на историята, или за опит за провокация\".Захарова не се извини за невярното си твърдение, а препрати казуса към историците - \"историческата част нека да я коментират историците\". И посъветва българските медии кои точно историци да цитират:\"Видях материал, публикуван на сайта на Руското военно-историческо общество в отговор на съответно изявление на българското министерство на външните работи. Мисля, че си струва този материал да се цитира, да се привлече вниманието на българските медии към него.\", за което Захарова говори, е следното: \"Не съветската армия, а българският народ спаси българските евреи\".А във  пише, че \"благодарение на нашите воини е предотвратена депортацията на евреите от България\".\"Видяхме полемиката, която започна по този повод в българските медии. Защо когато ние искаме защита за нашите паметници - а става дума за защита на паметта на хора, а не за камъни, метал, избити букви - които отдадоха своя живот не за завоевания, а да защитят не своята страна, а чужда, и нашите искания са по различни канали: преговори, двустранни контакти, изказвания в публичното пространство, нас не ни чуват?\" - заяви още на днешния брифинг в руското външно министерство Захарова.", "date": "2017.11.09", "title": "Не говорете на Захарова за българските евреи. За нея са важни само съветските паметници"}
{"url": "https://offnews.bg/sviat/izvanredno-polozhenie-zaradi-toksichen-smog-v-delhi-669039.html", "text": "В Делхи днес бе обявено извънредно положение заради токсичния смог, надвиснал над индийската столица вече трети ден, а качеството на въздуха се влошава с всеки изминал час, предаде Ройтерс, цитирана от БТА.Незаконното подпалване на стърнища в околните земеделски щати, изгорелите газове от автомобилите в града с недостатъчен обществен транспорт и прахът от строителни обекти създават всяка години такава криза. Сега тя се утежнява от настъпилото безветрие, казаха от националната метеорологична служба.Апаратура за измерване на фините прахови частици (РМ 2,5), инсталирана на територията на посолството на САЩ в Делхи, е установила днес в 10 ч. сутринта равнище от 608, при безопасно ниво от 50. Час по-рано апаратурата е показвала 591.РМ 2,5 са фини прахови частици с размер 30 пъти по-малък от диаметъра на човешкия косъм. При вдишване дълбоко в дробовете тези частици причиняват инфаркт, инсулт, рак на белите дробове и респираторни заболявания.Агенцията отбелязва, че тези дни жители на Делхи се оплакват от главоболие, кашлица и възпаление на очите.Асошиейтед прес съобщи за акция на доброволци, които днес раздавали по улиците на града на желаещите филтърни маски за уста.Целта била гражданите да правят изявления за лошото състояние на въздуха.По решение на общинските власти от 13 до 17 ноември се въвежда ограничение на движението на автомобилите в Делхи от 8 до 20 ч. На четни дати ще имат право да се движат автомобили с четни номера, а на нечетни дати - с нечетни номера. През този период общественият транспорт ще работи в усилен режим, като властите ще следят таксиметровите шофьори да не увеличават тарифите си. В града вече е ограничено придвижването на товарни автомобили.Гостуващият в Индия британски престолонаследник принц Чарлз, придружен от съпругата си Камила, бе принуден да отмени днес посещение в едно училище. Заради лошия въздух училищата в Делхи са затворени, но височайшите гости изпълниха останалите си ангажименти за деня, включително посещение на мемориал в чест на индийските войници, загинали в Първата световна война.Чарлз и Камила пристигнаха вчера в Делхи на двудневна визита - последен етап от тяхна обиколка в Азия, която преди това ги отведе в Сингапур, Малайзия и Бруней.", "date": "2017.11.09", "title": "Извънредно положение заради токсичен смог в Делхи"}
{"url": "https://offnews.bg/politika/ofitcialno-borisov-predlozhi-kiril-ananiev-za-zdraven-ministar-669034.html", "text": "Зам.-министърът на финансите и председател на надзорния съвет на НЗОК Кирил Ананиев официално беше предложен за нов здравен министър.Кандидатурата му е внесена за гласуване в Народното събрание. Проектът за решение е качен на сайта на парламента.Премиерът Бойко Борисов обяви, че ще внесе номинацията в парламента след гласуването на Бюджет 2018, което вече е факт. Досегашният здравен министър проф. Николай Петров подаде оставка, след като разследване го уличи, че е сключил договори за 1,6 млн. лева с фирма на мъжа, от когото дъщеря му има дете.Случаят е бил отразен в одитен доклад, но прокуратурата е отказала да образува наказателно производство.Петров заяви, че подава оставка, защото няма да допусне да се петни името, за което е работил 60 години.Като възможен нов здравен министър се спрягаше заместникът на Петров Мирослав Ненков, който потвърди, че с него са водени неофициални разговори. ", "date": "2017.11.09", "title": "Официално: Борисов предложи Кирил Ананиев за здравен министър"}
{"url": "https://offnews.bg/politika/ninova-biudzhetat-na-upravliavashtite-ne-reshava-nito-edin-problem-669013.html", "text": "Традиционно, при гледане на бюджет в НС, управляващи и опозиция се позоваваме на числа и проценти, разменяме алтернативни разбирания за ръст на БВП, дефицит, бюджетно салдо – един професионален разговор, който заслужава уважение. Но днес предлагаме друг подход, дори се позовавам на думите на г-н Горанов, според който това е бюджет за народа.Това заяви лидерът на БСП Корнелия Нинова от парламентарната трибуна. Тя предложи на бюджета да се погледне от гледната точка на тези, за които се прави.Нинова каза още: Предлагам да погледнем на бюджета от гледна точка на тези, за които го правим. Ще се позова на четири проучвания от различни агенции в последните месеци, които питат народа- кои са най-важните му нерешени проблеми. Хората казват – здравеопазване, образование, доходи и бедност, сигурност. Това са четирите политики, за които очакват решение от политическата класа. Хората казват, че най-важното за тях е, извън големите градове, че нямат достъп до болници. Общинските болници или са фалирали, или нямат лекари, или нямат консумативи и хората нямат достъп до здравеопазване. Предлага ли Бюджет 2018 на правителството на Борисов решение на този проблем? Не, никакво решение! Няма политики по отношение на държавно и общинско здравеопазване в районите, извън 3-4 градове. Втори проблем, който хората казват – скъпите лекарства. Има ли в този бюджет решение на това – не! Нещо повече – предвиждате увеличение в политиката по лекарства и медицински изделия с 32 000 лв. А за администрация 1 млн. и 600 хил. лв. Хората не се тревожат от администрацията, а от цените на лекарствата, но бюджетът не предлага решение на този проблем. Трето – недостиг на медицински сестри и лекари. Има ли в бюджета решение на този проблем – държавна политика за изграждане на кадри и за тяхното задържане в България? Нищо подобно няма като предложение! Хората казват, че искат тези три проблема да се решат, но правителството на Борисов им казва- не. Увеличават се средствата за здравеопазване – къде ще отидат, какво ще стане, един Господ знае, но проблемите на хората не са решени през този бюджет.Образование и наука. Управляващите казват, че имало там реформа, но защо резултатът от нея е увеличаване на напусналите деца през последната година, увеличаване на процента на неграмотност. Значи тази реформа не дава ефекта, който са очаквали. Може би беше доведена до това- да се вземат парите от държавните и общински училища и да се дадат на частните. Значителен брой деца не тръгват на училище. Родителите казват, че не могат да ги пуснат на училище, защото нямат пари – проблем, идентифициран от хората. Бюджетът предлага ли решение – не! Няма увеличение на средствата за първокласници. Неравенствата между училищата в страната – в големите градове и провинцията, и възможностите, които тези различни училища дават за обучение – достъп до него и качествено обучение. Има ли предложение за решение на този проблем в бюджета? Не, няма! Неравенствата между училищата в страната остават същите, защото принципът е същият – парите следват ученика.Липса на необходими кадри за икономиката. Бюджетът предвижда ли политика, която да обвърже средно и висше образование с нуждите на икономиката? Няма такава последователност и обвързване на целия процес на образование с нуждите на бизнеса. Средствата за държавните висши училища, защото много се хвалят управляващите с увеличение на парите за образование, са 20 млн. лв. и те покриват само разликата в минималната работна заплата, нищо повече. Тук доброто, което предлагате, е увеличение на заплатите на учителите, защото те заслужават дори много повече и ние ще ви подкрепим за това. В бюджета липсва политика за наука. Не предлагате сериозни средства за наука и инвестиции, извън оперативната програма за наука, а по нея вече има проблеми. 80 млн. е загубила вече държавата, заради проблеми в Министерството на образованието по тази програма. Никаква мисъл за инвестиции и политика в наука, които да дръпнат и икономиката, и растежа в страната.Трета тема, която хората сочат в тези изследвания – доходи и бедност. Социалният бюджет на управляващите изглежда на практика така: относителният дял на разходите за социално плащания намалява от 13.3% за 2017 г. на 12.4% за 2018г. Какви са проблемите тук? Да ги видим с реалните очи на хората. 2 829 626 души получават месечен доход от 672 лв. 8 614 души получават 25 101 лв. на месец. 37 пъти разлика. Говорим за неравенства. Тези 8 000 са онези можещи и знаещи, които са се развили добре, но на фона на това- 3 млн. са с 670 лв. Между тях няма ли инженери, лекари, умни хора, професионалисти. Сигурно има. Над 2 млн. и половина са в тежки материални лишения, според Евростат. Имаме работещи бедни. И как се решават тези проблеми в бюджета? Управляващите много се хвалят какво се увеличава, даже и публичният дебат е съсредоточен в това - къде какви средства са увеличени.Да поговорим какво замразяват – размера на еднократна помощ при бременност, еднократна помощ при раждане, еднократна помощ при раждане на близнаци, еднократна помощ при осиновяване на дете, еднократна помощ при майки-студентки, месечни помощи за дете до 1 година на неосигурена майка, еднократна помощ при дете с трайни увреждания, месечна помощ за близнаци, максималният осигурителен доход и максималната пенсия. Това е замразено.Що за социален бюджет е това? За каква демографска политика можем да говорим при това отношение към тези групи хора. Увеличава се гарантираният минимален доход с 10 лв. – от 65 лв. на 75 лв. Звучи много добре – подкрепяме такава политика. Но на практика това означава – например, добавката за социална интеграция на хора с увреждания, в резултат на това увеличение, расте с 4 лв. Кой проблем решаваме с 4 лв. на човек с увреждания? Минималната работна заплата расте – ще подкрепим това. Отглеждането на дете от една до две години става от 340 лв на 380 лв. Това е под минималната заплата. 38 000 осигурени майки – тези, които са работили и са си плащали осигуровките, ще бъдат ощетени с по 130 лв. на месец от тази мярка. Помощите за едно дете се увеличават с 3 лв. Какво му помагаме с 3 лв.? Обезщетението за безработица става 9 лв. – това е далеч под европейските, световните изискванията за 60% от МРЗ. Увеличават се пенсиите с 3.8% от 1 юли. За различните пенсии се получава средно увеличение с 12 лв. Този социален бюджет слага ли началото на системно решаване на проблема с неравенствата и бедността? Не, това е кърпене на парче. При това, питам финансовия министър- тези сметки за много социален и ляв бюджет дали отчете следното – нова цена на природния газ за последното трето тримесечие е с 2% по-висока от второто, по решение на ДКЕВР; новата цена на топлинната енергия е с около 3% нагоре; новата цена, средно претеглено увеличение, на сектор електро-енергетика е 1.5% нагоре; водата в София с 18%, Монтана – 19%, Пловдив и Варна, и да не изреждам всички градове. Видяхте ли индекса на тържищните цени на Държавната комисия за стокови борси и тържища в последната седмица какво отчита – 50% увеличение - от 0.92% на 1.428%. Това е 50% увеличение на основни храни, според Държавната комисия за стокови борси и тържища. Сложете към това увеличението на акцизите, някои местни данъци и такси, които кметовете бяха принудени да вземат, увеличението на съдебните такси. Управляващите на вдигат данъци, но вижте за какво увеличение и оскъпяване на живота става дума. Социалните разходи в левия им бюджет, в някои сфери дори не компенсират това увеличение, камо ли да предоставят по-социална база на хората, които не могат да се справят сами.Последната тема е сигурност. Вероятно много други въпроси също вълнуват хората, но това са четирите приоритетни. Този бюджет решава ли основните проблеми в тема сигурност? Не, а те са посочени от сектор сигурност. МВР има нужда от 6000 души заради некомплект. Този бюджет не предлага това, не са предвидени заплати и осигуровки за тези хора. При това в МВР остават на 370 лв., за определяне на размера на основното месечно възнаграждение на най-ниската длъжност в тази сфера. Средствата за оперативна и бойна подготовка са недостатъчни за повишаването на подготовката на войските. През 2018 г., поради бюджетни ограничения, отново ще бъде недостатъчен нальота на летците от ВВС и съчетано с проблемите по поддръжка на техниката, ще продължи да поражда рискове за живота на личния състав. Управляващите казват, че това са инвестиции в сигурност. Какви инвестиции? Днес закриват пожарната в едно от селата в Монтанско, миналият месец в Самоков. При тези увеличени бедствия, аварии, наводнения и катаклизми, да закриват службите, които са единствени и които първи могат да реагират! А между другото тези бедствия са резултат и на сгрешена политика, не само на природни катаклизми, и по- скоро там трябва да се инвестира и гарантира ежедневната сигурност на тези хора. Няма да има полицаи във всяко село, това те отдавна го разбраха. Какви инвестиции в сигурност, когато им закривате най-необходимото? Пожарната в населени места, изправени постоянно пред риск.По четирите въпроса, които хората ни поставят за решаване, бюджетът на правителството на Бойко Борисов-3 не предлага нито едно решение. Това е бюджет на застоя. Бих го нарекла, че това е паралелен бюджет на паралелната държава. Държавата на управляващите, която гледа от високо и не иска да вникне в ежедневните проблеми на хората, не иска да чуе как да ги решим. Паралелният бюджет на управляващите, който е съсредоточен в числа, сметки, макрорамка, дефицит, салдо и т.н., но не в живия живот. Това е Бюджет 2018г. Има ли друга възможност? Има, разбира се. Не кърпене на последиците от проблемите, а отстраняване на причините. Промяна в моделите, системите, които родиха тези проблеми. В здравето – нямаме държавна политика за общински, областни и държавни болници. Приемете предложението да помислим дали те не трябва да отпаднат като търговски дружества, промяна на политиката по клинични пътеки, грижа за кадрите и непозволяване на лекарствената мафия сама да си определя цените, да краде от тези цени и да богатее на гърба на хората по отношение на лекарствата. Образование – премахване на принципа \"парите следват ученика\", държавна политика за държавните и общински училища и обвързването им с икономиката и финансирането на необходимите специалности за българската икономика. Това изисква прогноза, дългосрочен поглед, държавност, за да го подредим, да потърсим съгласие с другите политически сили и да се следва в годините.Доходи – ние предлагаме едно от решенията да бъде новата данъчна система с прогресивно облагане. Управляващите са против това, като смятат, че това наказва умните и можещите. И ние искаме умните и можещите да успеят, но тези хора би трябвало да са солидарни с обществото, в което живеят. Те не живеят в изолиран свят. Те живеят в това общество, в което 3 млн. души са на прага на мизерията. Нека всеки да поеме своя ангажимент към солидарно общество, за да гарантира неговото развитие.Управляващите казват, че това е единствено възможният бюджет. Но не е, има и друг – не на застоя, не на числата, не паралелният, а на промяната, на развитието и на реалния живот. Ние, от „БСП за България“, ще го внесем между първо и второ четене. Нека народът ни да знае, че бюджетът и политиките на правителството на Бойко Борсов -3 не са без алтернативни. Алтернатива има. Оценката- каква е тя, ще оставим на българските граждани.", "date": "2017.11.09", "title": "Нинова: Бюджетът на управляващите не решава нито един проблем"}
{"url": "https://offnews.bg/kultura/teatar-s-virtualna-realnost-idva-za-parvi-pat-v-balgaria-669009.html", "text": "За първи път в България ще се играе театрален спектакъл с виртуална реалност. Британската  постановка \"Whist\" пристига у нас като част от международната програма на седмия ACT Фестивал за свободен театър.Вдъхновен от работата на Зигмунд Фройд, уникалният спектакъл се случва с помощта на VR очила в специална среда, където се пресичат изкуство, звукови ефекти и интерактивен 360° филм, за да създадат пърформaнс като никой друг досега.На 16 и 17 ноември в Галерия 2.0 (ул. Шести септември 26) ще можем да се оставим на инстинктите да ни поведат в свят на сюрреалистични мечти и страхове.В \"Whist\" зрителят е режисьор - навигацията в историята се извършва интуитивно от всеки участник и води към различно развитие на историята. Съществуват 76 възможни сценария на историята. Зрителят е свободен да върви със своето темпо и да прави каквото пожелае, защото именно това е целта на създателите на спектакъла – да потопят напълно публиката в уникално преживяване, където инстинктите и свободата са движещите сили. След края на представлението на всеки участник ще бъде представен и анализ на направените от него избори, който е съставен от психоанализатор от Музея на Фройд.В България постановката ще могат да видят само 200 зрители, и всеки от тях ще премине през своя личен сценарий индивидуално. Революционното представление е с участието на актьори от Франция и Япония и вече е показвано в цяла Европа.АСТ Фестивал за свободен театър е ежегодната витрина на българската независима изпълнителска сцена и тази година ще се проведе между 11-17 ноември.В програмата влизат осем представителни на свободната сцена у нас спектакли от последната година и четири чуждестранни постановки от Франция, Израел, Германия и Великобритания.По традиция фестивалът ще предложи и богата паралелна програма със срещи, работилници, менторски програми и събития, които да продължат и катализират диалога за съвременната сцена, който седем години след началото на фестивала е все така важен и търсен.", "date": "2017.11.09", "title": "Театър с виртуална реалност идва за първи път в България"}
{"url": "https://offnews.bg/nauka/glavniat-redaktor-na-naukaoffnews-s-prestizhna-nagrada-ot-mtel-media-m-669018.html", "text": "Главният редактор на  Ваня Милева спечели наградата в категорията \"Интернет медии - дълги форми\" в тазгодишното издание на конкурса Mtel Media Masters за журналистически материали, посветени на технологиите, иновациите и науката. Нашият дългогодишен автор Антон Оруш пък взе специалната награда за цялостен принос в отразяването на историята на българските технологии.Ваня бе отличена за материала си . В анализа Ваня разкрива каква е връзката между бедност, корупция и транспортни произшествия на база данни на Световната здравна организация за смъртните случаи в различните страни и индекса за състоянието на върховенството на закона.Главният редактор на един от сайтовете на OFF Media се пребори с конкуренцията на останалите номинирани в категорията си - Мариян Славов (IDG.BG - Editorial: Ще убият ли технологиите Човека?) и Ангелина Генова от \"Дневник\", номинирана за \"На прага на революционно откритие в биологията, или когато главите на мишките засияят\".Наградите бяха раздадени за шеста поредна година, а церемонията бе снощи в София. Специален гост на събитието бе Мери Хокадей, ръководеща BBC World Service English. Тя разказа за проблемите на съвременната журналистика в епохата на новите технологии.Печатни медии - кратки формиНоминирани:1. Женя Милчева, сп. 8 - Установихме ръста на Хаджи Димитър2. Илия Темелков, сп. HiComm - Иновация. Итерация. Или защо битката за нещо ново е (почти) обреченаПобедител: Женя Милчева, сп. 8 - Установихме ръста на Хаджи ДимитърПечатни медии - дълги формиНоминирани:1. Антон Оруш, сп. 8 - Съветският интернет2. Христо Николов, 24 часа - 140-грамова джаджа спасява човешки животи3. доц. Георги Милошев и доц. Милена Георгиева, сп. 8 - Силата да програмираш4. Диян Божидаров, в-к Сега - Безценните победи на незнайния воинПобедител: Христо Николов, 24 часа - 140-грамова джаджа спасява човешки животиИнтернет медии - кратки формиНаграда не се присъжда Интернет медии - дълги формиНоминирани:1. Ваня Милева, НаукаOFFNews - Науката доказва: Ако има хаос по пътищата, правителството е корумпирано2. Мариян Славов, IDG.BG - Editorial: Ще убият ли технологиите Човека?3. Ангелина Генова, www.dnevnik.bg - На прага на революционно откритие в биологията, или когато главите на мишките засияятПобедител: Ваня Милева, НаукаOFFNews - Науката доказва: Ако има хаос по пътищата, правителството е корумпирано Електронни медии - кратки формиНоминирани:1. Петър Георгиев, БНТ - Репортерски поглед: Заразени с омраза, социалните медии търсят лекарство2. Мария Чернева, БНТ - Как с 3D принтер един учител събужда въображението на децата3. Живко Константинов, Нова телевизия - Революция под микроскоп - БавноходкатаПобедител: Петър Георгиев, БНТ - Репортерски поглед: Заразени с омраза, социалните медии търсят лекарство Електронни медии - дълги формиНоминирани:1. Цветелина Йорданова, БНТ - Добавена реалност2. Живко Константинов, NOVA телевизия - След края на света3. Борислав Лазаров, bTV - Извънземни океани4. Росен Цветков, bTV - Смърт на живоПобедител: Живко Константинов, NOVA телевизия - След края на светаЕкипът на OFF Media е горд с признанието за Ваня и Антон и честити на всички наградени!", "date": "2017.11.09", "title": "Главният редактор на НаукаOFFNews с престижна награда от Mtel Media Masters"}
{"url": "https://offnews.bg/kultura/prezidentat-na-premierata-na-naj-novia-bg-film-vazvishenie-galeria-669017.html", "text": "На 7 ноември, се състоя гала премиерата на дългоочаквания филм на Виктор Божинов по романа на Милен Русков „Възвишение“. Освен целия екип и актьорския състав на филма, събитието събра над хиляда специални гости, сред които популярни лица от шоубизнеса и политиката.Официални гости на събитието бяха президентът на Република България Румен Радев и първата дама Десислава Радева, вицепремиерът Томислав Дончев, министъртът на културата Боил Банов и г-жа Малина Едрева.По червения килим преминаха още Евтим Милошев, Магърдич и Джуди Халваджиян, Георги Лозанов, Людмила Филипова, както и едни от най-обичаните актьори Татяна Лолова, Марта Вачкова, Камен Воденичаров, Тончо Токмакчиев, Теодора Духовникова, Ирмена Чичикова, Иван Юруков, Орлин Павлов, Ники Илиев, Бойко Кръстанов, Явор Бахаров.Филмът е официално в 65 кина в цялата страна от 10 ноември, а предпремиерни прожекции ще се излъчват на 8 и 9 ноември.“Възвишение” разказва за обира в Арабаконак през 1872 година през погледа на Гичо и Асенчо, които непосредствено след участието си в него са натоварени с важна мисия от Димитър Общи (Филип Аврамов) – лично да предадат писмо на Васил Левски. Издирването на Апостола се превръща в трагикомично приключение, а революционният им ентусиазъм постепенно е изместен от разочарование и огорчение.Звездният каст включва и едни от най-обичаните родни актьори като Васил Михайлов, Юлиан Вергов, Захари Бахаров, Герасим Георгиев-Геро и Малин Кръстев. Епизодични роли имат също Димитър Рачков, Стефан Денолюбов и Параскева Джукелова, а в четата на Димитър Общи се отличават Христо Петков (като Тодор Шумненеца), Кирил Ефремов (като Петко Страшника), Благовест Благоев (Наш Тотко), Станислав Ганчев (като Пейо Бръмбара), Румен Гавазанов (като Георги Чумата), Антонио Димитриевски (като Григор Стойневски Македонеца), Ивайло Димитров (като Стефан Жълъда), Владимир Михайлов (Симо Влаха) и Веселин Анчев (Велчо Шунтов).", "date": "2017.11.09", "title": "Президентът на премиерата на най-новия бг филм 'Възвишение' (галерия)"}
{"url": "https://offnews.bg/obshtestvo/bronzovata-kashta-na-4-kraka-nad-pancheto-na-mavzoleia-669016.html", "text": "Арт инсталацията Бронзовата къща ще се издигне над \"пънчето на мавзолея\" върху 4 крака. Скулптурата тежи над 20 тона, затова преди да бъде сглобена, циментовата площадка върху останките от гробницата на Георги Димитров ще бъде разкъртена, за да се установи какво има отдолу и да се осигури безопасността на инсталацията. Това обясни главният архитект на София Здравко Здравков след дълги дебати в СОС.Решението за монтирането на Бронзовата къща бе подкрепено от 44 съветници, против нямаше, а 8 се въздържаха. Сред тях бе и Радослав Абрашев от РБ, който напомни, че мястото над мавзолея е предвидено за зелена площ, а Бронзовата къща може да се постави до Паметника на съветската армия, като така ще се използва една и съща охрана за двата обекта. За Централната софийска зона 3 обаче предстои конкурс, който ще определи как ще изглежда Градската градина и пространството наоколо. Колко точно ще струва на Столична община Бронзовата къща поискаха да знаят БСП. От ГЕРБ обясниха, че не са готови с точни цифри, но общината поема разходите по осветление и охрана за дарената ни от Австрия бронзова скулптура на българския художник Пламен Деянофф.Съветникът от РБ Трайчо Трайков пресметна, че осветлението ще излезе 6000 лева за цялата 2018 г. Ако се налага, ще помолим Австрия да поеме и демонтирането на инсталацията, която е произведена с лични средства от автора си, обясни Малина Едрева, шеф на комисията по култура в СОС. ", "date": "2017.11.09", "title": "Бронзовата къща на 4 крака над 'пънчето' на мавзолея"}
{"url": "https://offnews.bg/112/tir-uvisna-ot-most-v-pernishko-pozharnikari-spasiha-shofiora-669014.html", "text": "Тежкотоварен камион е увиснал от мост край пернишкото село Врабча, съобщи БНТ. Сигналът за инцидента е подаден снощи към 22.30 часа в пожарната служба в Трън. Според първоначалната информация пътният инцидент бил с товарен автомобил със сръбска регистрация и е станал на моста на разклона за с. Врабча, местността Секирица.Движението в двете посоки на пътя временно е било спряно. На място са изпратени противопожарни екипи от Трън и от Перник, които установили, че кабината на камиона заедно с шофьора е надвиснала над дерето на височина 10-15м.Предприети са незабавни действия за изваждане на шофьора от кабината на автомобила.Към 0:20 часа днес водачът на автомобила е изваден невдредим от кабината на автомобила.Организирана е техника за оказване на помощ и освобождаване на пътя от катастрофиралия товарен автомобил.", "date": "2017.11.09", "title": "ТИР увисна от мост в Пернишко, пожарникари спасиха шофьора"}
{"url": "https://offnews.bg/ikonomika/ek-povishi-ochakvaniata-si-za-ikonomicheskia-rast-u-nas-669021.html", "text": "Европейската комисия (ЕК) повиши очакванията си за растежа на българската икономика до 3,9 % през 2017 г. и 3,8 % през 2018 г., в сравнение с очакван ръст съответно от 2,9 % и 2,8 % според пролетната прогноза. Ревизията се дължи както на доброто представяне на икономиката през първата половина на годината, така и на ревизията на данните за БВП за 2016 г., съобщава Министерството на финансите.Вътрешното търсене ще има основен принос за растежа на БВП през 2017 г., подкрепено от силното представяне на частното и публичното потребление и възстановяването на растежа на инвестициите. Вътрешното търсене ще остане водещо за ръста на БВП през целия прогнозен период, като се очаква забавяне на растежа на частното потребление през 2018 г. и 2019 г. По-високият внос, движен от силното вътрешно търсене, ще доведе до намаление на излишъка по текущата сметка през 2017 г. до 3% от БВП. Тази динамика на вноса се очаква да продължи през 2018 г. и да се пречупи през 2019 г. В резултат се очаква свиване на положителното салдо по текущата сметка до 2,4 % от БВП през 2018 г. и 2,3 % през 2019 г.През 2017 г. ЕК очаква средногодишната инфлация в България да достигне 1,0 %, като сред основните фактори за това са посочени силното вътрешно търсене, поскъпването на комуналните услуги и възстановяването при цените на енергийните стоки и основните суровини. Прогнозата е средногодишната инфлация да се ускори до 1,5 % през 2018 г. и 1,6 % през 2019 г.Очакванията на ЕК са положителните развития на пазара на труда да се запазят в средносрочен хоризонт. Растежът на заетостта през 2017 г. се прогнозира да бъде 0,7 %, подкрепен от вътрешното търсене и най-вече инвестициите. За следващите две години ЕК очаква темпът на нарастване на заетите да се забави до 0,4% и 0,3% поради ограниченото предлагане на труд. Нивото на безработица се очаква да се понижи до 6,4 % през 2017 г. и постепенно да достигне 5,7 % през 2019 г. В условията на намаление на безработицата, растежът на доходите от труд ще остане висок, като повишението на заплатите в публичния сектор няма да окаже риск за бюджетната позиция на икономиката.Оценката на Комисията за бюджетното салдо на сектор „държавно управление“ съвпада с целите на фискалната политика, заложени в тригодишната бюджетна прогноза 2018 - 2020 г., а именно: балансиран бюджет през 2017 и 2018 г. и излишък през 2019 г. Предвижда се доброто приходно изпълнение да компенсира повишеното ниво на разходите за персонал и инвестиции.През настоящата година Комисията очаква дългът на сектор „държавно управление“ да се понижи съществено (от 29 % от БВП през 2016 г. до 25,7 % от БВП), в резултат от реализираните първични бюджетни излишъци и изплащането на дълг в размер на 2 пр.п. от БВП. Като се има предвид превишението на приходите над разходите в първичния баланс, както и ниската цена на дълга, прогнозата е индикаторът да продължи да се свива до 24,3 % и 22,8 % от БВП, съответно през 2018 и 2019 г.", "date": "2017.11.09", "title": "ЕК повиши очакванията си за икономическия ръст у нас"}
{"url": "https://offnews.bg/sviat/lavina-ot-ostavki-v-amerikanskata-diplomatcia-60-ot-poslanitcite-nap-669020.html", "text": "САЩ са загубили 60% от посланиците си от януари досега, по данни на асоциацията, който представлява американските дипломати (AFSA), пише Би Би Си.Списъкът с лидерите се изчерпва твърде бързо, констатира Барбара Стивънсън, ръководител на Американската асоциация на чуждестранните служби. Стивънсън - бивш посланик в Панама, допълва, че е имало \"обезглавяване\" на най-големите таланти.Рязката загуба на толкова много дългогодишни служители има сериозно, моментално и осезаемо влияние върху способността на Съединените щати да формират световните събития, пише Стивънсън в предстоящия брой на списанието на външните служби. Тя допълва, че изкуството на дипломацията трябва да бъде защитено от дипломацията, която според нея изглежда се стреми \"да демонтира правителството - такова, каквото го познаваме\".Това писмо е последният отчаян вик на ветераните в дипломацията, които предупреждават за нарастващите заплахи пред Държавния департамент, коментира Барбара Ушър, кореспондент на Би Би Си News.Те предупреждават, че напускащите кариерата най-опитни служители лишават институциите от десетилетен дипломатически опит, което ще ги отслаби в бъдеще.На следващо място е бавната скорост, с която се извършват назначенията на тези критично важни длъжности. Президентът Тръмп отхвърля всеки, който се противопоставя на политиката му.На фона на всичко това Стивънсън се чуди кой има интерес да отслаби американските външни служби и напомня, че един дипломат не може да бъде изграден \"за една нощ\".", "date": "2017.11.09", "title": "Лавина от оставки в американската дипломация: 60% от посланиците напуснаха Тръмп"}
{"url": "https://offnews.bg/temida/bozho-kravata-na-sad-za-strelbata-sreshtu-mitio-ochite-669029.html", "text": "Божидар Кузманов, по прякор Кравата, по чиято заповед стреляха по Димитър Желязков-Очите в Слънчев бряг, отива на съд. Спецпрокуратурата внесе обвинителен акт срещу Божидар Кузманов и деветима участници в ръководената от него организирана престъпна група за убийства, принуда, унищожаване на имущество, наркоразпространение исексуална експлоатация, действала в районите на Слънчев бряг, Несебър и Банско, съобщиха от \"Черковна\" 90. Представените от обвинението доказателства сочат, че Кузманов е наложил в групата методите на принуда, изнудвания, нанасяне на телесни повреди и други силови действия спрямо лица, занимаващи се с търговска итаксиметрова дейност в Слънчев бряг и Банско, с цел да плащат месечни вноски на групата. По негова инициатива туроператори са били принуждавани да водят клиенти в заведенията, стопанисвани от фирми на Данаил Петков иНиколай Иванов. По разпореждане на Кузманов на 8 юни 2016 г. в заведение „4 You“ в Слънчев бряг е убит Александър Алексиев, извършен е и опит за убийство на Димитър Желязков.Като извършител на покушението над Алексиев пред Специализирания наказателен съд ще отговаря Тодор Славов, а за опита за убийство на Желязков - Радослав Димитров и Георги Иванчев.Обвинителният акт се основава както на събраните веществени доказателства, така и на заключенията на над 30 съдебни експертизи и на показанията на 121 свидетели.Повечето участници в групата бяха задържани на 8 юни 2016 г. след стрелбата в ресторант „4 You“. Тогава Кузманов се укри и бе обявен за общодържавно издирване. Задържан бе на 19 октомври 2016 г., след като се предаде в Областната дирекция на МВР във Велико Търново. На 20 октомври 2016 г. Специализираната прокуратура му повдигна обвинение като ръководител на престъпната група. Предстои насрочване на съдебно заседание в Специализирания наказателен съд.", "date": "2017.11.09", "title": "Божо Кравата на съд за стрелбата срещу Митьо Очите"}
{"url": "https://offnews.bg/ikonomika/dsb-i-da-balgaria-pragat-ot-5000-lv-za-keshovi-plashtania-e-lobiran-669028.html", "text": "Намаляването на прага за кешови плащания на 5000 лева е безочливо лобиране в полза на банките, се казва в съвместно изявление на ДСБ/Нова република и движение \"Да, България\".Тази седмица парламентът прие на първо четене намаляване на прага на кешовите плащания от 10 хил. на 5 хил. лева.\"Това е четвърти опит на ГЕРБ и финансовия министър. Досега разумът надделяваше и тези скандални промени бяха спирани, но липсата на опозиция в парламента води до такива абсурдни ситуации. Това е поредният пример, в който ГЕРБ облагодетелства големите играчи за сметка на допълнителни разходи за малкия бизнес и обикновения гражданин\", се казва в позицията.Авторите на изявлението посочват какви според тях ще са последиците:1. Съществени допълнителни приходи за банките от такси и комисионни.2. Не стигнаха 3 години на ГЕРБ и финансовият министър да изпълнят закона за акцизите и данъчните складове и да монтират контролни измервателни уреди на производителите на алкохол и цигари. Властта освобождава от контрол „големите” и прилага все по-рестриктивни мерки към „малките”.3. Увеличаване на сивата икономика. Хората ще бъдат принудени да откриват сметка в банка за покупка на автомобил. В районите със слабо развита банкова мрежа това ще означава разходи за транспорт до друго населено място. Налагането на подобни разходи ще мотивира много хора да декларират по-ниски стойности на сключените сделки, за да си спестят разходи.4. В по-слабо развитите икономически региони има и по-слабо развита банкова мрежа. Намаляването на прага за кешови плащания ще се отрази особено негативно точно на най-бедните региони.5. Във връзка с горното, в районите със слабо развита банкова мрежа, възможностите за правене на бизнес съществено ще се затруднят, защото например дори седмичното зареждане на магазин е на стойност над 5 хил. лева.6. Гражданите, които стриктно спазват закона, ще понесат значителни негативни последствия в сравнение с тези, които са склонни да декларират занижени стойности на сделките, защото ще бъдат принудени да убеждават другата страна за откриване на банкови сметки и понасяне на допълнителни разходи.7. Намеса на държавата и банките в личното пространство на гражданите, за които ще се събира информация за повечето покупки. Ако тази информация не се съхранява достатъчно внимателно, може да се превърне в обект на незаконна търговия и основание за изнудване и тормоз над граждани.Призоваваме депутатите, които не са се сдружили с монополистите и твърдят, че работят за гражданите и малкия и среден бизнес, да отхвърлят тези скандални предложения, завършва позицията.", "date": "2017.11.09", "title": "ДСБ и Да, България: Прагът от 5000 лв. за кешови плащания е лобиране в полза на банките"}
{"url": "https://offnews.bg/ikonomika/briuksel-otpuska-628-mln-leva-za-40-km-ot-magistrala-struma-669027.html", "text": "Европейската комисия одобри проекта и отпусна 628 млн. лева за изграждане на 40 км от автомагистрала \"Струма\" в участъците Благоевград - Крупник, Кресна - Сандански и тунел „Железница“. Националното съфинансиране е в размер на 111 млн. лева.Строителството на участъка \"Благоевград - Крупник\" беше започнато на 31 август и в момента е в начален етап на изпълнение. Дейностите по строителството на отсечката „Кресна – Сандански“ започнаха през септември миналата година, а физическият напредък на обекта скоро ще достигне 50%. В момента се провеждат обществените поръчки за изграждането на тунел „Железница“, с прогнозна стойност 250 млн. лева. Участъкът е разделен на три части, а срокът за изпълнението им е редуциран на 3 години.С друго решение от днес, Европейската комисията одобри предложеното от българска страна изменение на Оперативна програма „Транспорт и транспортна инфраструктура“ 2014 – 2020. С промените се прецизира обхвата на жп проектите, заложени за финансиране по програмата, като отпадат жп участъци, за които вече има осигурени средства от Механизма за Свързана Европа. Това са жп отсечките Волуяк – София – Елин Пелин, Костенец – Септември и жп възел Пловдив.Предвижда се разширение на обхвата на проекта за подготовка на жп линията Радомир – Гюешево, с цел да обхване цялото направление от София до границата с Македония. Изменен е също и планът за реконструкция на гарови комплекси, като жп гара Чирпан се заменя от жп гара Карнобат. В проекта за модернизация са включени още гарите Стара Загора, Нова Загора, Казичене, Искър и Подуяне.", "date": "2017.11.09", "title": "Брюксел отпуска 628 млн. лева за 40 км от магистрала 'Струма'"}
{"url": "https://offnews.bg/112/mladezh-ubi-zhestoko-18-godishna-majka-rodila-predi-10-dni-vav-varna-669025.html", "text": "22-годишният Красимир А. е убил по особено жесток и мъчителен начин 18-годишна майка, която е родила преди едва 10 дни. Мъжът е живеел на семейни начела с убитата жена в кв. \"Аспарухово\" във Варна, съобщава \"Фокус\".Убийството е станало преди два дни, по особено мъчителен начин и с особена жестокост. Трупът ѝ бил намерен в жилище във варненския квартал. По главата и тялото на жената е имало множество наранявания.Убиецът е задържан за срок от 72 часа. Обвиняемият е осъждан за грабежи, като преди няколко месеца излязъл от затвора.Окръжната прокуратура във Варна ще внесе искане във Варненския окръжен съд за вземане постоянна мярказа неотклонение „Задържане под стража“ за Красимир А.", "date": "2017.11.09", "title": "Младеж уби жестоко 18-годишна майка, родила преди 10 дни във Варна"}
{"url": "https://offnews.bg/analizi-i-komentari/rahoj-vze-sprinta-kataluntcite-se-gotviat-da-vzemat-maratona-669023.html", "text": "Доста сериозна информационна война текна тези дни за Каталуния. Нормално е – щом стават такива работи, се задействат и агитациите. У нас по-силно се чува тази от Мадрид, но това е разбираемо.Едва ли у нас ще се чуе особено, че тези дни в Южна Франция, в Перпинян, шествие каза: Нито Испания, нито Франция, а само каталунските земи! За справка, каталунските земи в речника на каталунските националисти са Каталуния, но и и част от Окситания във Франция. Там се говори и окситански, чиято разновидност май е каталунският. А също областта около Валенсия (валенсианският език е на практика вариант на каталан с друго название), ивица от Арагон, държавата Андора (където каталан е сред официалните езици), Балеарските острови, езиковият анклав Алгеро на Сардиния (Италия).Достатъчно е да погледнете гербовете и знамената на тези места от двете страни на Пиренеите и ще видите навсякъде вариация на арагонските четири червени линии на жълт фон. Оказва се, че и немалко от жителите на тези места са ОК с каталунска идентичност и дори гледат с надежда на Барселона. А в много от тези места каталунският е официализиран, т.е. не става дума само за патриотична легенда.Това е Европа – мозайка от бивши области, графства, херцогства, дори кралства. Преходни диалекти, които се заявяват като отделни езици. Или направо отделни езици. И силен регионализъм, стигащ до национализъм. Аналогиите с Македония не са съвсем неуместни. С беглата разлика, че македонска корона не е имало от има-няма две хилядолетия.Важното е да не останем на нивото на опорките. На ничии опорки. Затова ми вижда нужно да си напомним няколко неща. Първо и най-важно. Мнозина у нас не си дават сметка, че каталунската независимост е маратонско бягане от десетилетия и столетия. И взеха спринта на Рахой от последните седмици за окончателно надмощие. Рахой взе спринта, но каталунците се канят да вземат маратона. Сега ще видим дали могат.Каталуния днес е красив за наблюдение и анализ (и вероятно твърде неприятен за живеене) сблъсък на две коренно противоположни типа концепции за политическо позициониране. Рахой действа по устав – съзнателно твърдо, без политическа креативност, а само по предписание. Пучдемон действа пиарски: ще изглеждаме жертви, ще събудим съчувствие. Единият прави действия, другият имиджи. Райхой го осъзна и при задействането на чл. 155 каза нещо от сорта на „Имам усещането, че някой искаше да се стигне до това положение“.А Пучдемон правилно се опитва да изнесе конфликта в уязвимите Белгия и Шотландия и Европа да проговори, след като упорито мълчи. Затова и Пучдемон написа изявление на фламандски – заигравка с независимостта на Фландрия, онази част от Белгия, която говори на практика холандски език (фламандски език). А Европа, също толкова правилно, продължава да мълчи.Впрочем и двете страни действат правилно, в тази битка на хардуер срещу софтуер. Мадрид съзнава, че има теми, с които политика не може да се прави и се действа само праволинейно. Барселона пък видя прозорец на възможност и скочи.И сега основният въпрос е дали случилото се ще надъха повече каталунци, или перспективата ще ги уплаши. Въпросът е кой ще се окаже по-добър народопсихолог - Рахой или Пучдемон. Рахой залага на простото: каталунците са рационални хора, видяха, че независимост значи проблеми за икономиката и ще се осъзнаят. Дали обаче разговорът в Каталуния е само за пари? Дали още има място за рационалност? Не забравяйте, че Каталуния има за химн песен, която се възприема като противоиспанска (а може би и противофренска).От отговора на тези прости въпроси зависят изборите на 21-ви декември. Едно е сигурно: и след тях, ще продължим да гледаме този удивителен политически волейбол, в който топката още дълго няма да докосне земята. ", "date": "2017.11.09", "title": "Рахой взе спринта, каталунците се готвят да вземат маратона"}
{"url": "https://offnews.bg/sviat/istoricheski-rekord-v-kolumbia-hvanaha-pratka-ot-12-tona-kokain-668988.html", "text": "Президентът на Колумбия Хуан Мануел Сантос обяви залавянето на 12 тона кокаин - исторически рекорд за страната, която по данни на ООН е най-големият световен производител на този наркотик, предаде Франс прес.Четиристотин агенти от службата за борба с наркотрафика са заловили кокаина в четири едновременни операции във ферми в северозападната част на Колумбия, съобщава БТА.", "date": "2017.11.09", "title": "Исторически рекорд! В Колумбия хванаха пратка от 12 тона кокаин"}
{"url": "https://offnews.bg/zvezdi/obviniha-charli-shijn-v-seksualen-tormoz-na-13-godishno-momche-669026.html", "text": "Чарли Шийн бе обвинен в изнасилване на 13-годишно момче, съобщи Daily Mail. Кори Хайм, който почина през 2010 година вследстие на тежка наркотична зависимост, бил тормозен от актьора по време на снимките на филма „Лукас“ от 1985 година.Шийн е обвинен от актьора Доминик Брасия, който е сред близките приятели на потърпевшия. Според него Хайм и Шийн пушили марихуана, след което актьорът го насилил, после започнал да го избягва, а когато Хайм поискал отново да бъдат интимни, бил отхвърлен.Този случай е описан в книгата на Кори Фелдман „Coreyography: A Memoir“. В нея авторът разказва историята на Хайм, но не споменава името на Чарли Шийн. Фелдман разказва за случай, в който по-възрастен мъж се възползва от младото и амбициозно момче.„Хайм се бореше години наред с травмата от тази случка. Но тя беше покрита и потулена. Холивуд защити Шийн. Никога не съм му бил фен, особено след като е наранявал близки до мен хора“, заяви Фелдман.По негови думи в Холивуд има много тъмни и скрити истории и случаите с обвиненията в сексуален тормоз са само айсбергът и тепърва много други ще разкрият неприятни истории и за други актьори.Оказва се, че това не е единственият случай, в който Шийн е тормозил непълнолетен член на екипа на „Лукас“. Неизвестна жена разказа, че когато е била 17-годишна, актьорът я целунал и я притеснявал, докато е била в банята.Звездата от „Двама мъже и половина“ категорично отхвърли твърденията.", "date": "2017.11.09", "title": "Обвиниха Чарли Шийн в сексуален тормоз на 13-годишно момче"}
{"url": "https://offnews.bg/ikonomika/biudzhet-2018-mina-na-parvo-chetene-sas-126-glasa-669015.html", "text": "Проектът за държания бюджет за 2018 година мина на първо четене в парламента. \"За\" гласуваха 126 народни представители, 96 бяха \"против\", а един депутат от левицата гласува с \"въздържал се\".Според Министерство на финансите през 2017 г. Българската икономика се очаква да отбележи 4-процентен ръст, движена от вътрешното търсене и най-вече от частното потребление.Предвижда се през 2018-а икономическият ръст слабо да се забави до 3,9 %. Очаква се и по-нисък растеж на износа - 5,9% при 6,1 за предната година.Крайното потребление ще се повиши с 4,7 %, а ръстът при инвестициите ще се ускори до 4,3%, сочат още прогнозите. Растежът на вноса на стоки и услуги ще достигне 7,1 %. За периода 2019-2020 г. се очаква ръстът на БВП да се запази на ниво от 3,9 %. Вътрешното търсене ще остане водещо за повишението на БВП по линия както на потреблението, така и на инвестициите.Средният темп на нарастване на заетостта за цялата 2017 г. се очаква да се ускори до около 0,8 %. Растежът на заетите ще бъде съпроводен със спад в коефициента на безработица до 6,5 %, а нивото на участие на населението в работната сила се очаква да нарасне на годишна база до 54,4%.През 2018 г. нивото на безработица се очаква да се понижи до 6,2 %.Равнището на безработица ще продължи плавно да намалява и през 2020 г. се очаква да достигне 5,6 % от работната сила.Средногодишната инфлация през 2017 г. се очаква да бъде 1.1 %, като повишението на общото равнище на потребителските цени в края на периода се очаква да достигне 1,4 %.Средногодишното повишение на хармонизирания индекс на потребителските цени през 2018 г. се прогнозира да бъде 1,4 %, а инфлацията в края на годината да достигне 1,6 %.В настоящата актуализирана прогноза се запазват целите за дефицита заложени в пролетната средносрочна бюджетна прогноза за периода 2018-2020 г., съответно за 2018 и за 2019 г. от 1,0 % и 0,5 % от БВП и достигане на балансирана бюджетна позиция през 2020 г.В средносрочен план за данъците не се предвиждат значителни промени, като се запазва правителственият приоритет за ниски данъци. ", "date": "2017.11.09", "title": "Бюджет 2018 мина на първо четене със 126 гласа"}
{"url": "https://offnews.bg/obshtestvo/poiskaha-aviobaza-graf-ignatievo-da-se-kazva-dimitar-spisarevski-kojt-668990.html", "text": "Атлантическия съвет на България поиска авиобазата Граф Игнатиево да се преименува на името на героя на българската авиация Димитър Списаревски, съобщиха от организацията.Списаревски е български офицер, който загива при защитата на София по време на бомбардировките през Втората световна война.Той успява да свали тежък американски бомбардировач Б-24 чрез въздушен таран, а в българската авиационна общност името му еднозначно се приема за синоним на храброст, жертвоготовност и чест. Миналата година се навърши столетие от рождението му.Димитър Списаревски бе и едно от предложенията за име на Летище София. Според част от авиационната общност подобно название би раздразнило американските ни партньори, с които сме воювали през Втората световна война.Ето и цялата позиция на Атлантическия съвет на България, в който влизат личности като бившия военен министър Велизар Шаламанов, доц. д-р Антоний Гълъбов, бившият председател на Народното събрание доц. д-р Александър Йорданов, бившият депутат доц. д-р Методи Андреев, генерал-майор о.р. д-р Съби Събев и други:", "date": "2017.11.09", "title": "Поискаха авиобаза Граф Игнатиево да се казва Димитър Списаревски, който свали US бомбардировач"}
{"url": "https://offnews.bg/112/pak-vzriviha-bankomat-politciata-goni-kradtcite-v-gorata-kraj-selo-bo-668987.html", "text": "Пореден банкомат е бил взривен тази нощ. Случаят е от Сапарева баня, съобщи Нова телевизия.В момента обирджиите се издирват в гората край село Боснек.Първоначално бе съобщено, че те са задържани, но след това информацията бе отречена.Ооперацията по обезвреждането на крадците се ръководи лично от главния секретар на МВР Младен Маринов.В последно време случаите с взривени банкомати зачестиха.При последния случай от вчера, престъпниците успяха да откраднат около 60 хил. лева от взривено с бутилки със сгъстен въздух или газ под налягане устройство в столичния квартал „Редута”.Няколко дни по-рано друг АТМ, в столичния квартал „Дружба”, също бе взривен. Тогава задигнатата сума надхвърляше 50 хил. лева.Според говорителя на главния прокурор Румяна Арнаудова една и съща група стои зад взривовете на банкомати.", "date": "2017.11.09", "title": "Пак взривиха банкомат. Полицията гони крадците в гората край село Боснек"}
{"url": "https://offnews.bg/obshtestvo/fandakova-iska-kat-da-ne-registrira-koli-bez-katalizatori-668992.html", "text": "Глоба от 2000 лв. ще плащат снегопочистващите фирми в София, ако спирка на градския транспорт не е почистена в 7,30 часа. При над 5% непочистена зона от пътно платно пък не се плаща нищо. Това обяви кметът на София Йорданка Фандъкова по БНТ. Инвестираме и в малки снегорини, за да се чистят малките улици, където няма паркирани коли. С новите договори въведохме най-високия екологичен стандарт на камионите, каза още Фандъкова. Кметът настоява автомобили без катализатори да не бъдат регистрирани в КАТ, за да не се включват в движението. Ще подпомогнем „Пътна полиция“, вече сме купили 7 газоанализатори. Поискали сме и по-строги мерки на годишните технически прегледи. Трябва да водим тази битка, тя е битка за здравето на нашите деца. Успяхме за 3-4 години да подобрим автобусите. В момента тече процедура за закупуване на нови 120 автобуси на природен газ, обясни Фандъкова. По думите й зимата е предизвикателство за големи градове като София. Натовареният трафик по време на снеговалеж винаги изнервя хората. Ниската облачност и смогът, заедно с изгорелите газове от автомобилите пък допълнително замърсяват въздуха.  През последните две седмици колегите от Столичния инспекторат направиха сериозни проверки в базите на почистващите фирми и установиха, че те притежават нужната техника и соли, т.е. по отношение на материалите и техниката имат готовност да посрещнат зимата, посочи кметът на София.  Контролът на работата на фирмите се осъществява през джи пи ес системата.  ", "date": "2017.11.09", "title": "Фандъкова иска КАТ да не регистрира коли без катализатори"}
{"url": "https://offnews.bg/sviat/tramp-skliuchi-dogovori-za-poveche-ot-250-miliarda-s-kitaj-668986.html", "text": "Президентите на САЩ Доналд Тръмп и на Китай Си Цзинпин обявиха редица търговски споразумения за общо 253,4 милиарда долара.Американският държавен глава е в Поднебесната империя в рамките на 10-дневна обиколка в Азия.Споразуменията в области като енергетиката, автомобилостроенето, аеронавтиката, хранително-вкусовата промишленост и електрониката бяха подписани на среща на двамата лидери в Пекин.Тръмп увери, че не упреква Китай за огромния му търговски излишък със САЩ, а прехвърли вината върху предишните администрации на САЩ.Тръмп заяви, че са необходими бързи действия по севернокорейския проблем.\"Вярвам, че има решение на това, както и Вие\", каза Тръмп на Си, имайки предвид КНДР.САЩ и Китай могат заедно да решат световните проблеми \"за много, много години напред\", заяви Тръмп.Си Цзинпин каза на Доналд Тръмп, че сътрудничеството между двете страни е \"единственият правилен избор\" и че отношенията между Китай и САЩ са навлезли в нова историческа начална точка, предаде Асошиейтед прес, цитирана от БТА.", "date": "2017.11.09", "title": "Тръмп сключи договори за повече от 250 милиарда с Китай"}
{"url": "https://offnews.bg/tehnologii/novite-digitalni-komunisti-669001.html", "text": "На 23 ноември в Интер Експо Център - София предстои събитието „Reinventing organizations: Как създаваме ангажираща работна среда с фокус върху решения?“, което ще наблегне на нови и изпитани организационни практики за устойчиви резултати на работното място. На 22 ноември Марк Маккъргоу ще проведе уъркшоп \"Гостоприемно лидерство\" като предконферентно събитие.Вдъхновени от книгата на Фредерик Лалу \"Reinventing organziations\" и от добрия старт на конференцията през 2016, Биляна Георгиева от InSpiral, Зорница Николова от Leanify, Таня Бояджиева от TAB-Neo-management и Леа Давчева от Аха моменти, се обединяват около организацията тази година, за да създадат пространства и време за действие. Организаторите обещават, че ще усетим духа на новата вълна, която ще промени начина, по който работим заедно.Ще можете да чуете личните истории за трансформация в организациите на Христо Бояджиев от Деспарк, Виталий Филипов и Цветан Цветанов от Кемплайт, Магдалена Малеева от клуб Малееви, Тодор Колев от Обекто, Гергана Дженкова, Марк Маккъргоу от Център за фокус към решения, Бернхард Бокелбринк, създател на Социокрация 3.0 и Наташа Фолтанова от Tierra Verde. Има и таен гост, чието име ще бъде обявено в самия ден.Събитията да с осигурен превод от английски. Вижте повече информация и направете своята регистрация на .За организациите на бъдещето OFFNews разговаря с Тодор Колев от дигиталния кооператив Обекто.- Г-н Колев, що е то \"дигитален кооператив\"?- Основната идея е, че ние като цяло сме кооперация. Това е различна форма на организация спрямо компанията, при която собствеността на практика е на всички.  От друга страна печалбите, които реализираме от този кооператив, се определят от друг вид система. Тук интересното при нашия кооператив е, че го управляваме чрез блокчейн система, която задава \"умен договор\" или правилата, по които управляваме кооператива, по които разпределяме печалба, по които локираме бюджети. Всичко това се управлява от електронна блокчейн система. Можем да го наречем умен договор.- А \"умен договор\" какво е?- То е нещо много интересно. Той е като истинският договор, само че правилата по него са описани като код и изпълнението на самия умен договор е автономно. Тоест той си има нещо като собствен портфейл и когато вкараме пари в този портфейл те могат да излязат само по правилата на договора. По този начин се гарантира, че правилата ще бъдат спазвани.Начинът, по който работят умните договорите, е т. нар. блокчейн, който нашумя през последните месеци. Тази технология позволява децентрализирано, без наличието на един човек или една компания, на която да вярваме да достигаме до консенсус.- Правилно ли да разбирам, че хората, които сте в кооператива и работите заедно и обединявате усилията си за конкретни проекти, не сте служители на организацията и може да работите и за нещо друго?- Точно така. Това, което е целта на кооператива е да споделяме обща инфраструктура, което може да има различни приложения. Ние се опитваме първо да покажем, че кооперативите могат да функционират като система, но след това самата кооперативна идея може да бъде приложена на много нива. Примерно, едната част от кооператива работи по клиентски проекти и като работи по такива групата се състои от различни фриланс екипи, които са от двама трима души, които нямат нужната инфраструктура, за да правят качествен маркетинг, продажби, счетоводство, да добавят качество на услугата. Затова тези допълнителни неща, които не са свързани с програмиране, си ги споделяме. Всеки екип има известна самостоятелност,  тоест те работят сами за техните си клиенти, но споделяме общата инфраструктура за работа с клиентите.Това е първата стъпка. Втората, която сега стартираме, искаме по същия начин, използвайки обща инфраструктура да правим нови компании и нови продукти заедно. Тоест вместо да търсим отделно инвеститори, всичко това идва наготово от кооператива. Инвеститорите инвестират в самия кооператив, а после кооперативът инвестира в конкретните идеи. Тоест ние правим нещо като наш акселератор или венчър фонд, с който финансираме идеите вътре в кооператива.- Това ли е бъдещето на организациите и смятате ли, че подобен подход би бил подходящ и за бизнеси извън технологиите и софтуерната индустрия, в която работите?- Има един много интересен автор по тази тематика Джереми Рифкин. \"Третата индустриална революция\" мисля, че се казваше книгата му. На много нива дори в ЕС развитието на кооперативите е залегнало като стратегическа цел. Автоматизацията налага хората да имат все повече способности, които са присъщи на работодателите - да са креативни, да са аналитични, да вземат решения и да са изобретателни пред проблемите. Това ги доближава до ролята на работодателите. Работодателите се оплакват от недостиг на квалифицирани служители, а кадърни хора има навсякъде около нас. Просто те вече не искат да бъдат служители. Те искат да стартират собствен бизнес. Това е причината традиционните компании да остават без хора. Така че приложението може да е навсякъде. Хората искат да работят един със друг, а не един за друг. То е повсеместно, но проблемът е как заедно да стигнем до консенсус. Тука идват тези \"умни договори\", които позволяват на практика веднъж създадените правила, да се спазват. Аз често като ходя на пицария или на кафе си представям как това кафе би могло да се притежава от хората, които работят в него. Тогава тези хора ще работят с усмивка и желание, а не с мисълта \"работя колкото ми плащат и не си харесвам работата\".- Нещо като комуна от нов вид?- Да, нас ни наричат криптокомунисти! Но и формулировката комуна от нов вид е интересна. Идеалите ни всъщност са доста либертариански. Във философията ни е залегнала свободата на индивида. Бидейки свободен, той може свободно да се кооперира с другите свободни индивиди и да свършат нещо заедно без едните да са шефове, а другите - служители.  ", "date": "2017.11.09", "title": "Новите дигитални комунисти"}
{"url": "https://offnews.bg/nauka/kitajski-kosmicheski-korab-mozhelo-da-padne-v-balgaria-668998.html", "text": "Отломки от китайската космическа станция “Тянгун 1” вероятно ще паднат между 42 и 43 паралел в Северното полукълбо, предупреждава Холгер Краг в прессъобщение на Европейската космическа агенция (ЕКА). Това се очаква да се случи между януари и март следващата година.На тази географска ширина в Европа са Испания, Франция, Италия, Черна гора, Албания, Сърбия, Македония и България, съобщава Нова телевизия.Въпреки че учените стесниха пространствения и времевия диапазон на вероятния сблъсък, все още изчисленията няма как да бъдат направени със 100-процентова точност.Европейската космическа агенция организира мащабно наблюдение с участието на десетки астрономи, за да направи възможно най-точна прогноза къде и кога ще падне “Тянгун 1”.ЕКА се ангажира да уведоми властите в съответната държава за опасността в първия възможен момент.Станцията “Тянгун 1” е необитаема от 2013 година, а през 2016-а наземният контрол загуби изцяло връзка с апарата.Известният като “Небесният дворец” космически кораб е дълъг 12 метра и тежи 8,5 тона.Когато навлезе в атмосферата, по-голямата част от “Тянгун 1” ще изгори. Заради огромната му маса обаче има вероятност големи отломки да достигнат Земята.", "date": "2017.11.09", "title": "Китайски космически кораб можело да падне в България"}
{"url": "https://offnews.bg/obshtestvo/bashti-protestiraha-sreshtu-zakona-za-domashnoto-nasilie-668995.html", "text": "Протест срещу злоупотребите със Закона за защита от домашно насилие се проведе тази сутрин пред Съдебната палата. В акцията се включиха бащи, които твърдят, че са пострадали от такива. Те издигнаха плакати, на които пишеше \"Бащината любов не е насилие\", \"Аз съм родител, а не насилник\" и \"ЗЗДН - закон за злоупотреба с децата ни\".Протестиращите настояха за законодателни изменения, които преустановят лошите практики в закона. Те се обявиха против действащата забрана за контакт между дете и родител със заповед за защита от домашно насилие.Родителите желаят още решението по дело по ЗЗДН да не се използва като доказателство по други дела и да води до каквито и да е други вредни последици за когото и да било от страните. Техните искания включват и премахването на наказателния елемент от ЗЗДН, който е задължителна глоба.Според протестиращите целта на този закон е да даде бърза защита на жертвите на домашно насилие, а не да налага наказания на нарочените извършители.", "date": "2017.11.09", "title": "Бащи протестираха срещу закона за домашното насилие"}
{"url": "https://offnews.bg/temida/dashteriata-na-tcvetan-vasilev-opisva-v-statia-kak-ia-izdirvat-669002.html", "text": "Дъщерята на бившия шеф на Корпоративна търговска банка (КТБ) Цветан Василев - Радосвета Василева, публикува в блога си подробен разказ за начина, по който българските власти я издирват. Тя твърди, че става въпрос за репресия с политическа цел, която започнала веднага след като станало ясно, че баща й ще търси в САЩ закрила по закона \"Магнитски\".Постът й е озаглавен \"Как да затриете учен? Прокурорско ръководство по свинщина\" и описва как с т.нар. \"Дифузия\" българската полиция я издирва в няколко държави.Публикуваме статията й без редакторска намеса:Когато прочетох, че Русия е издала бюлетина на Интерпол на Бил Браудър за пети път, се шокирах. Както е добре известно, Браудър е автор на книгата „Заповед за арест“ и води мащабна кампания срещу авторитаризма в Русия. Браудър също така лобира за приемането на прословутия закон „Магнитски“, който позволява на САЩ да санкционира корумпирани държавни служители, които нарушават човешките права. Разбира се, това не се харесва на руската прокуратура, която от дълго време се опитва да организира капан на Браудър чрез Интерпол.Този път обаче Русия разчита на „вратичка“ в правилата на Интерпол. Вместо стандартната „Червена бюлетина“, която е любима на авторитарните режими, Русия му е издала „Дифузия“ (Diffusion). Системата на Интерпол за издаване на „Червени бюлетини“ се манипулира твърде лесно и отдавна се е превърнала в средство за репресия с политическа цел, както е добре обяснено в статията „Как диктатурите злоупотребяват с Интерпол“ на Уол Стрийт Джърнал. „Дифузията“ обаче е още по-опасна от „Червената бюлетина“. „Червената бюлетина“ се издава от Централата на Интерпол по молба на държава-членка, а „Дифузията“ се разпространява директно от издаващата я държава по каналите на Интерпол и не подлежи на какъвто и да било контрол. Освен това, издаването и разпространяването на „Дифузия“ отнема буквално само няколко минути, даже секунди. Както пояснява самият Браудър: “Издаването на Дифузия е вратичка, която позволява на руските официални власти да избегнат контрол от страна на Централата на Интерпол. Това е вратичка, с която се злоупотребява и която трябва да бъде затворена“.И все пак, руските прокурори не са единствените, които заобикалят правилата на Интерпол. Българските прокурори правят същото – явно обмяната на опит с тях си е казала думата. В моята статия „Как българските корумпирани власти злоупотребяват с „Червената бюлетина“ на Интерпол за брутални политически вендети“, вече разказах потресаващата история за това как българската прокуратура издаде бюлетини на Интерпол на цялото ми семейство с цел да издевателства над нас и да ни линчува публично. Както подчертах в същата статия, баща ми Цветан Василев подаде жалба по закона „Магнитски“ срещу Главния прокурор Цацаров и депутата Пеевски на 11 август 2017 г. В пристъп на примитивна ярост, на 14 август 2017 г. българската прокуратура ми повдигна изфабрикувано обвинение, издаде заповед за задържане под стража за 72 часа, Европейска заповед за арест, а както разбрах и по крайно неприятен начин – бюлетина на Интерпол. Пълна програма в един и същи ден! Разбира се, както обясних в статията си, всички издевателства са съпроводени с фрапантни процесуални нарушения и фалшификации. Трябва да се напомни, че България е единствената държава в Европейския съюз, в която обвиненията на прокуратурата не подлежат на съдебен контрол. Освен това, България отдавна е критикувана относно „сталинисткия“ модел на своята прокуратура, която, между другото, се ползва само с 6% общестевено доверие. Ето защо, злоупотребите едва ли са изненадали някого.Това, за което не стана дума в предната статия обаче, е спецификата на бюлетината, която прокуратурата ми е издала, както и причините за това.История за една свинщинаБългария де факто е използвала същата вратичка, която наскоро Русия използва с Браудър. Тоест, българската прокуратура ми е издала „Дифузия“, защото:А) е бързала като за световно да отмъсти за жалбата по „Магнитски“.Б) „Дифузията“ не подлежи на какъвто и да било контрол от Централата на Интерпол.В) е искала да ме унижи на всяка цена. Няма как да знаеш, че имаш издадена „Дифузия“, докато не се срещнеш с властите, които са я получили, и не те арестуват. Явно вкусът на отмъщението е много сладък.", "date": "2017.11.09", "title": "Дъщерята на Цветан Василев описва в статия как я издирват"}
{"url": "https://offnews.bg/politika/prezidentat-iska-elektronno-distantcionno-glasuvane-669003.html", "text": "Президентът Румен Радев призова да бъде изграден механизъм за електронно дистанционно гласуване, който защитава тайната и честността на вота.Държавният глава участва на откриването на 26-aта международна конференция на Асоциацията на органите за управление на избори от Европа (АСЕЕЕО) на тема: „Осъзнати гласоподаватели в дигиталната епоха“.Радев заяви, че демократичните избори са критерий за цивилизоваността на едно общество.\"Именно посредством прозрачен и честен вот съвременният свят постига важните си цели, а политическите идеи се трансформират в контролирана от гражданите власт\", заяви Радев, цитиран от прессекретариата си. Държавният глава посочи, че пред изборния процес в демократичните държави стоят сериозни предизвикателства. „В дигиталния свят заплахите са навсякъде и се развиват в реално време с голяма динамика“, заяви Румен Радев и определи злонамерената дезинформация на избирателите чрез т.нар. „фалшиви новини“ и кибератаките като сериозни рискове за честността на вота в днешно време.По думите на президента задача от първостепенна важност за страната ни e да се намерят ефективни начини за гарантиране на право на глас на сънародниците ни във всички точки на света. „Голяма част от българските граждани напуснаха страната, но срещат трудности да упражняват конституционното си право на глас“, отбеляза Румен Радев. ", "date": "2017.11.09", "title": "Президентът иска електронно дистанционно гласуване"}
{"url": "https://offnews.bg/zvezdi/shofiorat-na-maraia-keri-ia-obvini-v-seksualen-tormoz-i-obida-668997.html", "text": "Певицата Марая Кери бе обвинена в сексуален тормоз и обида от бившия си охранител Майкъл Анело, съобщи Daily Mail. Според него певицата го унижавала, обиждала и му дължала пари.Основателят на Anello Security & Consulting заяви, че Кери го наричала нацист, скинхед и член на Кук Клукс Клан и дължала на фирмата му над 200 000 долара. Освен лошото отношение към охранителя си, Кери се опитвала да го прелъсти, като го накарала да влезе в стаята й под предтекст да й помогне с багажа и го посрещнала с прозрачна нощница. По думите на Анело той излязъл от стаята преди да се стигне до физически контакт.Адвокатите на Анело заявиха, че ще съдят певицата, но за момента двете страни преговарят за извънсъдебно споразумение. Адвокатите на Кери предложили определена сума, но бившият шофьор не е доволен от нея. Анело е бил шофьор на певицата от 2015 до 2017 година.", "date": "2017.11.09", "title": "Шофьорът на Марая Кери я обвини в сексуален тормоз и обида"}
{"url": "https://offnews.bg/ikonomika/goranov-biudzhet-2018-e-za-100-ot-balgarskite-grazhdani-ne-za-80-669005.html", "text": "Този бюджет е за 100 процента от българските граждани, а не за 80 процента от тях.Това заяви министърът на финансите Владислав Горанов в пленарната зала на Народното събрание при представянето на проекта за държавния бюджет за 2018 г.По думите на министъра става въпрос за \"изпълним бюджет, който се грижи през разходната част за младите, осигурява, макар и не винаги достатъчно за тези, които сами не могат да се грижат за себе си, възрастните хора, без да отнема от активните - тези, които създават блага\".Горанов посочи, че създадените от гражданите блага, които бюджетът преразпределя за следващата година, са повече. През приходната част бюджетът ще преразпредели близо 40 млрд. лв., заяви той.За пръв път се очаква БВП да надвиши 100 млрд. лв. и да е около 106 млрд. лв. Средствата са повече, независимо че не се променят данъците. Единствената промяна, свързана с данъците, е достигането на минималните акцизни ставки на тютюна. По думите на Горанов съгласно договорения със социалните партньори график осигурителната вноска за фонд пенсии ще нарасне с един процент през 2018 г.\"За нас е важно съществуващият модел на данъчна политика да бъде запазен. Чуха се много доктринални теми, свързани с неравенството и начините за неговото преодоляване. Аз бих приел като искрени тези желания, ако те биха действително довели до равенство\", коментира финансовият министър. Ролята на бюджета обаче е да изглажда неравенствата и да стимулира равния шанс на хората, допълни той.Министърът посочи, че продължават инвестициите в човешки ресурси, тъй като качеството на работната сила е идентифицирано като основен проблем. Затова се предвиждат инвестиции в качеството на средното образование - усилията са съсредоточени в привличане на по-мотивирани, инициативни учители. \"Закъсняхме с това, плащаме тази цена\", заяви Горанов. Предвидили сме и оптимизиране на модела на финансиране на средното образование, така че да отчитаме повече фактори, а не само броя на децата в училище. Смятаме, че по този начин част от слабостите на системата ще бъдат преодолени, добави той.Състоянието на пазара на труда е такова, че на практика няма безработица, има свободни работни места, за които не могат да бъдат намерени служители, посочи министърът. По думите му нивата на безработица са исторически ниски.Инвестираме допълнително и в здравеопазването, въпреки че не се е родил този, който ще напише вярната рецепта как да излекуваме болното българско здравеопазване, заяви Горанов.По отношение на разходите за заплати - има увеличение в доста сектори, не е на калпак. Доходите в България са по-ниски от тези в държавите, към които се стремим. Но не бюджетът е този, който увеличава доходите, той преразпределя и то доста под 40 процента, допълни той.Ако искате да преразпределяме повече, трябва да се върнем към вашата позиция за увеличение на данъците, обърна се към левицата Горанов. Да приемем, че понякога тези 80 процента взимат превес във вас и се чуват и неверни тези, коментира Горанов. \"За 80-те процента не е моя реплика и независимо колко добронамерено е изведена от контекста или в контекста, тя е оценка за състоянието на българската демокрация\", каза той. Бюджетът е част от демокрацията, той е еманацията на отношението на управляващите към управляваните. Това, което решаваме днес, е как да похарчим чуждите пари, коментира той.Виждам, че сте заредени с положителни емоции, тъй като бюджетът беше определен като крайно ляв, обърна се той към групата на БСП.Проектът на държавния бюджет бе приет от депутатите днес на първо четене със 126 гласа \"за\" и 96 \"против\". Един депутат от левицата гласува с \"въздържал се\".", "date": "2017.11.09", "title": "Горанов: Бюджет 2018 е за 100% от българските граждани, не за 80%"}
{"url": "https://offnews.bg/politika/volia-niama-da-podkrepi-vota-na-nedoverie-kam-pravitelstvoto-669006.html", "text": "\"Воля\" няма да подкрепи внасянето на вот на недоверие към правителството по темата корупция. Това стана ясно след среща на лидера на партията Веселин Марешки с представители на БСП в парламента.Цитиран от БНР, Марешки обясни, че не счита за нормално внасянето на вот на недоверие преди Коледните празници и предстоящото Българско председателство на Съвета на Европейския съюз:От БСП изразиха съжаление, че на срещнали разбиране от депутатите от \"Воля\". \"Разбират, че темата е важна за българското общество, но считат, че един вот на недоверие няма да помогне за решаване на проблема за борба с корупцията в България\", каза пред журналисти заместник-председателят на групата на социалистите Жельо Бойчев.Вчера ръководството на БСП се разбра на официална среща с ДПС, че вотът ще бъде внесен след приключването на бюджетната процедура.", "date": "2017.11.09", "title": "'Воля' няма да подкрепи вота на недоверие към правителството"}
{"url": "https://offnews.bg/kultura/klub-yalta-kani-marco-faraone-za-parvoto-parti-prez-noemvri-669004.html", "text": "След успешното откриване на сезон 2017/2018 през октомври, клуб Yalta обяви и програмата си за ноември. Очертава се наситен и разнообразен парти месец с някой от най-добрите артисти на електронната сцена. В първата вечер от месечната програма ще гостува италианецът Marco Faraone от Drumcode, а освен него зад пулта ще застане резидентът на клуба Liubo Ursiny. Мястото е Room 1 на клуба, а датата е 10 ноември.В събота (11 ноември), клуба ще отвори вратите на Room 2 за второто парти от поредицата No orders, заедно с Diass и Maga.Marco Faraone издава първото си парче Arabia през 2008 г. Големият му пробив обаче е през 2010 г., когато издава Strange Neighbors EP. От тогава талантливият продуцент е работил за престижни лейбъли като Drumcode, Desolat, Be As One, Sci+Tec, Moda Black, Holic Trax, Get Physical и Truesoul.Като диджей Faraone е още по-ангажиран. Неговата популярност в Италия е категорична – от 3 години е резидент на известния клуб Tenax във Флоренция, който според него е „един от най-добрите в света“. Той успява да пуска там редовно въпреки претоварената си програма, включваща фестивали като Tomorrowland, Extrema Outdoors, Elrow (Барселона) и BPM Mexico, както и легендарни клубове като Panorama Bar, Watergate в Берлин и много други.Той има и собствена серия партита в Италия, носещи името Marco Faraone and Friends. Последното издание на събитието събра 4000 души на плажа в Сицилия.Uncage Music е името на собствения му лейбъл, който е създаден през 2015 г., а от 1 септември 2017 г., той е и част от събитията Music On на Marco Carola в Amnesia – една от най-желаните резиденции за всеки артист.От този сезон клубът представя и нова услуга - Discount Guestlist, който важи единствено за 10 ноември. Всеки, попаднал в този списък, получава 50% отстъпка от цената на входа. За да бъдете включени в Discount Guestlist, трябва само да изпратите имената си до 24 часа преди партито на Билети за 10 и 11 ноември могат да бъдат закупени на входа на клуба на цена от 20лв.Повече поробности за програмата на клуб Yalta може да намерите на , както и на yaltaclub.com.", "date": "2017.11.09", "title": "Клуб Yalta кани Marco Faraone за първото парти през ноември"}
{"url": "https://offnews.bg/sviat/stachka-na-katalunski-separatisti-blokira-vlakove-i-150-hil-patnitci-669012.html", "text": "Сепаратисти блокираха жп линии в Каталуния, спряха или забавиха влакове и така засегнаха около 150 хил. пътници, предаде Франс прес.8-те влака между Испания и Франция не се движат.Общо 150 000 пътници са имали анулиран или закъснял влак, по данни на националната жп компания.Трафикът бе прекъснат от стотици демонстранти, които застанаха на релсите в гарата на Жирона, на 60 км южно от френската граница, както и в главната гара на Барселона, която бе затворена от полицията.Вчера стачка затвори магазини и фирми в Барселона по призива на синдикат.Демонстрантите настояват за освобождаването на сепаратистки каталунски лидери, които са в затвора по обвинения в бунт, метеж и злоупотреба с държавни средства.", "date": "2017.11.09", "title": "Стачка на каталунски сепаратисти блокира влакове и 150 хил. пътници"}
{"url": "https://offnews.bg/obshtestvo/bez-voda-v-chasti-ot-lozenetc-dianabad-i-oshte-6-mesta-v-sofia-668939.html", "text": "„Софийска вода” временно ще прекъсне водоснабдяването в части на столицата днес, съобщиха от дружеството. Заради подмяна на пожарен хидрант на ул. „Цветна градина“ в „Лозенец“ се налага спиране на водоподаването от 10:00 до 16:00 часа на ул. „Цветна градина“ от ул. „Църноок“ до ул. „Бреза“, ул. „Бреза“, ул. „Николай Лилиев“ от бул. „Черни връх“ до ул. „Вежен“. Във връзка с подмяна на сградно водопроводно отклонение на ул. „Брегалница“, Център, се налага спиране на водоподаването от 10:00 до 17:00 часа в района на ул. „Брегалница“ от ул. „Цар Симеон“ до ул. „Пиротска“. Подмяна на спирателен кран на ул. „Владимир Трендафилов\", жк. „Дианабад“, налага спиране на водоподаването от 10:00 до 20:00 часа на ул. „Владимир Трендафилов“ от ул. „Крум Кюлявков“ до ул. „Васил Калчев“, ул. „Васил Калчев“ от ул. „Владимир Трендафилов“ до ул. „Апостол Карамитев“, ул. „Св. Пимен Зографски“ - бл. 42, 34 ОДЗ. Без вода във връзка с подмяна на сградно водопроводно отклонение на ул. 517, кв. „Христо Ботев“, ще бъдат от 9:30 до 17:30 часа на ул. 510, ул. 519, ул. „Георги Спасов“ и ул. 511. Монтаж на спирателен кран на ул. „Самоковско шосе\", кв. „Горубляне“, налага спиране на водоподаването от 9:00 до 19:00 часа на ул. „Самоковско шосе“ от ул. „Обреща“ до бензиностанция OMV. Няма да имат вода заради подмяна на спирателен кран на ул. „Илия Кутев\", кв. „Бояна“, от 10:00 до 18:00 часа в района на ул. „Илия Кутев\" от ул. „Беловодски път“ до ул. „Богова стъпка“, ул. „Църковна“, ул. „Учителят“. Пак заради подмяна на сградно водопроводно отклонение на ул. „Никола Петков“, с. Казичене, се налага спиране на водоподаването от 10:00 до 17:00 часа на ул. „Никола Петков“ , ул. „Георги Бенковски “, ул. „Спас Андреев“ , ул. „Александър Стамболийски “ , по ул. „Никола Петков“ от ул. „Цар Борис III “ до ул. „Александър Стамболийски“. Във връзка с подмяна на сградно водопроводно отклонение на ул. „Ташкови ливади“, жк. „Разсадника-Коньовица“, се налага спиране на водоподаването от 10:00 до 16:00 часа на бул. „Възкресение“, ул. „Трънски майстор“, бул. „Вардар“, ул. „Тома Никлев“. ", "date": "2017.11.09", "title": "Без вода в части от Лозенец, Дианабад и още 6 места в София"}
{"url": "https://offnews.bg/futbol/zadava-se-nov-targ-za-emblemata-na-tcska-zaradi-sindik-dora-mileva-668984.html", "text": "Много е вероятно да има нов търг за емблемата и имуществото на дружеството на ЦСКА, което е в процедура на несъстоятелност, пише \"24 часа\".Бизнесменът Вълкан Стойновски е спечелил делото за собствеността на имотите в местността Карадере до Бяла на втора инстанция. Сега последната е Върховния съд.Синдик Дора Милева въпреки проблемите включи имотите в масата на несъстоятелността и дори те по оценка са най-ценните извън емблемата.При положение, че спорът бъде решен окончателно от Вълкан Стойновски, то трябва да се промени всичко, включително и оценката на цялото имущество. Това според юристи означава нов търг и всичко трябва да започне отначало.Победа на Стойновски може да означава и промяна на синдика, след като Дора Милева е допуснала нарушение.Спорът за имотите е още от времето, когато “Титан” управляваше ЦСКА. Те ги бяха заложили като гаранция за дълговете към НАП. След като започна процедурата по несъстоятелност, те бяха върнати обратно от държавата, за да бъде направен търг.Имуществото бе спечелено от фирмата “Ред Енимълс” на фенове на ЦСКА, която даде за него 8 милиона лева. Приключване на сделката обаче няма как да има при новите обстоятелства, дори да бъдат отхвърлени всички последни жалби.При това положение има сериозна вероятност казусът с търга за имуществото да продължи до края на 2018 година, след като процедурата ще стартира отново.До момента имаше два търга, като първият се провали на стадион “Българска армия”, защото на него не бяха допуснати фирмите, близки до собственика на Лудогорец Кирил Домусчиев.", "date": "2017.11.09", "title": "Задава се нов търг за емблемата на ЦСКА заради синдик Дора Милева"}
{"url": "https://offnews.bg/obshtestvo/oblatci-ni-zahlupvat-do-kraia-na-sedmitcata-668982.html", "text": "Много облаци ще има и днес, ще вали обаче предимно в източната част от страната. Максималните температури ще са между 10 и 15 градуса, според прогнозата на НИМХ. По морето ще е малко по-хладно, вълните ще са два-три бала. По високите върхове около 2000 метра ще вали сняг, главно в Стара планина и Източните Родопи. Ще духа умерен вятър, най-високите температури в планините ще са между 2 и 8 градуса. До края на седмицата почти няма да вали, но ще е облачно. През уикенда термометрите ще се качат и над 15 градуса, по-топло ще е в неделя. ", "date": "2017.11.09", "title": "Облаци ни захлупват до края на седмицата"}
{"url": "https://offnews.bg/obshtestvo/reshavat-za-bronzovata-kashta-na-miastoto-na-mavzoleia-bsp-iska-han-a-668985.html", "text": "Столичният общински съвет решава днес на мястото на съборения мавзолей да се монтира арт инсталацията \"Бронзовата къща\".Творбата на скулптура Пламен Деяноффф е подарък на столицата от Австрия и ще остане на култовото място в центъра на София една година. Австрия ще председателства ЕС след нас през втората половина на 2018 г., а Деянофф живее там. Вносители на доклада са Малина Едрева, шеф на комисията по култура в общината, колежката й от комисията по култура Силвия Христова, Прошко Прошков и Стефан Марков от РБ. Художникът е работил по проекта цели 12 години. За образец избрал \"Хрельовата кула\" в Рилския манастир, защото според него тя е чудесен пример за постиженията на средновековната архитектура на България. Кулата е висока 27 метра, в бронзовия си модерен вариант ще бъде около 12-13 м. По думите му отправна точка за \"Бронзовата къща\" са записки на Льо Корбюзие от пътуването му до Велико Търново, в които големият модернист се възхищава от архитектурата на късното средновековие. Деянофф вече е показвал елементи от \"Бронзовата къща\" по цял свят - от биенале в Шанхай през изложби в Европа и Америка. Проектът е бил на 35 корици на издания и така навсякъде се говореше за България, сподели той. Пространството, което се оформя във вътрешността на \"Бронзовата къща\", може да бъде използвано за различни културни събития, подчерта скулпторът. По думите на Деянофф отправна точка \"Бронзовата къща\" са записки на Льо Корбюзие от пътуването му до Велико Търново, в които големият модернист се възхищава от архитектурата на късното средновековие и мечтае да вплете елементите й в съвременна сграда.Според лидера на съветниците от БСП Калоян Паргов обаче Бронзовата къща е втора грешка, която СОС прави, след възстановяването на войнишкия лъв пред НДК.Някой решил да ни дари нещо, което на него му се струва безценно, да го поставим в центъра на София, без значение, че това е мястото на бившия мавзолей. Преди месец на комисия по култура предложихме от БСП да се изгради паметник на хан Аспарух на това място. Такъв паметник няма у нас. Това е видима част от столицата, преминават стотици чужди туристи, граждани, пеша, велосипедисти, с автомобили. Паметник на Аспарух би символизирал единството на българите през различни периоди, включително и тежки. Сега ще сложим една „Бронзова къща“, защото някой ни я е дарил. Безценно изкуство, подарък от Австрия. Добре, ще я поставим за една година, но нека от сега институциите да започнат подготовката , да кажем всички се обединяваме, че на това място трябва да има паметник, който символизира единството на българската държавност и народ, коментира Паргов пред OFFNews. ", "date": "2017.11.09", "title": "Решават за Бронзовата къща на мястото на мавзолея, БСП иска хан Аспарух след нея"}
{"url": "https://offnews.bg/litca/izriazvat-kevin-spejsi-ot-gotov-film-na-ridli-skot-668993.html", "text": "Кевин Спейси ще бъде \"изрязан\" от завършения филм на Ридли Скот \"Всички пари на света\" малко повече от месец преди премиерата. Неговата роля ще се поеме от Кристофър Плъмър, предаде Асошиейтед прес. Става ясно, че Плъмър започва незабавно снимките в ролята на Дж. Пол Гети, а всички сцени със Спейси ще бъдат презаснети. В повторното заснемане на филма се очаква да участват и Марк Уолбърг и Мишел Уилямс.Режисьорът Ридли Скот възнамерява да спази планираната дата на премиерата в САЩ на 22 декември. Първоначално бе предвидено световната премиера на филма да е на 16 ноември в Лос Анджелис на фестивала на Американския филмов институт, но тя бе изтеглена поради скандални обвинения за сексуален тормоз срещу Кевин Спейски.Известният актьор също така беше уволнен миналата седмица от популярния сериал \"Къща от карти\".", "date": "2017.11.09", "title": "Изрязват Кевин Спейси от готов филм на Ридли Скот"}
{"url": "https://offnews.bg/112/zadarzhaha-edinia-ot-obirdzhiite-na-bankomati-mvr-izdirva-drugi-trima-668994.html", "text": "Полицията задържа единият от обирджиите, които взривиха тази нощ банкомат в центъра на Сапарева баня, съобщи пред Нова телевизия главен комисар Младен Маринов.Сигналът в полицията е получен в 03.30 часа.Намерен е джипът на престъпниците. Трима от участниците в престъпната група се крият в гората край село Боснек и спецполицаи претърсват района.Следови кучета, хеликоптер на Гранична полиция и жандармерия участват в спецакцията в района на село Боснек.По думите на главния секретар на МВР това са хората, които са отговорни за част от случаите с взривените банкомати, които зачестиха в последно време.Предстои разпит на задържания участник в обира. Полицията знае кои са другите три лица, които се крият в гората на Боснек.", "date": "2017.11.09", "title": "Задържаха единия от обирджиите на банкомати. МВР издирва други трима с хеликоптер и кучета"}
{"url": "https://offnews.bg/temida/balgarin-otarva-chast-ot-surova-prisada-na-gratcki-sad-blagodarenie-na-668996.html", "text": "Българинът Димо Георгиев, който е осъден на 19 години затвор в Гърция за трафик на чужденци, ще изтърпи в български затвор наказание от 10 години. Глобата от 45 000 евро, която той трябва да плати на гръцките власти, и конфискацията на автомобила, наложени от гръцкия съд, са отменени от българския, тъй като те трябва да бъдат разгледани по реда на специален закон. Производството срещу българина в Гърция е било образувано по реда на член 44, ал. 11 от Закона за екстрадицията и европейска заповед за арест и внесено във Варненския окръжен съд по предложение на окръжния прокурор, съобщават от прокуратурата във Варна.30-годишният мъж бил признат за виновен за транспортиране на територията на Гърция на чуждестранни граждани на трета страна, които нямали право на влизане в гръцка територия.Престъплението по гръцкия наказателен закон било извършено от Георгиев в съучастие и с цел печалба.Деянието съответства в българския Наказателен кодекс на престъпление по член 280, ал. 2, т. 3 и 4 и се наказва с лишаване от свобода от 1 до 10 години. С решението си Варненският окръжен съд е зачел и времето, през което Георгиев е бил с мярка за неотклонение „Задържане под стража“ на територията на Гърция, както и задържането му в България в изпълнение на европейската заповед за арест. Така на практика той ще излежи в затвора по-малко от наложените му 10 години лишаване от свобода.Решението подлежи на обжалване пред Апелативния съд във Варна.", "date": "2017.11.09", "title": "Българин отърва част от сурова присъда на гръцки съд благодарение на Наказателния кодекс"}
{"url": "https://offnews.bg/obshtestvo/elena-joncheva-predstavia-filma-si-za-granitcata-na-13-noemvri-v-ndk-669011.html", "text": "Филмът на Елена Йончева за българо-турската граница ще бъде представен на 13 ноември в НДК, обяви саматаЙончева пред журналисти. 20-минутният документален филм е наречен \"Граница\" и ще бъде излъчен в 15 ч в клуб \"Перото\".Филмът е резултат от усилията на журналиста депутат да представи нередностите около изграждането на стената срещу имигранти по границата. Йончева обяви, че ще покаже как оградата се прескача лесно със стълби и в какви схеми са замесени граничарите.Авторката заяви още преди няколко седмици, че ще покани на премиерата и министър-председателя Бойко Борисов.Каним всички, които считат, че тази тема представлява интерес – неправителствени организации, представители на медиите, добави днес журналистката.Йончева обясни, че първоначално не е имала намерение да прави филм, а е събирала факти за охраната на границата и изграждането на оградата, които да послужат като аргументи в дебата по тази тема, който води. „Още по време на предизборната кампания, представители на ГЕРБ обясняваха, че се охранява много добре границата и не може да се преминава. Моята информация, като депутат от Хасково, беше противоположна. Но нямах доказателства. Накрая се събра достатъчно много материал и реших да го представя като филм“, заключи Елена Йончева.", "date": "2017.11.09", "title": "Елена Йончева представя филма си за границата на 13 ноември в НДК"}
{"url": "https://offnews.bg/sviat/papata-naredi-da-ne-se-prodavat-tcigari-vav-vatikana-ot-2018-g-669031.html", "text": "Папа Франциск е издал заповед за прекратяване на продажбата на цигари на територията на Ватикана от догодина поради опасения за здравето на пушачите, съобщи говорителят на Курията Грег Бърк, цитиран от Ройтерс и БТА.Продажбата на пури във Ватикана ще остане разрешена поне още известно време, защото техният дим не се вдишва, уточни той.Бърк обяви, че Светият престол не може да съдейства на практика, която вреди на здравето на хората и по данни на Световната здравна организация убива над седем милиона души годишно. На територията на папската държава цигарите се продават на служители и на пенсионери на цени, значително по-ниски от тези в Италия. Служителите имат право да купуват по пет стека месечно и мнозина италианци молят свои познати, които са на работа във Ватикана, да ги снабдяват с евтини цигари.Грег Бърк коментира, че търговията с цигари носи приходи на Светия престол, но \"никоя печалба не може да бъда оправдана с цената на живота на хората\". Ватиканът е една от малкото държави в света, забранили тютюнопушенето на своя територия. ", "date": "2017.11.09", "title": "Папата нареди да не се продават цигари във Ватикана от 2018 г."}
{"url": "https://offnews.bg/politika/vitceto-simeonov-zashtiti-prof-hristov-iztarval-se-chovekat-na-masa-668999.html", "text": "Вицепремиерът Валери Симеонов защити депутата от БСП проф. Иво Христов във връзка с  му за това, че 80% от населението са дебилни.В  за телевизия Bulgaria On Air председателят на Националния фронт за спасение на България и основател на телевизия \"Скат\" обвини медиите за раздухването на скандала, като по този начин \"почнаха да се оливат\".\"Моето лично мнение е, че пак се прекалява и, моите извинения, но медиите пак почнаха да се оливат. Казал нещо човекът на маса, някакъв, да не използвам по-силна дума, не особено морален човек, бих казал - някакъв подлец, го е записал отдолу, то се вижда, и го е пуснал по медиите\", коментира Симеонов. По думите му Иво Христов е \"професор и то много стойностен\" и уточни, че не споделя всичките му убеждения \"особено за Червената армия\". \"Само че няма да стана съучастник в тая медийна клада на всеки човек, който му припишат нещо. Вие видяхте ли целия запис? И съм сигурен, че това е изкарано от контекст\", каза Симеонов, като по-късно поясни, че и той също не е изгледал целия запис. Въпреки това той е убеден, че изказването е извадено общия контекст и това било поднесено на останалите \"99 процента от зрителите\", които също не са го гледали.\"Не казвам, че са дебили, но не са слушали това, което е казал. Е, как ще го съдим човека. Оня ден ме изкараха, че съм заплашвал журналист например. Сега, като изляза, може да излезе, че съм заплашвал и вас. И всички папагали, от всички папагалски студия, от сутринта до вечерта се занимават само с това. Е това ли е дневният ред на България? Да се занимаваме с Иво Христов, изтървал нещо човекът на маса, голямата работа. Айде, стига вече\", ядоса се Симеонов. На въпрос на водещите, че за това от  на червения депутат Симеонов отговори кратко: \"Ми хубаво, добре\", след което отново нападна медиите. Този път поводът беше  на Велислава Кръстева от ДПС, която, цитирайки Ботев, нарече групата на Патриотите \"идиоти\". Симеонов поиска обяснение от водещите на сутрешния блок защо не са коментирали темата:След което Симеонов обясни, че парламентът \"е място за говорене\" там било разрешено \"да се говори всичко\".\"Какъв е проблемът? Парламентът е мястото на словото, където може да се използват изразни средства, които не са особено популярни в ежедневието. Там всеки гони да постигне някаква цел със своето изказване. Има брилянтни примери на речи в парламенти, има и така, в общи линии, обидни, но парламентът е за това парламент. А защо винаги се вкопчваме в думата, защо не гледаме кой какво прави?\", каза вицепремиерът.По-късно той отново защити Иво Христов и даде за пример негово изказване на кръгла маса в Софийския университет, посветена на демографията. \"Аз мога да ви кажа, че на г-н Христов аз не мога да сварвам да записвам неговото изложение, защото беше много добро, беше различно, беше компетентно, беше задълбочено\", каза Симеонов. Според него медиите \"пожълтяха\" и се занимават с \"маловажни неща\". ", "date": "2017.11.09", "title": "Вицето Симеонов защити проф. Христов: Изтървал се човекът на маса, голямата работа"}
