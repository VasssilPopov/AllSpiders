{"url": "https://offnews.bg/112/mazh-ot-kiustendil-premetna-telefonni-izmamnitci-i-varna-parite-na-zhe-673892.html", "text": "39-годишен мъж предотврати телефонна измама в Кюстендил, съобщават от пресцентъра на МВР.Жертвата на телефонната измама се доверила на обадил се по стационарния й телефон мъж, който се представил за полицай и я убедил да съдейства за залавянето на престъпници.Уверил я, че е създадена нужната организация, че наблюдават извършителите и е добре да ги задържат с веществени доказателства. Жената събрала всички налични пари – 2378 лв., и златните си накити и доверчиво ги пуснала през балкона.За неин късмет наетият от измамниците куриер се оказал почтен човек. 39-годишният мъж бил нает по телефона от \"фирма за дограма от Русе\".\"Фирмаджиите\" взели телефонния му номер от интернет, помолили го да занесе „чертежи“ за цялостна смяна на дограмата на жилището, поръчката била спешна, а за изпълнението на курса щял да получи хонорар от 300 лв.След като взел пакета, мъжът с изненада установил, че в него има пари и накити, а не чертежи. Досетил се, че е попаднал неволно в схемата.Незабавно занесъл парите и ценностите в полицията в Кюстендил. След като обяснил ситуацията, полицаите се заели и скоро открили жертвата, на която върнали парите и ценностите.", "date": "2018.01.30", "title": "Мъж от Кюстендил преметна телефонни измамници и върна парите на жертвата"}
{"url": "https://offnews.bg/politika/bsp-ako-sme-pravova-darzhava-delian-dobrev-triabva-da-napusne-parlam-673877.html", "text": "Конституционният съд на Република България обяви за противоконституционен отказа на Народното събрание от 04.10.2017 г. да прекрати правомощията на народния представител Делян Добрев. Със своето решение и гласуването, народните представители от ГЕРБ нарушиха принципа на свободния мандат.Това заяви зам.-председателят на НС и член на ИБ на БСП Валери Жаблянов. По думите му, ако сме правова държава, изходът от тази ситуация е поемане на политическа и морална отговорност от народният представител Делян Добрев по един начин – напускане на парламента.„Делото беше образувано по искане на народните представители от БСП, като още с внасянето на нашата подписка, категорично заявихме, че става въпрос за нарушение на Конституцията”, заяви Жаблянов. Според него нито един народен представител, с никакво решение на парламента, не може да бъде задължен да изпълнява задълженията си.„Конституцията изрично указва условията за прекратяване на пълномощията на народен представител. Политическата отговорност за това нарушение е на ръководството на ПГ на ГЕРБ. Това нарушение е умишлено и не е плод на невнимание, допусната грешка или непознаване на Основния закон”, категоричен бе Жаблянов.„Ясно е, че нарушаването на Конституцията от ПГ на ГЕРБ е умишлено и е логичен резултат от цялостната линия на ГЕРБ за нарушаване на принципите на правовата държва. В тази връзка, БСП ще продължи да прави всичко необходимо за запазване на конституционния и правов ред в Републиката”, изтъкна Жаблянов. По думите му е допуснатата груба провокация срещу конституционния ред. „Тя е плод на цялостната линия на поведение и на правителството и на парламентарното мнозинство, да не се съобразяват с Конституцията, законите и подзаконовите нормативни актове”, каза още Жаблянов.", "date": "2018.01.30", "title": "БСП: Ако сме правова държава, Делян Добрев трябва да напусне парламента"}
{"url": "https://offnews.bg/temida/4-g-i-3-mesetca-zatvor-za-napadenie-nad-meditci-673869.html", "text": "Ефективна присъда наложи Районният съд в Бургас на 23–годишния Кирил Нойков за нападение над медици в бургаска болница.Случаят е от 24 май миналата година, когато Нойков е приет в „Бургасмед“ пиян, със съмнения за гърчове. Мъжът започнал да буйства, нападнал първо дежурния лекар, след това негови колеги, а после и охранителя в болницата, на когото счупил и носа. Обвинението е за нанасяне на удари на общо петима души. През цялото време той ги заплашвал, че ще ги убие. Пред съда днес Кирил се призна за виновен, определи се като „добра душа“ и посочи алкохола за основен виновник за поведението си. Извини се за постъпката си на пострадалите и посочи, че във вечерта, в която буйствал, бил поискал само леген, в който да повърне.Мъжът сключи споразумение с прокуратурата, което беше одобрено от Районния съд. Пострадалите заявиха, че са доволни от наказанието.", "date": "2018.01.30", "title": "4 г. и 3 месеца затвор за нападение над медици"}
{"url": "https://offnews.bg/ikonomika/goranov-koruptciata-e-vestnikarsko-vnushenie-cheli-ste-neaktualna-so-673873.html", "text": "„Колкото пъти ни връщате към темата с корупцията, толкова пъти ще ви отговаряме, че сте чели неактуална социология и едно общество, което постига един от най-високите ръстове на икономиката в България, няма как да е най-неуспешното от гледна точка на правилата. Правилата сами по себе си, ако съществуват и се спазват, корупцията остава само вестникарско внушение.”Това коментира финансовият министър Владислав Горанов по време на годишната среща на бизнеса и правителството в столичния хотел \"Балкан\", организирана от в. \"Капитал\".Отговорът му бе във връзка с присъединяване на България към еврозоната и въпроса дали корупцията е пречка за това.\"Корупцията е проблем на всяко едно общество и тя е предимно емоционална категория дотолкова, доколкото ако се превърне в реалност, трябва да е предмет на наказателно преследване. И ако погледнем към данните от последните социологически изследвания, се вижда, че ние далеч не държим първото място\", каза той.Горанов потвърди намерението на правителството до месец юни тази година да подаде заявка за присъединяването към \"чакалнята\" на еврозоната – т.нар. механизъм ERM II.Акцент в изказването на финансовия министър бе темата за човешките ресурси в икономиката. Той каза, че правителството води политика на увеличаване на минималните доходи, като целта е да се напасне структурата на производството в България към средноевропейската. В противен случай \"ще изгубим всички шансове да се справим сами на тази прекрасна територия България\", каза Горанов.", "date": "2018.01.30", "title": "Горанов: Корупцията е вестникарско внушение, чели сте неактуална социология"}
{"url": "https://offnews.bg/obshtestvo/mvr-sas-spetcaktcia-v-tcialata-strana-obnovena-673878.html", "text": "На територията на цялата страна се провежда специализирана полицейска операция по \"линия на активния криминален контингент\", съобщиха от пресцентъра на МВР днес следобед без да дават допълни подробности. Към момента на съобщаването на акцията няма задържани.За последните 24 часа в ГДБОП, в столичната и националната полиция са извикани около 40 души от криминалния контингент.От 6 ч. тази сутрин от дома му с полицейски автомобил е взет Златомир Иванов - Златко Баретата. С него \"се беседва по важни теми\". \"Беседва се\" и с Ивайло Борисов – Ториното, съобщава bTV.По информация на медията, разследващите разпитват Иванов и Борисов като свидетели във връзка с  миналата година.", "date": "2018.01.30", "title": "МВР със спецакция в цялата страна (обновена)"}
{"url": "https://offnews.bg/obshtestvo/sadbata-na-masud-i-terez-e-v-ratcete-na-bojko-borisov-protestat-v-sni-673866.html", "text": "Стотици граждани, подкрепени от екозащитни организации, отново излязоха на протест днес в София с искане лъвчетата Масуд и Терез да бъдат преместени в спасителен център в Холандия. Тяхното желание обаче може и да не бъде изпълнено, макар за това да имаше обещание от министъра на околната среда Нено Димов. В същото време днес премиерът Борисов се е срещнал с представители на \"Четири лапи\" и \"Дивите животни\", като им е обещал лично да се заеме с казуса и да реши проблема. Самият Нено Димов се яви пред протестиращите, което единствено ги раздразни. Неговите думи не бяха чути от всички, а възгласите \"Оставка\" и \"Мафия\" огласиха площада пред партийния дом в центъра на столицата. Обявен с начален час 12, протестът започна да се събира по-рано. Малко преди 12:30 часа при протестиращите дойде министърът, а пред медиите той разговаря с Явор Гечев от \"Четири лапи\". Димов каза, че към момента ръцете му са вързани от закона и трябва да бъде разделена емоцията от спазването на правилата. С две думи - Терез и Масуд ще останат у нас поне засега, като това не е окончателно решение. До новото недоволство се стигна, след като от общинския съвет в Разград отново гласуваха лъвовете да бъдат пратени в Пазарджик. Там в момента за тях се строи специален кът, като по думите на Димов той отговаря на всички изисквания. \"Отново ще повторя, че чисто емоционално, чисто човешки аз също имам най-голямото желание тези лъвчета да бъдат отгледани при най-добрите условия\", увери той. По думите му законът ясно казва в кои случаи животни могат да бъдат конфискувани и в кои - не.Протестът пред Министерски съвет се превърна в митинг час след началото му. Заедно с протестни декларации, недоволните се отправиха към Министерството на околната среда и водите, за да входират жалбите си.Освен гражданите с жалби, в МОСВ бяха поканени и представители на протестиращите, за да разговарят с екоминистерството и да намерят решение. Час след като започнаха разговорите, Явор Гечев от \"Четири лапи\" излезе сред множеството, за да съобщи, че резултат от срещата няма. Като причина за това той посочи, че МОСВ са в ролята на администрация, която е длъжна да следва закона, който към момента повелява лъвчетата Терез и Масуд да останат у нас. Единственият шанс за животните да заминат за Холандия се казва Бойко Борисов - сега нещата са в неговите ръце и протестиращите се надяват на неговото разрешение. Кога ще бъде оповестено то - не е ясно. Дотогава недоволните остават в пълна протестна готовност и при необходимост ще излязат отново, казаха те в края на демонстрация днес. ", "date": "2018.01.30", "title": "Съдбата на Масуд и Терез е в ръцете на Бойко Борисов (протестът в снимки)"}
{"url": "https://offnews.bg/koloezdene/novite-ochila-na-kralia-na-shoseto-673872.html", "text": "Трикратният световен шампион в шосейното колоездене Петер Саган ще кара с нови слънчеви очила в предстоящия сезон. Те са произведени от компанията \"100%\", която досега беше позната с работата си в мотоциклетизма, но набира мощ и в колоезденето.Какъв по-добър рекламен посланик от Саган в такъв случай. Словакът вече изпита новите си очила, модел \"Speedcraft Air\" и определено резултатът си струваше.Очилата предлагат традиционната 100% UVA, UVB, и UVC защита, а новото е системата им за закрепване на носа с магнити, която не възпрепятсва дишането.Това е ключов елемент в колоезденето, а марката има опит в улесняването на дишането си от работата си в мотокроса.", "date": "2018.01.30", "title": "Новите очила на краля на шосето"}
{"url": "https://offnews.bg/obshtestvo/dzhendar-modata-zastigna-i-universitetite-vsu-%d1%9d-posveti-dve-magistra-673876.html", "text": "\"Джендър\" модата застигна и висшето ни образование. Варненският свободен университет обяви прием по две магистрърските специалности, озаглавени \"Джендър политики в педагогическите дейности\" и \"Джендър политики и правна сигурност\".Кандидат-студенти ще се приемат в тях за учебната 2018/2019 година с \"есе на общественозначима тема\" (за педагогическата специалност) и събеседване (за \"Джендър политики и правна сигурност\"). Желаещите трябва да са завършили бакалавърска степен по която и да е специалност с минимален среден успех 4,00.Ето как университетът разяснява какво ще учат студентите по \"Джендър политики в педагогическите дейности\":Студентите ще учат: психология на отношенията между мъжа и жената; психологически особености на мъжа и жената; полови роли и социално общуване; психология на половите различия в педагогическата дейност; полови роли и полови стереотипи в образованието; половоролеви стереотипи и полова дискриминация.„Джендър политики и правна сигурност”, която бе обявена като \"ексклузивна\" магистърска програма през 2017 г., \"запознава студентите с политиките по равнопоставеност на мъжете и жените в България и ЕС. Проблематиката се представя главно от юридическа, социологическа и управленска гледна точка\", пишат от ВСУ.Сред описаните в сайта акценти в тази магистърска програма са: \"европейски и национални политики по равенство на половете - gender mainstreaming (джендър мейнстрийминг)\"; \"джендър планиране и джендър бюджетиране\"; \"показатели за равнопоставеността\".", "date": "2018.01.30", "title": "Джендър модата застигна и университетите: ВСУ ѝ посвети две магистратури"}
{"url": "https://offnews.bg/obshtestvo/lavchetata-terez-i-masud-zaminavat-za-holandia-utre-673880.html", "text": "Двете лъвчета Терез и Масут, които бяха родени в зоокъта в Разград, ще бъдат транспортирани в спасителен център в Холандия.Търсехме законово решение с възможно най-добрите грижи за двете лъвчета, обяви на брифинг министърът на околната среда и водите Нено Димов.Той добави, че това решение е взето заедно с изпълнителния директор на Българската агенция по безопасност на храните д-р Дамян Илиев.Утре лъвчетата ще заминат за спасителния център в Холандия, съобщи д-р Дамян Илиев.Решението на агенцията е да направим най-доброто за здравето на лъвчетата, каза той и допълни, че има клинично заключение от ветеринарни лекари, че в България няма възможност за нужния ежедневен контрол на здравословното им състояние, в това число лабораторен и рентгенов.Необходима е специализирана грижа по време на лечението. Затова считаме, че е най-добре лъвчетата да бъдат транспортирани в спасителния център в Холандия, където ще бъдат в условия на по-добра експертиза по отношение на грижи и лечение, каза още д-р Илиев.Днес в София се проведе и голям протест, на който стотици граждани изразиха мнението си, че лъвчетата Терез и Масуд трябва да бъдат настанени в център в Холандия. На демонстрацията пред Министерски съвет се яви и министър Нено Димов, който бе посрещнат с възгласи \"Оставка\" и \"Мафия\". На протеста той обясни, че ръцете му са вързани и чисто законово няма лостове, с които да промени ситуацията.Преди началото на протеста пък от \"Четири лапи\" заявиха, че са получили изричното обещание на премиера Борисов той да се заеме лично с казуса и да го реши. ", "date": "2018.01.30", "title": "Лъвчетата Терез и Масуд заминават за Холандия утре"}
{"url": "https://offnews.bg/obshtestvo/su-i-ban-shte-gradiat-tcentrove-za-varhovi-postizhenia-sreshtu-129-mln-673884.html", "text": "Софийският университет и Българската академия на науките ще изграждат центрове за върхови постижения.Това стана ясно, след като Управляващия орган на Оперативна програма \"Наука и образование за интелигентен растеж\" публикува одобрените за финансиране проектни предложения.Класирани са 3 проектни предложения на обща стойност 128,751,962.34 лв. с бенефициенти:- Институт по обща и неорганична химия – БАН с бюджет - 69 184 529.81 лв. по компонент „Мехатроника и чисти технологии“;- Софийски университет \"Св. Климент Охридски\" с бюджет 29 781 883.04 лв. по компонент \"Информатика и информационни и комуникационни технологии\";- консорциум „Наследство БГ“ чрез водеща организация Софийски университет \"Св. Климент Охридски\" с бюджет 29 785 549.49 лв. по компонент „Нови технологии в креативните и рекреативните индустрии“.Всички кандидати ще бъдат уведомени и писмено за резултатите от оценката. В срок от 10 дни от датата на получаване на писменото уведомление кандидатите, чиито проектни предложения са одобрени за финансиране, трябва да представят доказателства, че отговарят на изискванията за бенефициент.Утвърден е списък с проектни предложения – резерви. Публикуван е и списък с отхвърлените проектни предложения. Вижте ги .Общият бюджет на процедурата „Изграждане и развитие на центрове за върхови постижения“ е на стойност 200 млн. лева и е разпределен по следните компоненти: Мехатроника и чисти технологии - 70 млн. лева; Информатика и информационни и комуникационни технологии - 30 млн. лева; Индустрия за здравословен живот и биотехнологии - 70 млн. лева; Нови технологии в креативните и рекреативните индустрии - 30 млн. лева.Средствата са осигурени по Приоритетна ос 1 „Научни изследвания и технологично развитие“ на Оперативна програма „Наука и образование за интелигентен растеж“, съфинансирана от Европейския фонд за регионално развитие.", "date": "2018.01.30", "title": "СУ и БАН ще градят центрове за върхови постижения срещу 129 млн. лева"}
{"url": "https://offnews.bg/temida/tcatcarov-razporedi-proverka-za-zloupotrebi-v-bdzh-tovarni-prevozi-673885.html", "text": "Главният прокурор Сотир Цацаров разпореди на Софийска градска прокуратура да извърши \"проверка по повод на излъчения репортаж в Нова телевизия за.\"Ще бъдат проверявани твърденията за некачествен ремонт на локомотивите,  с външни изпълнители на ремонта, както и изплатени трудови възнаграждения без основание на лица, назначени формалноВ хода на проверката ще бъдат изискани материалите от Нова телевизия (вкл. и неизлъчените записи) и ще бъдат снети обяснения и от длъжностни лица от БДЖ, съобщават от пресцентъра на прокуратурата.", "date": "2018.01.30", "title": "Цацаров разпореди проверка за злоупотреби в БДЖ - Товарни превози"}
{"url": "https://offnews.bg/zimni/biorndalen-patuva-za-piongchang-kato-chast-ot-delegatciata-na-belarus-673881.html", "text": "Беларус се възползва максимално от ситуацията около норвежката легенда в биатлона Оле Ейнар Бьорндален.Най-титулованият състезател в атрактивния зимен спорт не попадна в състава на Норвегия, защото не успя да преодолее квалификационната норма. Очакванията да му бъде дадено място в тима за минали заслуги не се оправдаха.В крайна сметка Норвегия направи много лош ПР ход, но от грешката се възползва Беларус, откъдето е съпругата на Бьорндален Дария Домрачова.43-годишният норвежец беше включен в състава на делегацията на бившата съветска република и ще отпътува още утре за Пьонгчанг, където ще се проведе зимната олимпиада между 9 и 25 февруари.Домрачова ще вземе участие в стартовете на игрите и ще може да разчита на експертните съвети на своя съпруг.", "date": "2018.01.30", "title": "Бьорндален пътува за Пьонгчанг като част от делегацията на Беларус"}
{"url": "https://offnews.bg/temida/do-5-godini-zatvor-mozhe-da-poluchi-stopaninat-na-pitbula-kojto-ubi-d-673886.html", "text": "Районната прокуратура в Пазарджик привлече като обвиняем 35-годишния чичо на 3-годишното момченце, което беше убито от питбул.35-годишният Димитър е собственик на кучето. Обвинен е, че не е положил достатъчно грижи за питбула, \"като в резултат на това е последвала смъртта на малолетно лице\".Ако бъде признат за виновен, той може да получи до 5 години затвор и глоба до 10 000 лева.Чичото е задържан за срок от 72 часа с постановление на наблюдаващия прокурор.\"В хода на проведеното разследване е извършен оглед на местопроизшествието, към който е приложен и фотоалбум, разпитани са свидетели, назначена е съдебно-медицинска експертиза, уведомени са Община Пазарджик и Агенцията по храните. Кучето е било прегледано от ветеринар, издадени са предписания, като мерки за него трябва да бъдат взети от съответните контролни органи\" - съобщават от пресцентъра на прокуратурата.Лелята и бащата на момченцето, които бяха задържани вчера, вече са освободени.Хората в село Мокрище разказаха пред БНТ, че за 3-годишния Тошко се грижела предимно баба му, майката на детето от години работи в Германия. Момченцето често посещавало леля си, в чиято къща се отглеждало кучето.", "date": "2018.01.30", "title": "До 5 години затвор може да получи стопанинът на питбула, който уби дете"}
{"url": "https://offnews.bg/obshtestvo/evrokomisiata-iska-nezabavni-merki-za-chist-vazduh-i-poveche-niama-da-673888.html", "text": "Европейската комисия настоя днес държавите в ЕС да предприемат незабавни мерки за осигуряване на чист въздух. Еврокомисарят по околната среда Кармену Вела посочи пред журналисти, че ЕК повече няма да чака, съобщава БТА.Заявихме, че ще се отнасяме сериозно към сериозните въпроси - това правим. Утре комисарите ще обсъдят въпроса на седмичното си заседание. Държавите, които не са изпълнили досега изискванията и още не са предадени на съд, имат срок до понеделник да предложат нови мерки. Ако преценим, че тези мерки ще доведат до бързо подобрение, може да не отнесем въпроса до съда, заяви Вела.През 2008 г. ЕС въведе максимално допустими прагове на замърсяване на въздуха. В 23 от 28-те държави в ЕС тези изисквания не са изпълнени и въздухът е прекомерно замърсен в над 130 града.По един от показателите за замърсяване ЕК води дело срещу 13 държави - Австрия, Белгия, Чехия, Дания, Франция, Германия, Унгария, Италия, Полша, Португалия, Испания, Великобритания и Люксембург.По втори показател подсъдимите страни са 16 - Белгия, България, Чехия, Германия, Гърция, Испания, Франция, Унгария, Италия, Латвия, Португалия, Полша, Румъния, Швеция, Словакия и Словения.Изискванията са стари и трябваше да бъдат приложени отдавна. Достатъчно чакахме и повече няма да чакаме. Призовавам всички държави в ЕС да решат този въпрос със спешността, която съдържа. Отговорността за действие е на държавите, има и правни последици, добави еврокомисарят.Той отбеляза, че годишно в ЕС от дихателни болести умират около 400 000 души.Вела днес се срещна с представители на девет държави от ЕС, които не са осигурили качество на въздуха и които са заплашени от дело в Съда на ЕС.", "date": "2018.01.30", "title": "Еврокомисията иска незабавни мерки за чист въздух и повече няма да чака"}
{"url": "https://offnews.bg/sviat/gleb-pavlovski-ruski-agenti-podgotviha-prevrat-v-cherna-gora-za-da-s-673889.html", "text": "Допреди 7 години Глеб Павловски е най-известният руски „политически технолог“. Често е спряган като човек, който има голяма заслуга тъкмо Путин да наследи президентския пост на Борис Елцин.Един ден през април 2011 г. обаче достъпът на Павловски до работното му място в Кремъл е отнет. За причината за уволнението му има много хипотези и спекулации, една от които е вероятен задкулисен конфликт между Путин и Медведев в навечерието на тогавашните президентски избори. На другия ден и руската, и западната преса излизат с чела с новината, че с прогонването на Павловски нещо сериозно се е променило в руската политика.От 2012 до 2014-2015 г. българският политолог Иван Кръстев провежда задълбочени разговори с Глеб Павловски. Своите разговори със „сивия кардинал на Кремъл“, както често е наричан 66-годишният Глеб Павловски, Кръстев събира в книгата „Време и място“, издадена от „Труд“. Представянето на книгата бе вчера, 29 януари, в клуб „Перото“. На откриването присъстваха много български настоящи и бивши политици, журналисти и интелектуалци.Не интервю, а монолог с прекъсвания„Не интервю, а монолог с прекъсвания. Това не е класическа книга, в която има жертва, герой или злодей“ - така авторът Иван Кръстев представи своята книга в „Перото“. „Един от най-интересните начини да се познае една страна е през биографии на хората“, казва той. Препоръчва разговорите си с Павловски на всеки, който се интересува какво се случва и какво не се случва в Русия през последните 40 години.Кръстев допълва: „Ние в България винаги сме имали усещането, че разбираме всичко за Русия. И тези, които ѝ симпатизират, и тези, които не ѝ симпатизират. Това, което винаги ми е липсвало, е любопитството към това, което се случва наистина“.Книга на грешкитеГлеб Павловски определя книгата на Кръстев като „книга на грешките“ - „Но трябва да си призная, че всичките тези грешки аз ги правих с голямо удоволствие. Родих се в Одеса и после тръгнах да търся приключения. В резултат на всичко това се оказах в Кремъл“, казва той.Признава, че е допускал много грешки, но не чак толкова, в колкото е обвиняван.„Това, в което вярвах, се оказа невъзможно“„Не можеш да си играеш с живите хора. Аз понякога се отклонявах от това правило, а след това пак се връщах към него“, признава Глеб Павловски.Той казва още: „Не може да се измисли политическа комбинация, която да спре всички конфликти и която да доведе до вечен мир в Русия. Това е нещо, което аз вярвах, че мога да сторя, но се оказа невъзможно\".„Опасно е от малък човек да се направи политик“Глеб Павловски твърди, че много хора си въобразяват, че могат да бъдат големи политици. Пояснява: „Много е опасно от малък човек да се направи политик. Това е задънената улица, в която влиза и руският (политически) PR“.Павловски казва, че в политиката човек може да влезе във всеки един момент и във всяка една позиция. Но не може да остане вечно в политиката.„Ако останеш непрекъснато в политиката и се виждаш като безалтернативен вариант, ти замираш и се превръщаш в мумия“, казва той. Признава, че е работил за \"поддържането на мумии.\"Кремъл не е един човек„Не трябва да забравяме, че Кремъл са различни хора“, казва Глеб Павловски. „Някои от тях имат бизнес в сферата на енергийните доставки, други имат бизнес с шпионско оборудване, трети се занимават с имоти... Те едновременно преследват своите интереси“.„Кремъл не действа по сценарий, а напипва слаби места“Освен периода преди и по време на разговорите с Иван Кръстев, на представянето на книгата „Време и място“ в клуб „Перото“ Глеб Павловски коментира и съвременни въпроси от руската външна политика. В някои коментари той вложи и чувството за хумор.„Кремъл на действа по сценарий, а се опитва да напипа някакви слаби места“, казва Павловски за външната политика на Кремъл.Допълва, че в същото време Кремъл е много подвижен: „Вие виждате руския президент, който е навсякъде и участва в организирането и определянето на резултатите на изборите в САЩ“.Черна гораПо повод миналогодишните събития в Черна гора Глеб Павловски каза: „В Черна гора има много имоти на хора от руските тайни служби, които обаче нямат право да притежават имоти в страни от НАТО. Когато Черна гора реши да влезе в НАТО, тогава възникна проблем. Няколко души се събраха и решиха да спретнат преврат, за да съхранят своите имоти“.„Фактически ставаше дума за преврат на виладжиите“ – каза с чувство за хумор той. Допълва: „Не трябва да забравяме, че при нас има много сценарии, но всички те са малко смешни.“УкрайнаНачалото на конфликта в Украйна Глеб Павловски коментира така: „Нашата власт предпочита такъв вариант на дружбата, при който приятелят няма накъде да мърда. Последният път това се случи в Украйна с Янукович. В момент, в който той нямаше накъде да мърда, се опита да играе двойна игра и да получи двойна печалба - да прибере пари и от Русия, и от Европа. Русия в това положение избра един чуден вариант. Тя загуби един много приятелски народ, половината от който предпочита руския пред собствения си президент. За сметка на това Русия получи едно парче земя...“Руската власт традиционно се стреми към европеизация на РусияСпоред Глеб Павловски проблемът с безалтернативността в руската политика днес има един основен източник, който е свързан със зависимостта на страната към определен еталон, към който тя се стреми.„Това е европейският еталон“, казва той. И пояснява: „Путин враждува с Европа, но той в същото време е олицетворение на единствения път към Европа. Властта вижда себе си като машина, която ще превърне руския народ в европейски.“Павловски допълва още: „През всичките тези години, в които съм бил в тези среди, не се сещам за власт, която да не смята руския народ за такъв, който трябва да бъде обект на европеизация“. Според него именно поради този еталон се губи и възможностите за самоорганизация на народа в страната и за изграждане на институциите на властта такива, каквито трябва да бъдат.***Авторът на „Време и място“ Иван Кръстев е написал десетки книги и статии за европейската и световната политика. Води и месечна рубрика в „Ню Йорк Таймс”. Председател е на УС на Центъра за либерални стратегии и е изследовател в Института по хуманитарни и социални науки във Виена.", "date": "2018.01.30", "title": "Глеб Павловски: Руски агенти подготвиха преврат в Черна гора, за да спасят имотите си"}
{"url": "https://offnews.bg/zdrave/vdovitca-sadi-zdravnoto-ministerstvo-za-500-000-leva-zaradi-fatalno-be-673891.html", "text": "\"Една година след смъртта на съпруга ми – Георги Хрисимов, който кандидатства за финансиране на белодробна трансплантация в чужбина към Министерство на здравеопазването и Комисията за лечение в чужбина, аз, неговата съпруга Христина Хрисимова, съдя МЗ за незаконосъобразни действия, бездействие и неоснователно бавене на процедурата по одобрение, които доведоха до невъзможността съпругът ми да дочака трансплантацията.\"Това съобщи в писмо до медиите вдовицата на 43-годишния пациент, който е починал от идиопатична белодробна фиброза. Стойността на иска е 500 000 лева.Хрисимов е кандидатствал за финансиране на трансплантация пред Комисията за лечение в чужбина през юли 2016 г.Здравният министър днес реагира на писмото на съпругата - с негова заповед Инспекторатът на МЗ и Изпълнителната агенция „Медицински одит“ влизат на проверка в Комисията за лечение в чужбина.Проверката ще обхване трансплантациите на органи за периода от 01.07.2016 г. до 31.12.2017 г., като детайлно ще бъдат обследвани досиетата на всички пациенти, сезирали Комисията.Докладът трябва да бъде представен на министъра до 20 февруари.Ще разберем кой точно не си е свършил работата от администрацията, за да може да си понесе отговорността. Министърът ще бъде безкомпромисен, заяви зам.-министърът Бойко Пенков на извънреден брифинг.Той твърди, че този случай е във фокуса на вниманието на МЗ и вече е получено становище от проф. Валтер Клепетко от Университетска болница - Виена, в което се казва, че трансплантацията е невъзможна заради общото състояние на пациента.От началото на годината комбинирана проверяваща група изследва цялостната дейност на Комисията за лечение в чужбина и се очаква до дни да представи доклада си на министъра. Целта на анализа е в Комисията за лечение в чужбина да се направят такива промени, които да са в услуга на хората, обявиха от пресцентъра на МЗ.Искаме да подобрим дейността на Комисията, така че от една страна да няма административно забавяне на процедури, а от друга страна да няма злоупотреба с права, посочи още зам.-министърът.", "date": "2018.01.30", "title": "Вдовица съди здравното министерство за 500 000 лева заради фатално бездействие"}
{"url": "https://offnews.bg/obshtestvo/pochina-stanish-bonev-niakoga-chlen-na-lichnia-kabinet-na-todor-zhivk-673875.html", "text": "Станиш Бонев, бивш зам.-председател на МС, председател на Държавния комитет за планиране и кандидат-член наПолитбюро на ЦК на БКП, почина на 86 години. Станиш Бонев е роден в село Пенкьовци, Трънско, на 15 ноември 1931 г. От 1945 г. е член на РМС, а от 1954 – на БКП. През 1956 г. завършва ВИИ „Карл Маркс“. Работи в околийския, окръжния и градския комитет на БКП в Перник. Първоначално завежда отдел „Пропаганда и агитация“ в Околийския комитет на БКП, а след това е политически помощник на първия секретар на Окръжния комитет на БКП в Перник.По-късно е секретар на партийния комитет в Металургичния завод „Ленин“, както и секретар на Градския комитет на БКП в Перник, припомня 24 часа. През 1964 г. Станиш Бонев е изпратен администрацията на Министерския съвет, а от 1971 г. е член на Централната контролно-ревизионна комисия при ЦК на БКП. През 1977 г. е завеждащ отдел „Планово-икономически“ при ЦК. За известно време е част от личния кабинет на Тодор Живков. Падането на режима през 1989 г. заварва Станиш Бонев като член на ЦК на БКП. От 2007 г. той е член на ЦС на Българския антифашистки съюз.", "date": "2018.01.30", "title": "Почина Станиш Бонев, някога член на личния кабинет на Тодор Живков"}
{"url": "https://offnews.bg/lajfstajl/kakvi-sa-stereotipite-za-vsiaka-zodia-i-kakva-e-istinata-673879.html", "text": "Независимо дали просто прочитате своя ежемесечен хороскоп или организирате живота си спрямо съветите на астролозите, почти всички сте запознати със своя зодиакален знак. И всички вие сте чували онези досадни стереотипи, които се отнасят за всички представители на дадена зодия. Ето какво говорят най-често хората за всеки от 12-те зодиакални знака и каква всъщност е истината:Овен (21 март - 19 април) Изключително избухливи и инати със склонност към сбиване. В действителност Овенът може да бъде велик мислител и лидер. Неговата пъргавост просто играе ролята на защитна реакция и често представителите на тази зодия изпитват несигурност.Телец (20 април-20 май) Мързеливи и материални. Безумно упорити и буквално винаги гладни. Това, което повечето хора могат да сметнат за материализъм, е просто любов към хубавите неща в живота. Телецът обича да се обгражда с красиви и приятни вещи и ще вземе при себе си колкото се може повече от тях. Що се отнася до упоритостта, това си е вярно.Близнаци (21 май - 20 юни) Двулични. Ненадеждни и ексцентрични. Това, което много хора виждат като фалшиво поведение или двуличие, всъщност е невероятната способност на Близнаците да се адаптират. Те имат уникалната възможност да оценяват ситуацията, в която се намират, и да се нагодят, за да се впишат в нея.Рак (21 юни - 22 юли) Кошмар - мрачни и буквално плачат непрестанно. Вероятно имат странна привързаност към майка си. Най-голямата сила на представителите на зодия Рак е тяхната състрадателност към другите и емоционалната им способност да усещат какво се случва. Те са най-помагащи и даващи от всички зодии. И докато някои ги наричат​ прекалено емоционални, те всъщност могат да бъдат доста силни и отбранителни. Лъв (23 юли - 22 август) Егоистични и надути. Мислят си, че управляват цялата планета и всички ги обичат. Всъщност Лъвовете са едни от най-очарователните хора на света. Те са най-решителните от всички знаци и са много грижовни. Подобно на майки лъвици, представителите на тази зодия защитават докрай тези, които обичат. Те наистина имат големи сърца и правят всичко възможно, за да помагат на своите приятели и семейство.Дева (23 август - 22 септември) Маниаци на тема чистота и ред. Самодоволни и безлични. Представителите на зодия Дева са най-големите реалисти в зодиака. Те са прагматични и интелигентни и често са срамежливи и мълчаливи, което кара някои хора да мислят, че са ограничени и скучни. Но след като се почувстват комфортно и се доверяват на хората около тях, те могат да осветят цялата стая с енергията си.Везни (23 септември - 22 октомври) Нерешителни и прекалени идеалисти. Луди. Везните могат да бъдат идеалисти, но ценят знанието и истината над всичко друго. Въпреки че ентусиазмът им може да ги кара да изглеждат малко налудничави, това е начинът, по който те изразяват своята страст. Обичат свободата на мисълта и искат да научат за света всичко, което могат.Скорпион (23 октомври - 21 ноември) СЕКС. С всичко. И с всички. Да, представителите на тази зодия са много чувствени и обичат да комуникират с другите, но те са много пламенни като цяло. Каквото и да правят, влагат сърцето и душата си в него. Скорпионите са на принципа „всичко или нищо“.Стрелец (22 ноември - 21 декември) Играчи, с фобия от обвързване. Прекалено саркастични. Стрелецът не се страхува от обвързването, просто обича да опитва нови неща. Представителите на тази зодия обичат да учат, да изживяват, да узнават и да усещат всичко, което могат. Те са оптимисти и изключително забавни. Стрелците просто искат да разберат света и да оставят света да разбере тях.Козирог (22 декември - 19 януари) Скучни и безчувствени. Козирозите знаят, че за да постигнат нещо и да успеят като цяло, трябва да се трудят упорито. Те са най-работливи сред зодиите и успяват във всяко начинание. Може би не са най-жизненият знак, но със сигурност не се страхуват от работа.Водолей (20 януари - 18 февруари) Дръпнати и безчувствени. Водолеят не е дръпнат, той е независим. Той просто си е самодостатъчен. Представителите на тази зодия имат невероятно свободен дух и копнеят да пътуват. Те влагат сърцето си във всяка своя кауза.Риби (19 февруари-20 март) Прекалено драматични. Шокиращо, но Рибите наистина са много спокойни хора. Те обичат изкуствата и са доста старомодни. Жадуват за обич и са изключително креативни. За представителите на тази зодия светът е едно голямо платно, върху което да творят.", "date": "2018.01.30", "title": "Какви са стереотипите за всяка зодия и каква е истината"}
{"url": "https://offnews.bg/politika/plevneliev-ako-balgaria-ne-ratifitcira-istanbulskata-konventcia-shte-673870.html", "text": "Според президента Росен Плевнелиев (2012-2017), ако България не ратифицира Истанбулската конвенция, страната ни се приравнява със страни като Йемен и Саудитска Арабия, които не гарантират основни човешки права и свободи.Плевнелиев изрази своята подкрепа за ратификацирането на Истанбулската конвенция по време на 12-ата среща на бизнеса с правителството.Росен Плевнелиев разкритикува президента Румен Радев, че не е изразил ясната си позиция по повод Конвенцията:По думите му няма как да се ходи в Европа и да се твърди, че сме европейци и да защитаваме човешките права и свободи, а същевременно българският президент да няма позиция. Той добави, че вицепрезидентът Илияна Йотова е изразила такава. Плевнелиев отправи апел всички български институции да определят позицията си по този въпрос.Според президента с ратификацията на този документ ще се даде шанс да се утвърдят демократичните устои на българската държавност. ", "date": "2018.01.30", "title": "Плевнелиев: Ако България не ратифицира Истанбулската конвенция, ще се приравни с Йемен"}
{"url": "https://offnews.bg/ikonomika/tomislav-donchev-predlozhi-3-stcenaria-za-krizata-s-lipsa-na-rabotna-r-673867.html", "text": "Три възможни мерки за справяне на кризата с недостига на работна ръка предложи вицепремиерът Томислав Дончев на традиционната годишна среща на бизнеса с правителството, която се провежда в столичния хотел \"Балкан\". Те предвиждат активиране на неактивните около 200 000 безработни българи, ремиграция на работещи в чужбина българи и привличане на чужди работници. Дончев призна, че първият сценарий - активиране на безработните - е трудно осъществим. От 200 000 безработни 75 000 не са работили за период по-дълъг от две години. Освен това част от безработните са нискообразовани и без трудови навици или са десоциализирани.Колкото до завръщането на работещи в чужбина на трудовия пазар у нас, вицепремиерът посочи, че около 25 000 годишно напускат България, а около половината (11 600) се завръщат обратно. Според него трябва да се направи анализ най-вече на причините, поради които хората се завръщат обратно. Заплатата е основният движещ фактор, но не и единствен, каза той. Според него в страната има огромен потенциал от неизползвани жилища и работодатели могат да използват това като стимул. Решението на човек къде да живее и работи зависи и от детска градина, училище, път, опасността да откраднат автомобила, парк, чистота на въздуха, здравеопазване. Това е най-тежката възможна система, която изисква най-голям обем публично финансиране, добави вицепремиерът. Третият сценарий е привличането на чужди работници. Такива могат да се привлекат най-вече от българските общности в чужбина. Според вицепремиера в сферата на услугите този вариант работи.", "date": "2018.01.30", "title": "Томислав Дончев предложи 3 сценария за кризата с липса на работна ръка"}
{"url": "https://offnews.bg/112/namushkaha-ukrainetc-pred-pogleda-na-deteto-mu-673868.html", "text": "33–годишен украински гражданин е бил нападнат снощи, около 19:30 ч, в Бургас.По информация на очевидци той е паркирал автомобила си на бургаската улица „Гурко“, когато е нападнат от двама маскирани. Те са му нанесли първо побой, след което са го намушкали във врата. Мъжът е бил откаран в УМБАЛ „Бургас“, където е настанен в хирургичното отделение, без опасност за живота.Нападението е извършено пред 5–годишния син на украинеца, който е бил в колата. По непотвърдена информация нападнатият мъж е Артем Каравати, заместник–директор в металургичния завод „Промет Стийл” край с. Дебелт. От полицията са лаконични в коментарите си, защото тече разследване. Иззети са видеозаписи от района, в който е извършено престъплението. Близки и роднини на нападнатия призовават чрез Фейсбук, който има информация или е бил очевидец, да се свърже с полицията или с тях.", "date": "2018.01.30", "title": "Намушкаха украинец пред погледа на детето му"}
{"url": "https://offnews.bg/obshtestvo/obsazhdat-pup-na-borisovata-bez-tvard-alkohol-v-majmunarnika-673863.html", "text": "Специализираният състав на Общинския експертен съвет по устройство на територията обсъжда днес проекта за ПУП на Борисовата градина. Застрояване в плана се предвижда в зоната между Розариума и \"Драган Цанков\". Там ще се появи музей \"Зелената памет на София\", в който да се настани и парковата администрация. Според ПУП на мястото на Маймунарника остават трите дансинга, които са запазени на терена и в момента. Ще може да се изгради естрада и да се поставят преместваеми обекти по индивидуални проекти, но се забранява поставянето на каквито и да е рекламни елементи. Няма да се продава твърд алкохол, а тоалетната се възстановява с настилка към нея от естествени плочи със затревена фуга. На цялата територия на Парк „Борисова градина\" няма да има рекламни елементи, както самостоятелно, така и по сгради, съоръжения с постоянен и временен характер, предвижда още новият ПУП.  Ще се възстанови и Горският дом - къщичката с уникалната дърворезба на майстор Рачо Ангелов. ПУП предвижда възстановяване на оригиналните елементи на автентичните им места. Край езерото \"Ариана\" ще се възстанови по архивни данни прочутата бирария, в която препоръката е да се предлага основно бира. Музикалният фонтан се запазва, а през зимата цялата площ на езерото ще е пързалка за кънки. Сергиите между Ариана и Орлов мост изчезват, предвижда още планът за Борисовата. Ресторантът към Националния стадион се запазва и се предвижда цялата зона между мостчето и него да се използва лятно време за открито кафене. За сенници, чадъри и тенти се използват материали в неутрални цветове - бяло, нюанси на охра, зелено. В парка ще се доразвива системата от велотрасета. Двупосочните велоалеи са предвидени с габарит от 2.50 м, а еднопосочните - с габарит 1.50 м. Към тях се предвиждат велогардероби и велостоянки за обслужване на колоездачите.", "date": "2018.01.30", "title": "Обсъждат ПУП на Борисовата, без твърд алкохол в Маймунарника"}
{"url": "https://offnews.bg/sviat/otlozhiha-izbora-na-puchdemon-za-premier-na-katalunia-673862.html", "text": "Изборът на регионален премиер на автономната испанска област Каталуния се отлага. Решението взе председателят на каталунския парламент Роже Торен в отсъствието на единствения номиниран за поста - Карлес Пучдемон.Няма да има номинация на друг кандидат, стана ясно от думите на Торен.\"Днешното заседание бе отложено, но не и отменено\", подчерта Торен, цитиран от Ройтерс.Той определи Пучдемон като единственият жизнеспособен кандидат и обеща да гарантира неговия имунитет и този на всички каталунски депутати.Заседанието ще се състои, когато централните испански власти гарантират, че няма да се намесят в избирането на новия каталунски премиер, уточни председателят на регионалния парламент, цитиран от Асошиейтед прес.По-рано днес испанският премиер Мариано Рахой предупреди Торен за рисковете от провеждане на заседанието на каталунския парламент, което бе забранено от Конституционния съд, предаде Франс прес.Рахой повтори позицията си, че Пучдемон не може да бъде кандидат за премиер на Каталуния, докато живее в самоналожено изгнание в Брюксел.Испанското правосъдие издаде заповед за арест срещу каталунския сепаратистки лидер заради незаконното обявяване на североизточната област за независима държава след референдума през октомври. В края на същия месец Пучдемон избяга в Белгия.", "date": "2018.01.30", "title": "Отложиха избора на Пучдемон за премиер на Каталуния"}
{"url": "https://offnews.bg/futbol/ludogoretc-e-pred-milan-po-vazhen-pokazatel-673846.html", "text": "Шампионът Лудогорец изпреварва съперника си в 1/16-финалите на турнира Лига Европа по брой точни пасове средно на мач от началото на сезона, изчисли изданието \"Уикли Пост\", което публикува топ 100 на клубовете от Стария континент по този показател.Според сметките разградчани са на 31 място с 487 точни паса средно на мач, като процентно това прави 85,5 на сто. Милан е на 38-о място с 475 точни подавания, но процентът им е по-висок - 85,7.В топ 100 намира място и ЦСКА, който дели 66-ата позиция с тимове като Фиорентина, РБ Залцбург и Легия Варшава. Възпитаниците на Стамен Белчев правят по 448 точни подавания или в процентно изражение 83,8. В топ 100 няма други български клубове.На върха е воденият от Джосеп Гуардиола Манчестър Сити с 685 подавания на мач или 89 процента. Втори е Наполи, а трети - ПСЖ.", "date": "2018.01.30", "title": "Лудогорец е пред Милан по важен показател"}
{"url": "https://offnews.bg/tenis/korejskata-senzatcia-ot-melbarn-se-otkaza-ot-turnira-v-sofia-673848.html", "text": "Кореецът Хьон Чун обяви със специално обръщение към българите, че контузията, получена на Откритото първенство на Австралия, е по-сериозна и за негово съжаление няма да играе отново в София.„Много съжалявам да обявя, че се налага да се оттегля от турнира в София. Очаквах с голямо нетърпение да се завърна отново в България и да играя пред невероятната българска публика. Кракът продължава да ме боли много, ще отнеме повече време да се възстановя“, заяви Хьон Чун.„Съжаляваме, че Хьон Чун не може да бъде тук, но напълно разбираме, че ще възстановяването му ще отнеме време. Желаем му успех след фантастичните няколко месеца\", коментира директорът на турнира Пол Макнами.Феновете очакват какво ще е и решението на лекарите за Григор Димитров. Шампионът от миналогодишното издание на турнира в София е с болки в рамото и се прибра за няколко дни в Монако, където са му направени изследвания.", "date": "2018.01.30", "title": "Корейската сензация от Мелбърн се отказа от турнира в София"}
{"url": "https://offnews.bg/kultura/svetlio-the-legends-i-kontrol-s-posledni-klubni-iziavi-predi-sabitie-673844.html", "text": "КОНТРОЛ и SVETLIO & THE LEGENDS ще изнесат последни концерти на клубно ниво в началото на февруари, преди да се посветят изцяло на значимото събитие в Арена Армеец, което ще се проведе след близо три месеца. Както вече е обявено - на 21 април едно от най-мащабните събирания за българската алтернативна сцена ще обедини в най-голямата зала в София ХИПОДИЛ, КОНТРОЛ, РЕВЮ и НОВА ГЕНЕРАЦИЯ. Логично, за известно време активните в момента групи ще замразят останалите си изяви в столицата.КОНТРОЛ гостуват на клуб Терминал 1 на 1 февруари, този четвъртък. Бандата ще продължи тенденцията, стартирала в средата на миналия октомври, да представя пред публика голяма част от песните, които доскоро не бяха изпълнявани на живо въобще. са на символичната цена от 10 лв. на предварителна продажба и 12 лв. на самата дата и на място, разпространявани в мрежата на Eventim.bg.SVETLIO & THE LEGENDS ще забият на 10 февруари, събота, в същия клуб. В събитието ще вземат участие още две групи - Обратен Ефект и Doctors Gogo Band. Началото е обявено за 22:00, като билетите се разпространяват на цени от 16 лв. при предварително закупуване - отново чрез същата компания.Каси за трите концерта в Терминал 1 и Арена Армеец: щандовете на EVENTIM на ул. \"6-ти септември\" и в The Mall, Office 1 Superstore, OMV, Orange Center, Orange.bg, Usit Colours, Билетен център НДК, Строежа, Български пощи, Магазин \"На тъмно\", Escape Room Mentalist, Вастелс България, Каса Арена Армеец, Технополис, Duende Travel София, книжарница „Бард“, книжарница „На спирката“, както и онлайн през сайта на Eventim.bg.", "date": "2018.01.30", "title": "Svetlio & The Legends и КОНТРОЛ с последни клубни изяви преди събитието в Арена Армеец"}
{"url": "https://offnews.bg/medii/bi-bi-si-slaga-tavan-na-zaplatite-za-zhurnalistite-320-000-paunda-god-673865.html", "text": "Би Би Си предложи горен праг на заплатите за репортерите и водещите си в опит да намали неравенството в заплащането, основано на пола.След като през януари редакторът на британската обществена медия за Китай Кари Грейси подаде оставка в знак на протест заради разликата в заплатите на мъжете и жените, корпорацията оповести намерението си да определи таван на заплатите от 320 000 паунда годишно за репортерите и водещите си.Предложението бе направено преди изслушване в парламента, на което шефът на Би Би Си ще отговаря на въпроси за корпоративната системата на заплащане. В изслушването ще участва и Грейси.Напрежението заради различното заплащане за една и съща работа на мъжете и жените в корпорацията пламна през лятото на миналата година, когато Би Би Си публикува списък на служителите си с най-високи възнаграждения. От него стана ясно, че много от популярните журналистки са много по-ниско платени от колегите си мъже. В последните седмици много от най-известните водещи на Би Би Си - мъже, се съгласиха заплащането им да бъде намалено в името на половата равнопоставеност.", "date": "2018.01.30", "title": "Би Би Си слага таван на заплатите за журналистите: 320 000 паунда годишно"}
{"url": "https://offnews.bg/obshtestvo/gripna-epidemia-vav-varna-do-6-fevruari-770-uchilishta-v-stranata-ost-673849.html", "text": "Поради обявена грипна епидемия в 770 училища в страната днес няма да има учебни занятия, съобщи пресцентърът на Министерството на образованието.За 138 училища в област Бургас грипната ваканция продължава до 2 февруари.В София-град 276 училища също няма да учат до 2 февруари.40 училища в област Сливен и 71 училища в област Русе са в грипна ваканция от днес.В община Варна е обявена грипна епидемия от днес. Гя ще продължи до 6 февруари, съобщи Министерството на здравеопазването. Днес в общината са затворени 63 училища, но в област Варна се провеждат учебни занятия.В община Варна се преустановяват детските и женските консултации, свижданията в лечебните заведения за болнична помощ и провеждането на профилактични имунизации до второ нареждане.В 13 училища в област Габрово и в 61 училища в област Монтана няма да има учебни занятия до 2 февруари.Обявена е грипна ваканция за 60 училища в област Хасково и за 44 училища в област Ямбол.В още 4 училища няма да се учи днес - ОУ „Иван Вазов“ – с. Мусачево, Софийска област, ОУ „Св. Св. Кирил и Методий“ – с. Ставерци, община Долна Митрополия, област Плевен, СУ „Хр. Ботев“ – гр. Белоградчик, и ОУ „Васил Левски“ – с. Бойница, област Видин.", "date": "2018.01.30", "title": "Грипна епидемия във Варна до 6 февруари. 770 училища в страната остават затворени днес"}
{"url": "https://offnews.bg/obshtestvo/barometar-mnozinstvoto-iska-vtori-lift-v-bansko-i-e-protiv-istanbulsk-673847.html", "text": "Най-значимият проблем на обществото ни са ниските доходи. Така смятат 68 на сто от българите, според проучване на Барометър България. На второ място анкетираните поставят социални въпроси (61%) и бюрокрацията/тромавата администрация ( 58%). Четвърти основен проблем, заявен от 51% от анкетираните, е здравеопазването. Чак на пето място по важност е корупцията - 44 на сто. Проучването е проведено между 20 и 24 януари сред 986 души, уточняват от Барометър България. Аргументите за ратифициране на Истанбулската конвенция, особено в частта ѝ касаеща „третия пол“, категорично не срещат симпатиите на българите. Видимо представянето от привържениците на нестандартните сексуални ориентации на конвенцията като документ, защитаващ правата на жените, не се възприема от по-голямата част от българските граждани. Допълнително позицията против конвенцията в този ѝ вид, изразена от лидерите на две от основните политически формации - Обединени патриоти, участник в управлението на страната, и на опозиционната БСП - втвърдява отношението на противниците на Истанбулската конвенция. Категоричната позиция на БПЦ, както и другите християнски и ислямски деноминации, допълнително подсилва крайното мнение на българското общество „против“ конвенцията. Вторият лифт на Банско се одобрява от по-голяма част от българите, вероятно не заради самото съоръжение, а като символ на развитието на туризма и българските региони въобще. От години в българското общество се наблюдава увеличаващо се недоволство срещу „зелените“ ограничения, които спират икономическото развитие. Българинът очевидно не е съгласен в едни държави от ЕС да се развива инфраструктурата, което генерира доходи и работни места, а у нас да се създават постоянни пречки, пишат от Барометър България. Световният фокус върху България при едно такова значимо политическо събитие като европредседателството определено оказва въздействие върху националното самочувствие на българите. Затова и е толкова голям делът на тези, които определят това събитие като положително. Фактът, че от България зависи решаването не само на регионални, европейски, но и на световни проблеми, индиректно се пренася с положителен знак върху оценката на българите за това събитие. Реверансът, направен от Доналд Туск, с речта му на български език определено предизвика допълнителни симпатии. ", "date": "2018.01.30", "title": "Барометър: Мнозинството иска втори лифт в Банско и е против Истанбулската конвенция"}
{"url": "https://offnews.bg/temida/delian-dobrev-e-ostanal-deputat-v-razrez-s-konstitutciata-ks-izleze-s-673856.html", "text": "Със 7 на 4 гласа Конституционният съд е обявил за противоконституционно решението на Народното събрание да отхвърли оставката на Делян Добрев като депутат от ГЕРБ, съобщи lex.bg.Предстои решението да бъде публикувано по-късно днес.То стъпва на вече дадено тълкуване за мандатите на народните представители по конституционно дело 17 от 2013 г.Според Конституционния съд след като депутатът подаде молба за оставка, тя не може да не бъде приета от Народното събрание и той не може да бъде закрепостен да изпълнява публична функция.Конституционните съдии не са обсъждали факта, че наскоро Добрев оттегли подадената си и неприета от парламента оставка, като посочват, че това са правоотношения между него и органа.В решението си, което действа занапред, те изрично са посочили, че то не засяга статута на Добрев като народен представител.", "date": "2018.01.30", "title": "Делян Добрев е останал депутат в разрез с конституцията. КС излезе с решение по казуса с неприетата от НС оставка"}
{"url": "https://offnews.bg/obshtestvo/moshtni-osvirkvania-sreshtu-neno-dimov-na-protesta-za-lavchetata-terez-673859.html", "text": "Стотици протестиращи се събраха пред Министерския съвет, за да поискат лъвчетата Терез и Масуд да бъдат изпратени в спасителен център в Холандия.До протеста се стигна, след като Общинският съвет в Разград взе решение лъвчетата да бъдат изпратени в зоопарка в Пазарджик.Миналата седмица кметът на Разград д-р Валентин Василев обяви, че ще сезира прокуратурата за намеренията на фондация \"Четири лапи\" да изнесе в Холандия двете малки лъвчета Масуд и Терез и лъва Асен без съгласието на общината, която е собственик на животните.Съдбата на двете лъвчета, родени миналата година, все още е неясна. Министърът на околната среда и водите Нено Димов дойде при протестиращите, но беше силно освиркан. Недоволните поискаха и оставката му. Димов заяви, че трябва да се разделят емоциите от закона. Той каза, че е получил уверение от БАБХ, че условията в пазарджишкия зоопарк, където ще живеят Терез и Масуд, са добри.Стана ясно, че премиерът Бойко Борисов е провел среща с фондация \"Четири лапи\", на която не е присъствал екоминистърът. Борисов е обещал да реши лично казуса с двете лъвчета.По-късно протестът прерасна в митинг, който се отправи към МОСВ.", "date": "2018.01.30", "title": "Мощни освирквания срещу Нено Димов на протеста за лъвчетата Терез и Масуд (видео)"}
{"url": "https://offnews.bg/temida/tcvetan-vasilev-e-bil-prizovan-v-belgrad-po-deloto-za-ktb-673864.html", "text": "Властите в Сърбия са връчили призовка и 11-те хиляди страници обвинителен акт на бившия шеф на КТБ Цветан Василев.Новината съобщава за \"24 часа\" шефът на спецпрокуратурата Иван Гешев. Той се позовава на данни от мрежата за съдебно сътрудничество \"Евроджъст\".Стартът на мегаделото за източването на КТБ бе отложен на два пъти, като една от причините за това бе неуспехът на държавното обвинение да призове Цветан Василев, който се намира в сръбската столица. Досега властите в Сърбия не съдействаха на българските за призоваването му. Следващото заседание по делото е насрочено за 14 февруари.\"Има индикации, че сръбските власти са запознали с книжата на съда Цветан Василев, което би отстранило една от съществените пречки за даване ход на делото в разпоредително заседание. Към този момент нямам категорични доказателство за това, но прокуратурата разполага с подобна информация от каналите на мрежата за съдебно сътрудничество Евроджъст\", казва Иван Гешев.До момента самият Василев не е коментирал тази информация.", "date": "2018.01.30", "title": "Цветан Василев е бил призован в Белград по делото за КТБ"}
{"url": "https://offnews.bg/knigi/kak-napalniha-belene-s-hora-koito-ne-plakaha-za-dimitrov-673845.html", "text": "През дългото си съществуване концлагерът \"Белене\" обслужва всички репресивни кампании, включително извършените преди неговото създаване. Организиран през юни 1949 г., той приема от останалите концлагери най-авторитетните, \"непоправимите\" представители на категориите, репресирани в тези от етапите на съветизацията, които са вече завършили: разграждането на държавните структури на Царство България, смазването на българския национализъм и на антисталинския ляв радикализъм, ликвидирането на партийната политическа система, национализацията и идеологизирането на образованието.Превърнатият в концлагер остров бързо се заселва от бивши офицери и полицаи, предвоенни държавници и политически дейци, членове на младежките националистически организации и на ВМРО, анархисти и троцкисти, уволнени съдии, прокурори, чиновници, университетски преподаватели, изключени студенти, индустриалци и едри търговци, водачите и най-активните дейци на Земеделския съюз, Демократическата, Радикалдемократическата и Социалдемократическата партия, голям брой духовници.През 1949 г. броят на концлагеристите в България почти се утроява. Същинското масово въдворяване през тази година е при две акции, в които по обяснението на министъра на вътрешните работи Руси Христозов пред министър-председателя Васил Коларов са въдворени над 4000 души. В обясненията си министърът подчертава \"неоценимата помощ, оказана от съветските другари - съветници, които вземат активно участие в разработването и провеждането на всички наши оперативни мероприятия\".  Първата от тези две акции е във връзка с изборите за народни съвети на 15 май 1949 г. Седмица по рано е издадена министерска заповед за незабавното изпращане в ТВО на вражески елементи преди изборите. В акцията са задържани и въдворени хора без активна вражеска дейност, но набелязани като вражески елементи заради произхода, биографията или несъгласието им със съветизацията. Лагерният жаргон нарича въдворените в тази акция \"изборджии\".Втората голяма акция на масови арести в цялата страна е след смъртта на Георги Димитров на 2 юли 1949 г. Арестувани и въдворени са и хиляди хора, които до този момент не са били в полезрението на ДС. Зад строгия официален траур и задължителната скръб смъртта на комунистическия вожд е предизвикала тайно ликуване. Много хора са задържани, само защото са носили светли дрехи, други - защото празнували свои празници, без да знаят за смъртта на Димитров, били въдворени сватбарите от цяла една сватба, на която се викало \"Хаирлия да е!\". Невинни поздрави и усмивки станали повод за изпращане в концлагер. Д-р Москов предава разказите на някои от въдворените: един извикал на колегите си много жизнерадостно \"здравейте!\", някой си тананикал, двама си приказвали със засмени лица, други се черпели за \"Бог да прости\". Известният кардиолог д-р Христо Ив. Пастухов поздравил позната и се усмихнал - \"Значи, радваш се\", казали му в участъка и без други подробности го натоварили в камионетката.Дори външният вид на тези нови въдворени, наречени в лагерния жаргон \"гробарите\" или \"неплакалите\", ги отличава от дотогавашните лагеристи. Стефан Власков си спомня, че в лагера изведнъж се изсипала огромна група хора, облечени с цивилни дрехи. Лицата им били уплашени, но не изпити като на хора, които дълго са били в следствието на ДС. Атанас Москов също описва пристигането на \"неплакалите\" същата нощ, когато бил вдигнат за преместване в \"Белене\". В концлагерът \"Богданов дол\" пристигнали камиони, автобуси, джипове, които докарали неколкостотин задържани: жени по престилки, с рокли или шлифери, невчесани, някои боси, мъже с работни комбинезони, попски раса, костюми. Като че ли жените били грабнати от кухнята, а мъжете - от улицата и работните им места. ", "date": "2018.01.30", "title": "Как напълниха Белене с хора, които не плакаха за Димитров"}
{"url": "https://offnews.bg/sviat/ruski-istorik-vadi-ot-anonimnost-zhertvite-na-stalin-673860.html", "text": "Благодарение на него 50 000 жертви вече не са анонимни. От 30 години историкът Анатолий Разумов упорито работи да направи публично достояние имената на онези, които са били екзекутирани в Ленинград, днешен Санкт Петербург, по време на сталинските чистки.\"Не открих логика, това беше нечовешко и необяснимо\", разказва историкът пред АФП, цитирана от БТА, след години къртовски труд - задача, по която днес работи на фона \"на безразличие\" към темата.Възкресяването на историческата памет в Русия продължава да върви трудно и днес, повече от 80 години след кулминацията на сталинския терор, при който милиони хора са били екзекутирани, изпратени в Гулаг, депортирани на места с непоносими условия за живот или са умрели от глад.Руските власти, начело с Владимир Путин, се опитват да омаловажат най-мрачните страници от миналото в името на националното единство.В 13-те тома на \"Ленинградския мартиролог\", съставени от 1987 г. насам под ръководството на Разумов, откриваме имена, дати на раждане и смърт, информация за занятието и адреси на хората, изчезнали един ден ненадейно в Ленинград, сякаш никога не ги е имало. В най-добрия случай техните близки научавали, че са \"осъдени без право на кореспонденция\", без всъщност да узнаят какво наистина се е случило с тях.\"Започнах проучванията си през 1987 г., в епохата на перестройката, веднага щом това стана възможно\", разказа пред АФП Анатолий Разумов.Син на съветски военен, чието семейство не е пострадало от репресиите, Анатолий Разумов искал да отдаде последна почит на тези мъже и жени - работници, инженери, шивачи или касиери, оклеветени и екзекутирани по време на Големия терор.Кабинетът на този 62-годишен синеок мъж се намира в самия център на старата имперска столица, в огромното здание на националната библиотека. Той е пълен с шкафове с книги и стотици папки, открити от Разумов (главно в архивите на сталинската политическа полиция НКВД) или изпратени му от близки на жертвите.Разумов показва едно от досиетата: протоколи от разпити и съдебно решение за Нина Дубровская, 28-годишна студентка от полски произход. Тя е обвинена, че е полска шпионка, е на 11 декември 1937 г. е екзекутирана.Наказателна машина\"Периодът, наричан Големия терор, трае година и половина, до есента на 1938 г. Екзекуциите били масови - убивали всяка нощ. Без съд. Обвиняемите се явявали пред \"двойка\" или \"тройка\" - един или двама представители на НКВД и прокурор, които произнасяли присъдата. Това било същинска машина за налагане на наказания\", разказва Разумов.Според историка Сталин и приближените му разработили \"план за ликвидация\", довел само в този кратък период до смъртта на 40 000 души в Ленинград.Разумов обяснява, че не е получил особена подкрепа от страна на руската държава и говори за \"безразличието\" към сталинските чистки. Тъкмо напротив, работата му била редовно спъвана от враждебността на руските власти.Анатолий Разумов се връща от Петрозаводск (в Карелия), където отишъл да подкрепи колегата си историк Юрий Дмитриев - член на неправителствената организация \"Мемориал\", също известен с изследванията си за изчезналите по време на Големия терор.Юрий Дмитриев, който трябва да бъде освободен в края на януари, но ще остане под съдебен контрол, е прекарал една година в затвора по обвинения в педофилия с цел да се попречи на работата му. \"Мемориал\" осъди тези обвинения като фалшиви.Сталинските чистки в действителност се споменават много рядко от руската държава и много от близките на жертвите продължават да не знаят къде са погребани роднините им или какви обвинения са довели до арестуването им.\"Струва ми се, че работя за тези, които след време ще искат да разберат\", казва Разумов и предупреждава: Правя го и ще продължа да го върша въпреки всичко\".", "date": "2018.01.30", "title": "Руски историк вади от анонимност жертвите на Сталин"}
{"url": "https://offnews.bg/drugi/aleksandar-vezenkov-otsviri-natcionalnia-673861.html", "text": "Александър Везенков няма да играе за националния отбор в предстоящите мачове от световните квалификации в края на февруари. 206-сантиметровото крило ще се съсредоточи върху представянето си в \"Барселона\", съобщава сайтът bball.bg.България ще домакинства без Везенков на 23 февруари срещу Чехия в зала \"Универсиада\", а два дни по-късно ще гостува отново без единствения наш баскетболист избиран в драфта на НБА и в тежкото изпитание, което предстои на \"лъвовете\" във Финландия.Везенков вероятно ще получи възможност да се завърне в националния през лятото, когато предстоят нови предизвикателства пред избраниците на селекционера Любомир Минчев, с уговорката, че той запази поста си, което май не е много сигурно. На 29 юни приемаме Исландия, а на 2 юли гостуваме на чехите.До момента в световните квалификации България отстъпи пред Финландия с 80:82 в Ботевград, след което измъкна труден успех срещу исландците със 77:74.В състава на \"лъвовете\" се очаква да бъде натурализирания американец Дий Бост.", "date": "2018.01.30", "title": "Александър Везенков отсвири националния"}
{"url": "https://offnews.bg/obshtestvo/molia-sprete-da-podavate-uvedomlenia-za-lipsa-na-promiana-v-usloviata-673850.html", "text": "Все още има работодатели, които подават уведомления за липса на промяна в условията на труд, подлежащи на деклариране, въпреки че този ангажимент отпадна за тях от 1 януари 2018 година. Затова изпълнителна агенция \"Главна инспекция по труда\" днес разпространи съобщение до медиите, с което да напомни новите правила на работодателите.Не се подават уведомления за неподаване на годишна декларация по член 15 от Закона за здравословни и безопасни условия на труд, когато няма промени в подлежащите на деклариране обстоятелства, пишат от ГИТ.Чл. 15 гласи: \"Лицата по чл. 14, ал. 1 (юридическите и физическите лица, които наемат работещи или ползват работещи, предоставени им от предприятие за временна работа, както и лицата, които за своя сметка работят сами или в съдружие с други) с изключение на тези, които за своя сметка работят сами, подават годишна декларация в териториалната дирекция \"Инспекция по труда\" по адреса на регистрация на предприятието в срок до 30 април на следващата година\".Изменение, обнародвано на 5 декември 2017 г., в бр. 97 на Държавен вестник, гласи: \"Когато няма промяна в обстоятелствата, подлежащи на деклариране, не се подава годишна декларация\".Отпадането на това задължение бе част от изпълнението на програмата на правителството за намаляване на административната тежест за бизнеса и гражданите, напомня ГИТ.От началото на годината е заличена и административната услуга на ИА ГИТ за подаване на уведомленията, поради което подадените такива от началото на годината ще бъдат приемани само за сведение.Остава задължението да бъдат подавани декларации от новосъздадени предприятия, както и от предприятия, при които към 31 декември на предходната година има промяна в обстоятелствата, подлежащи на деклариране. Декларациите се подават в териториалната дирекция \"Инспекция по труда\" по адреса на регистрация на предприятието до 30 април.На сайта на Изпълнителна агенция „Главна инспекция по труда“, в рубриката „Административно обслужване“ са публикувани подробни указания относно попълването и подаването на декларацията, включително и по електронен път. За улеснение на потребителите е публикувано и видео за конфигуриране на Java за работа в портала за електронни административни услуги на ИА ГИТ.", "date": "2018.01.30", "title": "Моля, спрете да подавате уведомления за липса на промяна в условията на труд, зове ГИТ рабодотателите"}
{"url": "https://offnews.bg/politika/borisov-v-davos-na-bair-10-lifta-broia-broia-broia-a-tuk-pr-673851.html", "text": "С куп цветисти цитати блесна премиерът Бойко Борисов на срещата на бизнеса с правителството, организирана от вестник \"Капитал\". Според него обществото ни харчи излишна енергия в казуси като този с разградските лъвчета или строителството на втори лифт на Банско, за които решенията са очевидни или регламентирани.Борисов отбеляза и че протестите струват пари на държавата, тъй като трябвало да се плаща извънреден труд на полицаите с пари на данъкоплатците.Според премиера мястото на лъвчетата Терез и Масуд, които едва не загинаха в разградския зоопарк, е в Холандия, защото там те могат да бъдат приучени към бъдещ живот на свобода в Африка.Борисов коментира и протестите в защита на Пирин.Борисов подчерта, че разрешението на правителството е дадено само за строителство на водохващания за питейна вода и повтори думите си, че нито една керемида повече нямало да се допусне. А ако има повече - излизаме на протест и ние\", каза той.", "date": "2018.01.30", "title": "Борисов: В Давос на баир 10 лифта... Броя, броя, броя... А тук - протест, протест, протест"}
{"url": "https://offnews.bg/zimni/bnt-shte-izlachi-samo-naj-interesnoto-ot-olimpiadata-673843.html", "text": "Зрителите на БНТ ще могат да наблюдават на живо най-интересните моменти от Олимпийските игри в южнокорейския град Пьончанг, които ще се проведат от 9 до 25 февруари, похвалиха се от \"Сан Стефано\". Националната телевизия ще излъчи 110 часа от ПьонгЧанг 2018, което е около една девета от планираните от това, което ще покаже Евроспорт на зрителите си.\"Съгласно подписания договор с „Дискавъри Комюникейшънс“, обществената телевизия придобива правата за директно излъчване на 110 часа програма от зимните олимпийски игри през 2018 г. и 250 часа от състезанията в рамките на лятната Олимпиада през 2020 г. в Токио\", заяви генералният директор на БНТ Константин Каменаров и допълни, че въпреки сложните преговори с американската компания, която миналата година спечели търга за разпространение на състезанията до 2024 г., БНТ продължава традицията от 70-те години на миналия век да предава пряко Олимпийските игри.\"Прекрасно е, че това споразумение ще гарантира на спортните фенове в България възможността да проследят интересните олимпийски моменти по най-добрия начин за тях. Богатият опит на БНТ в отразяването на Олимпийските игри, заедно с иновативния подход на „Дискавъри“ и целогодишното проследяване на олимпийските спортове от „Евроспорт“, ще ни позволи да пренесем чрез телевизионните екрани всеки миг от Олимпиадата до хората.Гордеем се, че можем да споделим вдъхновяващите истории на българските спортисти и техния път към осъществяване на мечтите“, каза Виктория Дейвис, генерален мениджър на „Дискавъри Нетуъркс“ за Централна и Източна Европа, Североизточна Европа, Турция и Средиземноморието.Досега БНТ придобиваше права за излъчване на Олимпийските игри в качеството си на член на Европейския съюз за радио и телевизия (EBU). След като „Дискавъри“ спечели правата за излъчване, компанията проведе поредица от преговори с обществени телевизионни оператори в Европа за сублицензиране, за да отговори на изискванията на МОК да бъдат осигурени минимум 100 часа безплатно излъчване на зимните олимпийски игри и 200 часа от лятната Олимпиада.20 състезатели ще представят страната ни в 6 олимпийски дисциплини на предстоящата зимна олимпиада в Пьончанг. Знаменосец на българския отбор ще бъде именитият ни сноубордист Радослав Янков. БНТ ще излъчи официалната церемония по откриването на Олимпийските игри.Очаква се в спектакъла да вземат участие 2000 изпълнители, а организаторите залагат на високите технологии. БНТ ще направи зрителите си съпричастни и на заключителното събитие на Олимпиадата в Корея, както и на стартовете на българските спортисти и най-атрактивните дисциплини от програмата на състезанията. ", "date": "2018.01.30", "title": "БНТ ще излъчи само най-интересното от олимпиадата"}
{"url": "https://offnews.bg/tehnologii/zashtitata-na-lichnite-danni-v-internet-kakvo-se-promenia-po-vreme-na-673160.html", "text": "Най-голямата реформа на ЕС в областта на личните данни влиза в сила през месец май 2018 г., точно по време на българското председателство.Какво ще донесе промяната за потребителите и компаниите и как ще се отрази тя на употребата на световни онлайн платформи като Google, Facebook, Twitter и др.? Ще могат ли потребителите най-накрая да получат т.нар. \"право да бъдат забравени\" от големите търсачки?Български и световни експерти по защита на личните данни обсъдиха новите практики в тази сфера на . Те предложиха конкретни решения за успешно адаптиране към голямата промяна - новият европейски регламент за защита на личните данни (GDPR). Официално той влиза в сила на 25 май и след тази дата ще стане част от правилата, които ще бъдат задължителни за всички предприятия, работещи с лични данни.Регламентът ще наложи значителна промяна в начина на обработка на въпросните данни, а това изисква добри познания за промените, които ще бъдат въведени съвсем скоро. Кои са големите промениРегламентът обхваща и компании, които не са регистрирани и разположени на територията на ЕС, но боравят с лични данни на граждани на съюза. Така значително се разширява териториалният обхват на търсената защита. С новите правила ще трябва да се съобразяват и компании, предлагащи стоки и услуги на европейските граждани без значение дали за тях се заплаща. А бизнесите, които обработват лични данни на европейци и не се намират на територията на ЕС, ще трябва да назначат свой представител в ЕС.За нарушения на регламента организациите могат да бъдат глобени с до 4% от годишния си оборот в световен мащаб или до 20 милиона евро (избира се по-високата сума). Максималните глоби се предвиждат за сериозни нарушения, като например разпореждане с данни на потребители без тяхно съгласие. Важно е да се знае, че правилата са както за администраторите на лични данни, така и за доставчиците. Което означава, че т.нар. облачни услуги също попадат в обхвата на регламента.Потребителите ще бъдат питани кратко и ясно дали дават съгласието си да бъдат съхранявани техни лични данни. Това ще става в кратка форма на достъпен език, без дълги текстове със ситен шрифт и трудно разбираеми юридически термини. Начинът за оттегляне на това съгласие също трябва да е лесен.То за пръв път се въвежда на общоевропейско ниво и дава право на субектите да изискат техни данни да бъдат заличени и да не бъдат разпространявани повече. Това е допустимо в случаи, когато данните вече не съответстват на първоначалната цел, с която са били споделени, или когато потребителят оттегли даденото си съгласие. Разглеждайки такива молби, администраторите на лични данни ще трябва да преценят интереса на заявителя спрямо обществения интерес.Компаниите администратори на лични данни и доставчиците ще трябва да назначат служител по защитата на личните данни, ако дейността им включва регулярна и системна работа с лични данни на потребители в голям мащаб.Ако се установи такова и е налице риск за правата и свободите потребителя, той трябва да бъде уведомен от администраторите на лични данни или доставчиците в рамките на 72 часа за изтеклата информация.", "date": "2018.01.30", "title": "Защитата на личните данни в интернет: какво се променя по време на БГ председателството"}
{"url": "https://offnews.bg/ikonomika/nikolaj-nankov-shte-sme-bezkompromisni-pri-stroitelnia-kontrol-673828.html", "text": "Завишаваме контрола върху законосъобразността на строителството, обяви министърът на регионалното развитие и благоустройството Николай Нанков. Той обяви, че през 2017 г. ДНСК е извършила 6565 проверки в цялата страна на фирми, извършващи строителен надзор.По време на инспекциите са били съставени 65 акта за административни нарушения и са издадени 87 наказателни постановления.", "date": "2018.01.30", "title": "Николай Нанков: Ще сме безкомпромисни при строителния контрол"}
{"url": "https://offnews.bg/obshtestvo/bez-voda-shte-badat-v-chasti-ot-sedem-rajona-na-stolitcata-673812.html", "text": "\"Софийска вода\" временно ще прекъсне водоснабдяването в части от столицата днес, съобщиха от дружеството. Във връзка с подмяна на сградно водопроводно отклонение на ул. „Деян Белишки“, жк. „Гоце Делчев“, се налага спиране на водоподаването от 10:00 до 16:00 часа на ул. „Деян Белишки“ от бул. „Тодор Каблешков“ до ул. „Силиврия“,  ул. „Силиврия“ от ул. „Деян Белишки“ до ул. „Славовица“.Заради изграждане на сградно водопроводно отклонение на ул. „Овче поле“, Център, се налага спиране на водоподаването от 10:00 до 18:00 часа на ул. „Овче поле“ от бул. „Тодор Александров“ до бул. „Александър Стамболийски“. Монтаж на спирателен кран на ул. „Нарцис“, с. Лозен, налага спиране на водоподаването от 9:00 до 17:00 часа на ул. „Съединение“, ул. „Кирил и Методий“, ул. „Ралица“, ул. „Ален мак“, ул. „Мусала“, ул. „Мургаш“, ул. „Нарцис“, ул. „Хризантема“, ул. „Латинка“, ул. „Незабравка“.  Изпълнение на инвестиционен проект за реконструкция на уличен водопровод на ул. „Борова гора“ с. Кокаляне, налага спиране на водоподаването от 9:00 до 21:00 часа на ул. Борова гора, ул. Батийница, ул. Люляк от ул. Падинето до ул. Батийница,  ул. Явор, ул. Латинка, ул. Теменуга от ул. Батийница до ул. Борова гора, ул. Калина № 15.След възстановяване на водоснабдяването е възможно временно повишаване мътността на водата. След реализацията на този инвестиционен проект клиентите на „Софийска вода” живеещи в района ще почувстват значително подобреното качество на предоставяните услуги.Инвестиционен проект за реконструкция на уличен водопровод и изграждане на битова канализация на ул. „Стара планина“, с. Войнеговци, се налага спиране на водоподаването от 9:00 до 21:00 часа по ул. “Стара планина“ от ул. „Вършец“ до последната спирка на „Масов градски транспорт“. След възстановяване на водоснабдяването е възможно временно повишаване мътността на водата. След реализацията на тези инвестиционни проекти клиентите на „Софийска вода” живеещи в района ще почувстват значително подобреното качество на предоставяните услуги.Реконструкция на уличен водопровод на ул. „Княз Борис I“ , гр. Банкя , се налага спиране на водоподаването от 09:30 до 20:00 часа на ул. „Патриарх Евтимий“ от ул. „Трапезица“ до ул. „Княз Борис I“, ул. „Княз Борис I“ от ул. „Антим I“ до ул. „Трапезица“. ", "date": "2018.01.30", "title": "Без вода ще бъдат в части от седем района на столицата"}
{"url": "https://offnews.bg/razsledvane/shte-se-otkazhe-li-darzhavata-ot-kontrola-si-varhu-mediite-673826.html", "text": "Министерствата продължават да разпределят огромен финансов ресурс от европейските програми за медии. Само за първите осем месеца на 2017 г. електронните медии са получили 6.6 милиона лева. За първи път обаче Министерският съвет прие правила за изразходването на тези пари. Дали държавата ще се лиши от възможността да подчинява медии чрез този финансов ресурс?Две емблематични реплики на вицепремиера Валери Симеонов от октомври 2017 г. по адрес на двете най-гледани телевизии в България са красноречиво доказателство за порочните мисли на политическата класа към медиите и медийната свобода.Поводът за реакцията на Симеонов е негово участие в сутрешния блок на Нова тв – „Здравей, България“ с водещ Виктор Николаев, след което се разразява медиен скандал. Колеги на Николаев не остават безразлични към заплахите в ефир, които Николаев получава заради зададени въпроси. Последователно бившият депутат от ГЕРБ Антон Тодоров и вицепремиерът Валери Симеонов правят явни намеци за работата на водещия, като му намекват за празния стол на колежката му Анна Цолова, която вече не води с него, и го предупреждават, че и неговият може да се опразни. Симеонов дори му обръща внимание, че някой може да му организира „Викторгейт“. Заради репликите на Антон Тодоров парламентът гласува оставката му. С Валери Симеонов нещата се развиват по-различно.След тази случка и при острата реакция на повечето водещи медии, които предупреждават, че властта не може да заплашва медиите, защото законът защитава правото на изразяване, Симеонов първо иска извинение от Нова тв (и още няколко медии – bTV, БНР и БНТ), а после през сайта на Министерски съвет заплашва и че ще поиска да се спрат парите от еврофондовете за медията. Така той потвърждава сериозните подозрения, че средствата от еврофондовете се използват за натиск от страна на държавата. Това бе отбелязано и в доклада за свободата на словото на „Репортери без граници“ за 2017 г., а в изготвяната от организацията класация България е на 109 място от 180 държави. За сравнение – през 2006 г. страната ни заемаше 35-а позиция.ЗА КАКВО СТАВА ДУМАГодини наред държавата плаща милиони на медиите, за да рекламират постиженията ѝ по европейските фондове. Смисълът от тези инвестиции е спорен и те по-скоро се превръщат в скрито държавно субсидиране на медиите. Това е и основната причина през 2016 г. да се приемат правила за раздаването им – от тях се очакваше поне в някаква степен да гарантират, че правителството не си купува безкритичност с парите на европейските данъкоплатци. След думите на Валери Симеонов става ясно, че се случва точно това.6.6 млн. лв. е общата сумата, която в рамките само на осем месеца (от 1 януари до 31 август 2017 г.) е платила държавата на 25 регионални и национални радио- и телевизионни групи (виж таблицата). Това показват последните данни от публикуваните справки за изпълнение на комуникационните планове по европейски оперативни програми. Тези пари са за закупуване на програмно време в телевизии и радиостанции. Най-големи суми са получили двете частни национални телевизии - bTV и Нова, и обществената БНТ.Ако към тези 6.6 млн. лв. добавим допълнителните услуги като изработка на рекламни материали и логистика по събития, проследим справката за отпуснати средства към медии до първи януари 2018 г., сумата със сигурност ще набъбне още и ще надхвърли 12 млн. лв. (в нея влизат всички плащания през периода, като някои от тях са по договори със стари дати). Отчетите на комуникационните стратегии по оперативните програми все още не отчитат печатните медии и електронните сайтове, защото тях законът ги задължава да участват в конкурс, за да получат финансиране от държавата. Въпреки че от година и за тях има правила и условия, на които да отговарят, за да получат пари от европейските програми.Пикът на държавното финансиране на медии е през 2013 г., когато 32 млн. лв. европейски средства са раздадени за реклама на еврофондовете. От март 2015 до януари 2016 г. сумата е три пъти по-малка – 11.4 млн. лв. Справката към октомври 2017 г. показа 6.6 млн. лв. от януари до август 2017 г.КЪДЕ Е ПРОБЛЕМЪТ?Проблемите с европейските пари за медии са два. Първият е, че част от тях се дават на база директно догваряне с телевизии и радиа, без търг. По-големият е, че средствата се дават без ясни цели и вместо ефективност от тях се търси политически и бизнес комфорт.Така в края на юни 2016 г. правителството се заема с проблемите и публикува на сайта си нови правила за разпределяне на европейските средства. Това е първи опит на държавата да въведе методология и правила при разпределяне на парите. До регламента се стига близо три месеца след като вицепремиерът Томислав Дончев обявява, че налага мораториум върху договорите за купуване на ефирно време в телевизии и радиостанции заради протестите на част от печатните медии.Прякото договаряне с електронни медии, което позволява на министерства и други ведомства да купуват директно програмно време, е практика през целия първи програмен период 2007-2013 г. и е включено и в новия Закон за обществените поръчки. То се базира на логиката, че това са най-популярните и достъпни медии и ако целта е популяризиране на европрограмите, е важно в тях да се излъчват предавания и реклами, финансирани с европари. Държавата не го премахва, но вкарва лимит на прякото договаряне. В текста се казва, че максималният праг на средствата за директно купуване на програмно време в телевизия и радио ще е до 30% от наличния на годишна база ресурс за информираност и публичност на програмата. Въвежда се и спазване на съотношението национални спрямо регионални електронни медии в рамките на тези 30%, като от тях 80% ще са за националните, а 20% за регионалните. От справката за осемте месеца на 2017 г. (януари – август) се вижда, че държавата е спазила баланса европейски средства да отиват както в национални, така и в достатъчно регионални медии.Освен таван на финансирането правилата за пръв път въвеждат и измерване на ефективността му. Планирането и остойностяването на медийни кампании в канали, които попадат в обхвата на системата, мереща зрителската аудитория, трябва да са обвързани с ясни механизми за измерване ефективността им. Такива ще са сборът на рейтингите на кампанията в целевата аудитория, цена за пункт на рейтинга и т.н. – все индекси, които се изчисляват на базата на данни на пийпълметричната агенция. Както е добре известно, през последните две години тв пазарът работи в условията на две агенции. Нова тв и групата от 16 канала, които представлява, работят с Nielsen Admosphere, а bTV и БНТ използват данните на ГАРБ. Държавата също ще е принудена да работи с данните на двете пийпълметрични агенции, тъй като пазарът засега не се е спрял на една от тях. Поради този факт е много спорно дали големината на отпуснатите средства по проекти е пропорционална на рейтинга на радио и тв каналите. Дисбалансите ясно се виждат в справките в таблиците.ПРЕГЛЕД НА ПЕЧАТАИстинската революция, въведена от правилата, приети през 2016 г., обаче е методиката за планиране и остойностяване на медийни кампании в печатни и онлайн медии. Това е съвсем нов момент в маниера на работа с тези медии. Казано накратко, ако досега парите за електронни медии можеха лесно да се проследят, всички останали нямаше как. Те минаваха предимно през консорциуми заедно с медиа или PR агенции и така и не ставаше ясно какви средства и до коя медиа стигат. От една страна, следите се губеха и нямаше как да има публичен регистър за тези средства, от друга – често печатните издания бяха недоволни, че по-голям процент от договорените пари остават в агенциите посредници.Отсега нататък при провеждането на процедура по ЗОП за кампании в печатни медии от изпълнителя на услугата ще се изисква да включи в офертата си договор или писмо за намерение с всяка конкретна медия за изпълнение на конкретна поръчка, като в нея изданието се ангажира с брой публикации, страници, приложение или вложки за съответната програма. Предварително ще се съгласува и съдържанието на публикациите.НАДПРЕВАРА ПО НАДЛЪГВАНЕЛюбопитен момент е, че от печатните медии вече се изисква да предоставят данни за средногодишен тираж. Тъй като в България вече не съществува независим преброител (след затварянето на одит бюрото по тиражите), тези данни няма да има как да бъдат проверени, което значи, че подобна система ще бъде надпреварване по надлъгване. При планирането на кампании в онлайн издания пък следва да се спазва разпределение на ресурса спрямо обективни системи за измерване на посещаемостта – Gemius, Alexа и др. От изпълнителя на поръчката ще се изисква да предостави данни за посещаемостта на съответните медии, записани в медия плана. Според представители на рекламните агенции именно поради факта, че пазарът не работи с единна база данни и метрика, отчитащи тиражи и рейтинг, има проблем при отчитане ефективността на кампании.И ВСЕ ПАК – ДОБРО НАЧАЛОНаличието на правила се възприема като добро начало. Спазването на правилата обаче е съвсем друга игра, в която българските институции са доста изобретателни. Разпределените от януари до август 6.6 млн. лв. очевидно са по новите правила. Остава в определен момент държавата да публикува отчет за даденото на печатни и онлайн медии. За да бъде процесът напълно прозрачен.Прозрачността за това какво включват различните оперативни програми и кои сектори подпомагат през медиите, е нещо хубаво. Това е заложено и като изискване от Европейската комисия. Проблемът е, че парите досега се раздаваха напълно произволно и без правила – според избора на съответното министерство и неговия министър. Основната дупка е в Закона за обществените поръчки, който не залага критерии за прозрачен процес. Купуването на радио- и телевизионно време става директно – медията получава пари от оперативните програми срещу пакет добро отразяване. При това често не само на европейските проекти, но и на цялата дейност на министерството, и то за дълго време. Ситуацията с печатните медии също не е много по-добра – те участват привидно в конкурси, които обаче са трудно проследяеми и опасността за влияние на политиците над журналистите също е напълно реална.Макар и с въведени правила процесът за разпределение на европейски средства в медиите остава почти непрозрачен и заложник на убеждението, че през тях властта си купува влияние, особено след репликата на вицепремиера Валери Симеонов.В първата половина на 2018 г. България ще председателства Съвета на ЕС. Това наложи правителството да отдели средства за комуникация на процеса през медии. Още докато парите бяха част от проектобюджет, се появиха съмнения, че те ще се превърнат в нов инструмент за влияние над медиите. Времето е пред нас.Б. ред. - ", "date": "2018.01.30", "title": "Ще се откаже ли държавата от контрола си върху медиите?"}
{"url": "https://offnews.bg/drugi/ruskiat-informator-na-uada-putin-znaeshe-vsichko-za-dopinga-673858.html", "text": "Бившият ръководител на московската антидопингова лаборатория и информатор на УАДА по безпрецедентния скандал с руските спортисти по време на олимпийските игри в Сочи през 2014 година Григорий Родченков намеси и името на президента на страната Владимир Путин.През декември м.г. от МОК обявиха, че няма доказателства за евентуална санкция на Путин за подмяната на допинг проби, но Родченко няма съмнения, че всичко е ставало със заповед от най-високо място.\"Виталий Мутко (б.р. вицепремиер и бивш министър на спорта) ми е казвал, че Путин знае много детайли, включително и моето име. На практика е знаел всичко. Аз се отчитах за дейноста си през Юрий Нагорни, той на Мутко, а Мутко през Путин. Президентът искаше да знае всичко, просто такъв му е подходът. \"Кажете какъв проблем имате и ще направим всичко за решението му\". Путин не може да отрече това\", казва Родченков в последното си интервю.Според него скандалът не е променил отношението към употребата на допинг в Русия.\"Манталитетът си остана същия. Манталитет на лъжи, мамене на системата и отрицание. Сега върви някаква пропаганда, че руските спортисти са най-чистите в света. Всички чиновници, които бяха въвлечение в този процес на лъжи, си останаха на местата, спортистите също не са наказани. Спортистите си мълчат, защото ще се простят с хубавия живот. Ще трябва да връщат медалите, колите, апартаментите, които държавата им е дала. Русия си е допингова страна\", казва още бившият шеф на лабораторията в Москва.Той споделя също, че не се срамува от действията си.\"Не ме е срам. Казвам истината. Оказа се, че тези събития от спорта повлияха на политиката и историята. Успехът в Сочи направи Путин по-агресивен. Русия е страна без морал и срам. За съжаление и аз съм руснак\", завършва Родченков в разговора с немския журналист Хайо Зепелт, който направи първия пробив в разкриването на допинг аферите в Русия още през 2014 година.", "date": "2018.01.30", "title": "Руският информатор на УАДА: Путин знаеше всичко за допинга"}
{"url": "https://offnews.bg/obshtestvo/signal-98-narushenia-za-mesetc-pri-priem-v-detska-gradina-zvanche-673830.html", "text": "Сигнал с 98 нарушения при приема на деца в Детска градина \"Звънче\" в столичния район Триадица са внесли до директора на Образование в Столична община Мария Минчева от Националния инициативен комитет за качествена и иновативна образователна система. Според Комитета нарушенията са извършени от директора на детското заведение само за месец - от 29 декември до вчера. ИСОДЗ показва, че към дата 26.01.2018 г. от общо 372 деца в градината Директорът е приел по общ ред през системата 170 деца, а 212 деца са приети по “Втория начин” чрез протокол от ЛКК, ТЕЛК или работна група.Желаем да бъде проверено дали има документи за всяко едно дете за хронично заболяване или Специални образователни потребности, пише в сигнала. Сред примерите, които посочват от Комитета, е дете с инициали Ю.Я.(детето е само с две имена - име и фамилия), което посещава Яслената група в градината още преди декември 2017-та, но въпреки това участва в класирането на 16.12.2017 г. и не е класирано. Трябва да се направи и проверка как и с какви документи е прието въпросното дете, за да посещава яслената група още преди класирането. В сигнала се посочва още, директорът е допуснал свръхприем на деца в яслената група, нарушавайки чл.60 от ЗПУО, като броят на децата в групата е над регламентирания.Kъм края на ноември 2017 г. в яслената група директорът вече е приел над 42-43 деца, а според решение за предоставяне на информация №СОА18 - РИ09 - 16 /25.01.2018 г. на доц. д-р Тодор Чобанов в яслената група разполагат с 39 легла. В Първа В група директорът е приел над 10 деца с хронични заболявания, с което нарушава Наредбата за прием на деца в общинските детски градини на територията на Столична община, чл. 7, ал. 5. Не са осигурени сигурени 4 кв.м. на всяко дете в занималнята и спалното помещение, посочват още от Комитета.  Те настояват за коректна проверка от Столична община, на която да присъства и техен представител като граждански контрол.  Ако имаме съгласие за такова присъствие, то това би помогнало и на общината да докаже пред обществеността, че извършваните проверки са честни и коректни - нещо, в което по-голямата част от обществеността се съмнява, пишат още в сигнала от Национален инициативен комитет за качествена и иновативна образователна система. ", "date": "2018.01.30", "title": "Сигнал: 98 нарушения за месец при прием в детска градина Звънче"}
{"url": "https://offnews.bg/sviat/medvedev-i-shefovete-na-gazprom-i-lukojl-v-amerikanskia-spisak-putin-673854.html", "text": "Премиерът Дмитрий Медведев, шефът на \"Газпром\" Алексей Милер, шефът на \"Лукойл\" Вагит Алекперов и бизнесмени като Роман Абрамович и Алишер Усманов са в списъка на САЩ от хора, за които се смята, че са натрупали богатство или получили власт заради връзките си с президента Владимир Путин. Списъкът на американското финансово министерство включва 114 руски политици и 96 олигарси. \"Де факто всички са наречени врагове на САЩ\", заяви пред журналисти говорителят на Путин Дмитрий Песков. \"Ако прочетете текста, заглавието на документа, (ще видите, че) всичко това се прави според закона за противодействие срещу враговете на САЩ\", допълни той, цитиран от ТАСС и БТА. \"Не бива да се отдаваме на емоции, първо трябва внимателно да се ориентираме за какво става дума, а после вече да формулираме позиция по въпроса\", подчерта той.На среща с доверени лица Владимир Путин ще даде днес оценка на \"кремълския доклад\" на САЩ, обясни Песков.", "date": "2018.01.30", "title": "Медведев и шефовете на Газпром и Лукойл в американския списък 'Путин'"}
{"url": "https://offnews.bg/ikonomika/zdravnata-vnoska-za-bezrabotnite-veche-e-20-40-leva-673831.html", "text": "Хората, които сами внасят задължителните си здравни вноски и не са регистрирани като самоосигуряващи се по смисъла на Кодекса за социално осигуряване, от 1 януари дължат месечно по 20,40 лева. Със Закона за бюджета на Държавното обществено осигуряване за 2018 г. от 1 януари 2018 г. е определен нов размер на минималния осигурителен доход - 510 лв. Според Закона за здравното осигуряване, неосигурените на друго основание се осигуряват върху доход, не по-малък от половината от минималния месечен размер на осигурителния доход за самоосигуряващите се лица. Тоест за тях здравноосигурителната вноска се изчислява в размер на 8% върху 255 лв. От НАП напомнят, че срокът за внасяне на тези вноски е до 25-то число на месеца, следващ месеца, за който се отнасят. Здравната вноска за месец януари 2018 г. трябва да се внесе най-късно до 26 февруари, тъй като 25 февруари е почивен ден – неделя.Всички, за които възниква задължение сами да внасят здравноосигурителните си вноски, подават в НАП декларация Образец 7. Тя се подава в офиса на агенцията по постоянен адрес, в срок до 25-то число на месеца, следващ месеца, за който е възникнало задължението за внасяне на здравноосигурителните вноски. Тоест, ако от 1 януари 2018 г. трябва сами да внасяте здравноосигурителни вноски, то следва да подадете декларация Образец 7 до 26 февруари. Санкцията за неподаване на тази декларация е от 500 до 1000 лева. Здравноосигурителните права на гражданите, които се осигуряват за своя сметка, се прекъсват, ако не са внесени повече от три дължими месечни вноски за период от 36 месеца. Периодът се брои до началото на месеца, предхождащ месеца, в който лицето потърси медицинска помощ, платена от Националната здравноосигурителна каса.", "date": "2018.01.30", "title": "Здравната вноска за безработните вече е 20,40 лева"}
{"url": "https://offnews.bg/obshtestvo/vzaimni-obvinenia-sled-tragediata-s-ubitoto-ot-pitbul-dete-v-s-mokris-673832.html", "text": "Роднините на убитото от питбул дете и собствениците на кучето си размениха взаимни обвинения след трагедията, докато разследващите работят по случая.Задържани са бащата, лелята и чичото на тригодишния Тошко, който загина вчера в пазарджишкото село Мокрище. Детето излязло само на двора в къщата на леля си и след като не се появило около 15 минути, жената тръгнала да го търси на улицата. Тогава разбрала за трагедията.Питбулът е собственост на лелята и според нея то е било завързано и досега не е проявявало агресия, разказа в свой репортаж от селото bTV.Майката на детето работи в Германия и тази сутрин се е върнала.Mеждувременно братът на задържания собственик на кучето разказа, че детето често било оставяно без надзор и се разхождало само по улиците. \"Майката е в Германия, дядото е на работа, бабата къде е била?, попита мъжът.Кучето все още е в двора, вързано. Според Петко Митев, директор на ОД по безопасност на храните, не е опасно то да остане там. Трудно е да се каже какво е отключило агресия, предстои да се извършат следствени действия по отношение на неговата агресивност и ще се реши съдбата му, каза Митев пред bTV.", "date": "2018.01.30", "title": "Взаимни обвинения след трагедията с убитото от питбул дете в с. Мокрище"}
{"url": "https://offnews.bg/obshtestvo/gripna-epidemia-v-oshte-regioni-polovin-milion-veche-sa-bolni-673825.html", "text": "Още 5 региона обявяват грипна епидемия от днес. Това са Русе, Монтана и Кюстендил, както и общините – Сливен и Варна. Учениците са във ваканция. В област Хасково се удължава грипната ваканция в общините Хасково, Любимец, Симеоновград, Харманли и Стамболово. До 2 февруари включително се преустановяват учебните занятия и в община Димитровград. До тогава ще са в сила противоепидемичните мерки на територията на област Бургас. До второ нареждане на територията на двете области се преустановяват детските и женските консултации, свижданията в лечебните заведения за болнична помощ и провеждането на профилактични имунизации. Епидемията продължава и в София-град, Ямбол, София-област. Вирусът вече е повалил почти половин милион българи.На 5 и 6 февруари е междусрочната ваканция, а от 7 февруари започва вторият учебен срок.", "date": "2018.01.30", "title": "Грипна епидемия в още региони, половин милион вече са болни"}
{"url": "https://offnews.bg/politika/ninova-prisaediniavaneto-na-zapadnite-balkani-e-garantcia-za-sigurnos-673833.html", "text": "Председателят на НС на БСП Корнелия Нинова се срещна с министъра по европейските въпроси и главен преговарящ за присъединяване на Черна гора към ЕС Александър Пейович. През пролетта Корнелия Нинова стартита обиколка на страните от Западните Балкани, като част от подготовката на срещата на левите лидери и премиери от ЕС и Западните Балкани през май в София\"БСП винаги е подкрепяла последователно и с дълбоко убеждение задълбочаването на европейската перспектива и интеграция на страните от Западните Балкани. В политическата визия на БСП за развитието на Европа, европейското бъдеще и разширяването на Западните Балкани е изведено като основен приоритет\", това заяви Корнелия Нинова при срещата си с министъра по европейските въпроси и главен преговарящ за присъединяване на Черна гора към ЕС Александър Пейович. Тя подчерта, че разширяването на Европейския съюз към страните от Западните Балкани е гаранция за стабилността, сигурността и развитието както на Югоизточна Европа, така и на европейския континент като цяло.В рамките на срещата беше обсъдена подготовката на споразумение за активизиране на политическия диалог и засилване на сътрудничеството на широка основа в области от взаимен интерес между Българската социалистическа партия и управляващата в Черна гора Демократическа партия на социалистите. Очаква се меморандумът да бъде подписан по време на официалното посещение на лидера на БСП в Черна гора в началото на пролетта по покана на председателя Мило Джуканович. Визитата ще бъде част от обиколката на лидера на БСП в страните от Западните Балкани и ще предшества срещатата на държавните, правителствени ръководители и политическите лидери от ПЕС и Западните Балкани през май 2018г. в София при домакинството на БСП. Корнелия Нинова заяви, че БСП ще настоява пред българското правителството, по време на срещата на върха ЕС – Западни Балкани не само да бъде приета обща декларация, която потвърждава политическата воля за приобщаване на Западните Балкани, но тя да бъде изпълнена със съдържание, като бъдат разписани конкретни инциативи, ангажименти и времеви хоризонт за реализацията им. Единодушни сме с нашите партньори от региона, че това е, което очакват те и техните граждани – силен политически сигнал и конкретни ангажименти, които да доведат до устойчиви резултати и да придвижат напред в преговорния процес всяка една от страните.", "date": "2018.01.30", "title": "Нинова: Присъединяването на Западните Балкани е гаранция за сигурността на Европа"}
{"url": "https://offnews.bg/tenis/detcata-s-bezplaten-vhod-za-turnira-po-tenis-sofia-open-na-6-fevruari-673836.html", "text": "Децата до 14 г. ще влизат безплатно в \"Арена Армеец\" на 6 февруари, когато там ще се провеждат мачове от първия кръг на турнира по тенис DIEMA XTRA Sofia Open, съобщиха организаторите.За тях са предвидени много игри и изненади във фензоната и в самата зала.В рамките на Kids Day ще се включат преподаватели и ученици от училището за приложни изкуства „Свети Лука“. Те ще представят на децата и гостите на турнира традиционни занаяти. Най-малките посетители ще имат възможност да се включат в работилници, да сътворят свои произведения с помощта на художниците и да експериментират с различни материали.Всички 16 деца от програмата на Българската федерация по тенис „3Т – Тенис Тийм Талант“ ще играят на централния корт преди основния мач от 18 часа с тенисист от световния елит.", "date": "2018.01.30", "title": "Децата с безплатен вход за турнира по тенис Sofia Open на 6 февруари"}
{"url": "https://offnews.bg/obshtestvo/do-16-gradusa-dnes-no-shte-duha-viatar-673813.html", "text": "Слънчево ще е времето днес, ще духа слаб западен вятър, който временно ще се усили. В сряда ще е с два-три градуса по-хладно, но в четвъртък пак ще се затопля. Максималните температури днес ще са между 11 и 16 градуса. По Черноморието ще е предимно слънчево. Ще духа слаб до умерен вятър от запад-югозапад, който до края на деня ще се ориентира от северозапад.Максимални температури ще са 12-15 градуса. Температурата на морската вода е 6-7 градуса. Вълнението на морето ще бъде 1-2 бала.В планините ще е предимно слънчево. Ще духа умерен вятър. Максималната температура на височина 1200 метра ще бъде около 8, на 2000 метра - около 1 градус.", "date": "2018.01.30", "title": "До 16 градуса днес, но ще духа вятър"}
{"url": "https://offnews.bg/kultura/yalta-club-zapochva-fevruari-mesetc-s-duoto-solardo-i-ali-kuru-673841.html", "text": "YALTA CLUB започва февруари месец с обещаваща програма. На 2 февруари (петък) клубът ще посрещне дуото от Манчестър Solardo в Room 1, а RUNO – един от резидентите на клуба, ще открие вечерта. Събота (3 февруари) е време за първото NO ORDERS парти за годината заедно с DIASS и един от най-добрите диджеи на Истанбул – Ali Kuru. По традиция партито NO ORDERS ще се проведе в Room 2.Петъчното парти ще започне с RUNO, което ще подгрее публиката за удължения сет на дуото Solardo. Последния път, в който Mark Richards и James Eliot бяха на родна земя, беше отново по покана на YALTA CLUB, по време на миналогодишното Halloween парти на клуба. В събота партито ще открие DIASS, който след това ще даде път на Ali Kuru. Започвайки от Турция, Kuru набира сериозна популярност и вече е имал изяви в клубове като Weekend Club, Rex Club, Watergate, Monkeys, Tresor и Culture club, както и на фестивали като PollerWiesen, Circle of Love и Liga Elektronika.За 2 февруари клубът отново предлага Discount Guestlist, който важи до 01:00 часа. Всеки, попаднал в този списък, получава 50% отстъпка от цената на входа. За да бъдете включени в Discount Guestlist, трябва да изпратите имената си до 24 часа преди партито на Билети за 2 и 3 февруари могат да бъдат закупени на входа на YALTA CLUB на цена от 20лв. Повече поаробности за програмата на YALTA CLUB може да намерите на официалната страница във Facebook, както и на yaltaclub.com.", "date": "2018.01.30", "title": "YALTA CLUB започва февруари месец с дуото Solardo и Ali Kuru"}
{"url": "https://offnews.bg/sviat/parlamentat-na-katalunia-izbira-nov-premier-puchdemon-go-niama-673827.html", "text": "В парламента на Каталуния за днес е насрочено гласуване за нов регионален лидер. Единствената издигната кандидатура обаче е на бившия каталунски премиер Карлес Пучдемон, който е извън Испания и, ако се върне, ще бъде арестуван. На заседанието кандидатът трябва да представи своята програма за управление. После изказвания могат да направят и представители на други политически сили, а накрая ще се проведе вотът. Конституционният съд в Мадрид забрани Пучдемон да бъде избран, ако не присъства лично в парламента. заседание. Пучдемон поиска съдът да му разреши да присъства на заседанието. Ако това не стане, председателят на каталунския парламент може да пренебрегне съдебното решение и да разреши гласуване на кандидатурата на Пучдемон или да предложи друг кандидат.Пучдемон, който живее в Брюксел от октомври, е издирван в Испания по обвинения в противодържавна дейност и бунтОт края на миналата година Пучдемон е в доброволно изгнание в Белгия, след опита да обяви независимост, последван от намесата на централното правителство в Мадрид, което пое управлението на областта и насрочи нови избори за декември.", "date": "2018.01.30", "title": "Парламентът на Каталуния избира нов премиер, Пучдемон го няма"}
{"url": "https://offnews.bg/futbol/ukrainski-grand-sledi-zvezda-na-tcska-673837.html", "text": "Една от водещите спортни медии в Украйна потвърди, че Динамо (Киев) е набелязал крилото на ЦСКА Кирил Десподов. Според местното издание на популярния вестник \"Спорт Експрес\" 21-годишният талант на \"червените\" е попаднал в трансферния списък на киевчани. В материала се уточнява, че той не е водеща опция, но ще бъде наблюдаван и занапред.Десподов попадна в полезрението на спортния директор на Динамо Алексей Михайличенко с изявите си в контролата с Дзянсу (8:0), когато вкара хеттрик. Десподов игра и в спаринга с Динамо (0:0), когато пак беше следен от украинците.\"Тема Спорт\" се свърза по телефона с Михайличенко, но легендата на съветския футбол бе лаконичен: \"Наблюдаваме много играчи, не бих искал да коментирам конкретни имена\". Той добави, че му е било интересно да наблюдава контролата между \"червените\" и Динамо: \"Получи се интересен и полезен мач и за двата отбора. Още обаче сме на ранен етап от подготовката и няма нужда от прибързани анализи\", добави Михайличенко.Бившият плеймейкър е играл за Динамо (Киев), Сампдория и Рейнджърс, а с националния отбор на СССР става олимпийски шампион през 1988 година и сребърен медалист от европейското през същата година. Избран е и за Футболист на СССР за 1988 г.", "date": "2018.01.30", "title": "Украински гранд следи звезда на ЦСКА"}
{"url": "https://offnews.bg/ikonomika/kancho-dimitrov-knizhki-se-kupuvat-za-3000-5000-leva-razkrih-go-i-st-673829.html", "text": "Уволниха ме, защото съм неудобен, това е лично отношение на господин Московски (министърът на транспорта Ивайло Московски). Това обяви в сутрешния блок на бТВ бившият вече шеф на областната дирекция „Автомобилна администрация” в София Кънчо Димитров.OFFNews вече ви разказа Вместо награда за работата си по разкриването на корупционните практики Димитров бе нарочен за гонене.Той разказа, че още през юни миналата година се опитали да го принудят да подаде молба за напускане, но отказал. След това излязъл в болнични. Именно фактът, че седем месеца е бил в болнични беше изтъкнат като мотив за отстраняването му от транспортния министър Московски.Кънчо Димитров каза, че е правил много опити да разговаря лично с Ивайло Московски, но министърът отказал.Според Димитровза купените книжки са плащат от 3 до 5 хил. лв. Такива вземали дори неграмотни хора, които не познават пътните знаци.", "date": "2018.01.30", "title": "Кънчо Димитров: Книжки се купуват за 3000-5000 лева, разкрих го и станах неудобен"}
{"url": "https://offnews.bg/kultura/parvite-shest-filma-ot-balkanskia-konkurs-na-22-ria-sofia-film-fest-673839.html", "text": "„Балканският конкурс“ на София Филм Фест по традиция включва едни от най-успешните филми, произведени в региона през последната година. И тази година имаме удоволствието да споделим с публиката балканско кино от класа, представено от неговите автори. Представяме първите 6 потвърдени филма от програмата:„Синът на София“ („Son of Sofia“, 2017) на Елина Псику е сред големите победители от „Трайбека“ 2017, където печели наградата за най-добър чуждестранен филм. Сюжетът на копродукцията на Гърция, България („Чучков брадърс“) и Франция пренася зрителя в навечерието на летните Олимпийските игри в Атина през 2004-а, където 11-годишният Миша пристига от Русия, закопнял за прегръдката на майка си София, но е посрещнат и от нов баща.„Балкан ноар“ („A Balkan Noir“, 2017, Швеция-Черна гора) на родения в Босна, но живеещ в Швеция Дражен Кулянин е едновременно впечатляваща семейна драма, и силен и динамичен трилър. Това е вторият филм на режисьора, след дебюта му „How to Stop a Wedding“, който през 2014 г. получава Голямата награда на кинофестивала във Варшава. Световната премиера на „Балкан ноар“ също е там, а „ScreenAnarchy“ коментира, че Дражен Кулянин предлага „филм, който може да бъде описан като балканска версия на „Град на греха“ на Франк Милър“. Сюжетът пресъздава силно драматична история - докато са на почивка в Черна гора, дъщерята на Нина и Оскар изчезва. Пет години по-късно майката продължава да търси улики, за да стигне до похитителя и той да получи заслуженото наказание. Вече разделени, Нина и Оскар пишат книга за преживяното. Тя отправя упреци към него, че е погребал дъщеря им без тялото й, докато Оскар просто се опитва да продължи живота си.Словенският режисьор Янец Бургер не за първи път участва в Балканския конкурс на София Филм Фест. След „Соната без думи“ (с осем приза от Националния фестивал на словенското кино - 2010) през 2011 година, сега той се включва в програмата с „Иван“ („Ivan”, 2017), този път с девет награди от Словенския филмов фестивал, сред които за най-добър филм, сценарий и най-добра женска роля на Маруша Майер. Критиката сравнява играта на актрисата с ролята на Емили Уотсън в „Порейки вълните“ на Ларс фон Триер. В „Иван“ Маруша Майер влиза в образа на самотна майка, принудена да направи невъзможен избор между мъжа, когото обича, и нейния новороден син. Дефиниран жанрово като драма с елементи на трилър, филмът поставя много и сложни социално-етични въпроси, без да предлага еднозначен отговор.„Каталина“ („Catalina“, 2017) на Дениал Хасанович е копродукция на Полша, Босна и Херцеговина и Хърватия. Филмът е разказ за колумбийка, студентка по право във Франция, която пристига в Сараево, за да напише проучване за Трибунала за военни престъпления. Неочаквано обаче тя се озовава в центъра на интимната трагедия на новата си приятелка - местна жена.Седем години след завършването на трилогията „Яйце – Мляко – Мед“, посветена на героя Юсуф с „Мед“ (отличен със „Златна мечка” и наградата на екуменическото жури в Берлин ’10), турският режисьор Семих Капланоглу се завръща още по-амбициозно в киното. Заснет изцяло на английски, с международно актьорско участие на три континента, новият му филм „Зърно“ („Grain / Bugday“, 2017, Турция-Германия-Франция-Швеция-Катар) е антиутопичен научно-фантастичен епос, вдъхновен от 29 стиха от Корана. Постапокалиптичната история е се случва в свят, в който оцелелите са разделени между останките от градовете и селскостопанските райони. И двете групи се управляват от корпорации, а населението е елитарно. В териториите, наречени „Мъртви земи“, генетично несъвместимите имигранти страдат от суша и епидемии. Филмът духовно и естетически се родее със „Сталкер“ на Тарковски.В „Основи на убийството“ („The Basics of Killing“, 2017) словенският режисьор Ян Цвиткович фокусира вниманието върху разпада на идиличната връзка между родителите в едно семейство. Причината е загубата на работа и последвалите финансови проблеми. С течение на времето товарът, който родителите не могат дълго да носят, пада все повече върху раменете на децата. Това е история, която се случва всеки ден в Словения, но може да се случи и навсякъде другаде. За онези, които познават феномена, разказът изглежда болезнено. За другите – историята е предупреждение.", "date": "2018.01.30", "title": "Първите шест филма от Балканския конкурс на 22-рия  София Филм Фест  вече са потвърдени"}
{"url": "https://offnews.bg/politika/bozhidar-dimitrov-pravi-partia-kan-kubrat-iska-prezidentska-republika-673842.html", "text": "Проф. Божидар Димитров ще учреди ново движение в неделя в Народния театър, което ще се казва „Кан Кубрат” или само „Кубрат”. След това може то да се трансформира в партия, заяви бившият шеф на НИМ по бТВ.Движението ще работи за възход и величие на България. Това може да стане само при президентска република. Не можем да продължаваме да влачим с тази атрофирала парламентарна република”, уточни професорът. По думите му ще е нужно да се свика референдум по този въпрос, което ще отнеме около година. А когато България стане президентска република, държавният глава ще управлява с правителство от професори, обясни Димитров. В новото движение ще има предимно професори, не само като титла, а и в професиите си, каза още Божидар Димитров. ", "date": "2018.01.30", "title": "Божидар Димитров прави партия Кан Кубрат, иска президентска република"}
{"url": "https://offnews.bg/obshtestvo/miat-stolichni-ulitci-izvanredno-zaradi-mrasnia-vazduh-673816.html", "text": "Очаква се повишение на нивата на фини прахови частици във въздуха днес. При норма от 50 mg/m3 за 24 часа, очакваното превишение ще е в границите 51-100 mg/m3, съобщи Столична община. За намаляване на замърсяването от общината призовават жителите и гостите на София да ограничат движението на собствените си автомобили и да използват градски транспорт. При ходене пеша изберете маршрут, който не е покрай големите градски булеварди. Призоваваме домакинствата, които се отопляват на дърва и въглища, при възможност, да използват електрически уреди за отопление или друго екологично отопление, заявяват още от общината. Поради очакваните подходящи метеорологични условия, Столична община ще възложи извънредно метене и миене на улици.", "date": "2018.01.30", "title": "Мият столични улици извънредно заради мръсния въздух"}
